---
title:  Коментарі для вчителів
date:   13/01/2023
---

### Біблійні тексти для дослідження
Матв. 10:22; Івана 6:29; П. Зак. 28:1–14; Прип. 3:1–10; Мал. 3:7–11; Матв. 6:25–33.

#### Частина I: Огляд

План спасіння – це завіт, який Бог пропонує людям. Договори – це частина людських взаємин, але завіт Бога з нами в Ісусі був запланований від вічності (1 Петра 1:18-20) і пропонує вічне життя тим, хто вірний Йому до смерті (Об’явл. 2:10).

Завіт містить Закон, написаний на кам’яних скрижалях і в наших серцях (П. Зак. 9:11; Євр. 8:10). Такий Божественно-­людський союз передбачає з нашого боку беззастережний, сповнений любові послух Законові й завіту (1 Івана 5:3). Деякі пункти цього завіту більш об’ємні, наприклад, заповідь поклонятися тільки Богові й любити Його понад усе (П.Зак. 6:5; Матв. 22:36, 37). Але в завіті є й конкретні накази, наприклад: (1) відкинути ідолопоклонство (Вих. 20:3-6); (2) дотримуватися суботи (Ісаї 56:6; 65:1-5; 66:15-18).

Важливим пунктом завіту є визнання того, що Бог дає матеріальні блага людям, а від них очікує вірності в десятинах і приношеннях. Окрім того, що це важливо для розвитку взаємин між поклонником та Об’єктом його поклоніння, вірне повернення десятин і приношень також слугує для підтримки Божої справи (2 Хронік 31:11, 12, 20, 21; Мал. 3:8-10). У такий спосіб ми визнаємо необхідність шанувати Господа своїм майном, ставлячи Бога на перше місце (Прип. 3:9). Порушуючи цей конкретний пункт, ми порушуємо завіт. Таке порушення означає відмову визнати Бога Подателем Його дарів. У такому разі ми відокремлюємося від Господа і Спасителя (Мал. 3:7, 8).

Вірність Бога Своєму завіту непохитна (П. Зак. 4:31), але ми, на жаль, не завжди відповідали Йому вірністю (Єрем. 11:10). Господь, Котрий дає нам багатство, також пропонує благодать, роблячи незаперечними наше покликання й ­обрання до Царства Христа (2 Петра 1:10, 11; Об’явл. 2:10).

#### Частина II: Коментар

**Що таке завіт або союз?**

Прочитайте в книзі Еллен Уайт «Патріархи і пророки» розділ «Закон і завіти» (с. 370–373).

Слово «завіт» (євр. беріт) зустрічається в Старому Завіті 286 разів, у Новому Завіті грецьке слово діатеке («завіт») – 33 рази. Це слово використовувалося у зв’язку із завітом між Богом та Його народом (див. T. K. Cheyne and J. Sutherland Black, Encyclopaedia Biblica, pp. 928, 929). У сучасному розумінні це слово відповідає договору, але також використовується для позначення союзу або завіту.

Завіт не обов’язково є законом, хоч юридично він обов’язковий для сторін у межах умов договору. Отож закон іноді можна вважати договором, якщо врахувати, що договір — це угода, яка ґрунтується на законі. Проте закон і договір концептуально різні.

Отже, для існування договору потрібна наявність закону, який його регулює. Закон Бога вічний, він існував завжди, бо пов’язаний з Його Ім’ям (Псал. 119:55) та відображає Його характер. Аналогічно Божий План спасіння людства через кров Христа був складений Трійцею ще до створення світу (1 Петра 1:19, 20).

Оскільки спасіння люди отримують через благодать, деякі можуть вважати, що вони не мають жодних зобов’язань щодо завіту. Однак взаємні зобов’язання – це невід’ємна частина документа, щоб визнати його двостороннім договором, угодою або союзом. Одне із зобов’язань передбачає звершення добрих діл віри, які є плодом записаного в серці Закону (Ефес. 2:8-10; Єрем. 31:31-34).

**Закон, обітниця, завіт**

_1. Закон._ Закон – це одностороннє рішення законодавця, яке не залежить від згоди іншої сторони. Законодавець проголошує закон, якому слід коритися. Ми не беремо участі у створенні Божих законів, які є частиною Божественного завіту. Було б безглуздо мати закон у договорі, який не призначений для дотримання. Як Старий, так і Новий Завіти містять елементи Закону і передбачають послух (Євр. 8:8-13).

_2. Обітниця._ Подібно до закону, обітниця є односторонньою. Воістину, обітницю завжди виконує лише Бог. Довіра до обітниці залежить від надійності й здібності обіцяльника. Бог обіцяв і виконає, бо Він ніколи не обманює і не підводить. Божа обітниця спасіння через віру тим, хто приймає Його завіт, — гарантія для всіх викуплених (Євр. 6:13-20; 1Івана 2:25).

_3. Завіт._ Щоб завіт мав обов’язкову силу, потрібна наявність щонайменше двох людей (двостороння угода). Завіт відрізняється від закону й обітниці тим, що не існує без сторін. У зв’язку із цим люди вирішують, хочуть вони бути частиною Божого завіту чи ні. Бог запрошує нас увійти до Його завіту вірою в Христа, щоб ми могли мати вічне життя (Івана 3:16).

**Характеристики завіту**

Усе в завіті вказує на віру, яка веде до послуху.

_1. Взаємність_ означає, що всі сторони мають певні обов’язки і права за договором. Тому послух – це наша частина завіту (Євр. 8:10; Об’явл. 14:12) ).

_2. Досяжність_ означає, що умови договору можуть бути виконані обома сторонами. Даремно укладати договір на підставі правил, яких одна зі сторін не спроможна дотримуватися. Отже, дотримання умов завіту – це виконання того, чого вимагає Бог за Своєю благодаттю, а благодать породжує добрі діла (Ефес. 2:8-10).

Якщо Бог наказує нам дотримуватися суботи або повертати десятину й приношення, то цей наказ є Божественним пунктом договору, який указує на те, що люди зможуть виконати вимогу. Бог ніколи не попросив би нічого неможливого, оскільки Його благодать, яка дарує людині силу, є частиною завіту.

_3. Умовність_ означає, що договір дійсний лише за умови його практичного дотримання. Кожен вірний та відданий буде спасенний (Об’явл. 2:10) і благословенний (Мал. 3:10-12), оскільки це частина договору. Існують благословення основні й додаткові. Гріх може перешкоджати отриманню деяких додаткових благословень у цьому світі, але це не змінює основних благословень спасіння, якщо ми залишаємося у вірі згідно з угодою.

_4. Умови розірвання._ Усі договори передбачають його розірвання в певних ситуаціях. Це стосується й Божого завіту. Людина, яка перебуває в завіті з Богом, може створити умови для його розірвання, порушивши певні пункти.

**Божий Завіт включає десятини і дари**

Усі аспекти життя є частиною Божого завіту. У цьому завіті Господь обіцяє дати людям силу для набуття матеріального майна. Натомість Він вимагає вірності завіту з трьох причин:

1\. Матеріальне майно має нагадувати нам про те, що Бог виконує Свою частину завіту. Господь наголошує: Божий народ має пам’ятати Його, оскільки саме Він дає їм сили для здобуття багатства і ці благословення є частиною завіту.

Мета Бога, Котрий дає Своєму народові багатство, – підтвердити союз між Ним та Його народом. У такий спосіб Він указує на те, що завіт включає як матеріальний, так і духовний аспекти (П. Зак. 8:18). Фактично десятина і дари/приношення свідчать про взаємну любов між Богом (Котрий благословляє) та Його дітьми (котрі визнають Його Господом, вірують у Нього і слухаються Його).

Так само вірне використання нами свого майна нагадує нам про місію в спасенному завіті із Христом, а саме: Бог бажає, щоб ми через даровані нам благословення зробили Його Ім’я відомим серед усіх народів (Мал. 3:12).

2\. Повернення або утримання десятин і приношень є показником духовного стану людини у взаєминах із Богом. Питання матеріального добробуту — частина Божого завіту з Його народом. Цей факт стає зрозумілим на прикладі стародавнього Ізраїлю. За часів відступництва, виявляючи невірність Богові, ізраїльтяни бідували. Натомість під час духовного відродження вірне повернення десятин і щедрих приношень указувало на відновлення завіту з Богом (2 Хронік 31:5-10; Неем. 10:37, 38; 12:44; 13:5, 12; Мал. 1:9, 14; 3:7-10).

3\. Як свідчить уривок Прип. 3:1-10, бути вірним Богові в матеріальних питаннях – це спосіб шанування Бога. Докладніше розглядаючи текст 9 з наведеного уривку, ми зауважуємо:

a. Слово «шанувати» (євр. кава́д) означає «прославляти», тобто приносити пожертвування – це один зі способів прославити Бога.

б. Єврейське слово хон, перекладене як «маєток», означає «достаток», «багатство». Цей вірш передає ясне послання, актуальне й сьогодні: вірне ставлення до свого майна приносить честь і славу Богові. Ця загальна порада докладно викладена в Писанні, у законах про десятину та приношення.

в. Слово «первоплід» (євр. решіт) означає «перший, початок, найкращий». Бог не може бути належним чином ушанований, якщо посідає друге місце в нашому житті або якщо ми віддаємо Йому залишки. Господь завіту вимагає найвищого пріоритету щодо нашого часу та якості наших дарів. Ця вимога — частина Божого завіту з нами.

г. Єврейське слово кол означає «увесь, цілий, кожен, будь-який, усе». «Прибуток» – це переклад єврейського слова тевуа. Воно означає «виробництво, продукт, дохід, прибуток, заробіток». Обидва слова разом (кол і тевуа) указують на те, що жоден прибуток не повинен бути звільнений від ушанування Господа, бо Він Господар будь-якого прибутку. Тому не буде прийнято ніщо як виправдання для того, щоб не вшанувати Його всім своїм маєтком. Не буде прийнято жодного виправдання за приховування від Нього будь-якого аспекту нашого життя; адже це наш привілей – повністю присвятити Йому все.

Усе наше майно та примноження нашого багатства повинні нагадувати про те, що Бог є Богом завіту. Він забезпечує нас усім необхідним. Біблія ясно показує, що для нас важливим нагадуванням про Божий завіт є регулярне повернення десятин і приношень.

#### Частина ІII: Практичне Застосування

1\. Запитайте своїх учнів: «Як ваша вірність або невірність Божому завіту в питаннях матеріальних цінностей впливає на ваше духовне життя? Чому?»

2\. Запропонуйте одному або двом учням вашого класу прочитати два наступних уривки з праць Еллен Уайт. Потім попросіть клас відповісти на запитання, записані після кожної цитати.

«Безтурботні та байдужі люди, котрі привласнюють десятини й приношення, повинні пам’ятати, що цим вони закривають шлях для просування істини по всій Землі. Я отримала повеління звернутися до Божого народу із закликом врятувати свою честь і спокутувати вину, вірно повертаючи десятини Богові» (Е. Уайт. Поради з управління ресурсами. С. 96).

a. Як ви розумієте ці слова Божої вісниці?

б. Обговоріть зі своїми учнями вираз «закривають шлях для просування істини по всій Землі». Як можна «закривати шлях» Євангелію невірністю в поверненні десятини і приношень? Як Господь оцінює дії людини, котра перешкоджає іншим почути Добру вістку? Якщо ваші учні почуваються винними в цьому, як вони можуть змінити ситуацію?

в. Що означає вислів «врятувати свою честь» у контексті вірного повернення віруючими десятин?

«Кожна людина має добровільно і з радістю приносити десятини й пожертвування до Господнього дому, і благословення Боже буде на ній» (Е. Уайт. Поради з управління ресурсами. С. 66).

Попросіть учнів поділитися своїми свідченнями про те, як повернення десятин і пожертвувань стало приводом для радості та благословення в їхньому житті.