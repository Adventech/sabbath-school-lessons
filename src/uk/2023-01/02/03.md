---
title:  Неухильно виконувати
date:   09/01/2023
---

Книга Повторення Закону – це прощальні повчання Мойсея для другого покоління ізраїльтян після сорока років мандрівки пустелею. Це повчання було дано на рівнинах Моава, на схід від Єрихона. Повторення Закону можна було назвати «Книгою пам’яті».

У цій книзі Мойсей переглядає взаємини Бога й Ізраїлю. Він розповідає про подорож від гори Сінай до Кадеш-Барнеа на околицях Обітованої землі, про повстання та 40-річне поневіряння пустелею. Вождь знову нагадав Десять Заповідей, вимоги щодо десятини та центральної скарбниці. Проте головна вістка Повторення Закону – це заклик з любові слухатися Бога й насолоджуватися Його благословеннями. Мойсей неодноразово наголошує: Господь може і дуже бажає піклуватися про Свій народ.

`Прочитайте уривок П. Зак. 28:1–14. Які великі благословення обіцяні людям? Але що вони повинні робити, аби отримати їх?`

Мойсей дуже хотів, щоб люди усвідомили: Господь задумав для них чудові, навіть надприродні благословення. Його слова: «Отже, якщо ти неухильно будеш слухатися… дотримуючись і виконуючи…» (вірш 1), означали, що від цього залежить їхня вічна доля. Яке сильне свідчення про реальність вільного вибору! Ізраїль був Божим вибраним народом, отримувачем великих благословень і великих обітниць, але ці благословення й обітниці не були безумовні. Ізраїльтяни мали прийняти умови обітниць та діяти відповідно до цих умов.

Усе, про що Бог просив людей, не було важке для них. «Адже ця Заповідь, яку я тобі сьогодні переповідаю, не є надто важкою для тебе, ані надто далекою. Вона не є на небі, щоб можна було сказати: Хто з нас підніметься на небо й дістане її нам, щоб ми з нею ознайомились і виконували її? Вона не є і за морем, щоб сказати: Хто з нас перейде на той бік моря, дістане її нам і ознайомить нас із нею, щоб ми її виконували? Бо це слово дуже близько від тебе. Воно в тебе на устах й у твоєму серці, щоб його виконувати» (П. Зак. 30:11–14).

Крім благословень, народові були проголошені і прокляття, які спіткають порушників Божих законів (П. Зак. 28:15–68). Ізраїльтяни знали, які наслідки матимуть їхні гріхи й заколот.

`Що означає для нас сьогодні «неухильно виконувати» Божі повеління?`