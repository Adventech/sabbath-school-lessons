---
title:  Договір про десятину
date:   11/01/2023
---

Існує тісний духовний зв’язок між нашим ставленням до десятини і нашими взаєминами з Богом. Ізраїльтяни процвітали, коли слухалися Господа й були вірні в десятині. І навпаки, вони бідували, коли цього не робили. У їхньому житті чітко простежувався причинно-наслідковий зв’язок: послух – процвітання, непослух – проблеми. Саме під час одного з таких періодів невірності Бог через пророка Малахію запропонував Своєму народові двосторонню угоду.

`Прочитайте Мал. 3:7–11. Про які обіцянки і зобов’язання йдеться в цих віршах?`

Бог обіцяв людям: якщо вони навернуться до Нього, Він повернеться до них. Коли вони запитали, що Він мав на думці, говорячи про їхнє навернення до Нього, Господь прямо сказав: «Припиніть обкрадати Мене десятиною та приношеннями». Їхня крадіжка була причиною того, що вони перебували під прокляттям. Ось Боже розв’язання проблеми прокляття: «Принесіть усі десятини до храмової скарбниці» (Мал. 3:10). І якщо ви зробите це, то «хіба Я не відкрию вам небесних отворів і не зіллю на вас понад міру благословень». Якщо ми маємо благословення понад міру, отже, у нас є надлишок, за допомогою якого ми можемо допомогти іншим і сприяти успіху Божої справи.

«Завіт з вами уклав Той, Хто віддав Свого Єдинородного Сина. Він виливає на вас Свої благословення й у відповідь чекає десятину і приношення. Ніхто не зможе сказати, що не мав можливості дізнатися про ці свої обов’язки. Божий план десятини і приношень ясно викладений у третьому розділі книги пророка Малахії. Бог закликає людину бути вірною завіту, який Він уклав з нею» (Е. Уайт. Поради з управління ресурсами. С. 75).

Один із позитивних результатів послуху проявився під час правління Єзекії – благочестивого царя Юдеї. У країні сталося справжнє пробудження, і люди почали чесно повертати свої десятини і приношення до храмової скарбниці. Сюди принесли так багато всього, що «почали складати купи» при храмі. «Ізраїльтяни принесли багато первоплодів збіжжя, вина, олії, меду та інші плоди землі; вони також приносили і щедрі десятини з усього» (2 Хронік 31:5).

`Що ваша десятина (або її відсутність) говорить про вашу духовність і взаємини з Богом?`