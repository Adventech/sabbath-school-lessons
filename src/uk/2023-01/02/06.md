---
title:  «Шукайте насамперед Царства Божого»
date:   12/01/2023
---

Про Ісуса сказано, що «багато людей слухало Його з насолодою» (Марка 12:37). Більшість людей у величезних натовпах, які йшли за Ісусом і слухали Його, були представниками простого народу. Саме вони чули Нагірну проповідь Христа. По суті, Ісус сказав їм: Я знаю, що ви непокоїтеся про те, як прогодувати свої сім’ї. Ви журитеся про їжу й пиття, бо цього потребуєте щодня. Ви журитеся і про одяг, який вам потрібний для тепла й захисту. Але ось що Я пропоную...

`Прочитайте Матв. 6:25–33. Що Ісус пообіцяв Своїм слухачам? А що мали зробити люди, аби ці обітниці справдилися в їхньому житті?`

Багато Божих обітниць містять елементи двостороннього завіту. Тобто, щоб отримати благословення, ми також повинні виконати конкретні умови.

`Прочитайте Ісаї 26:3. Яка умова здобуття повного спокою?`

`Прочитайте 1 Івана 1:9. Що зробить Ісус, якщо ми визнаємо свої гріхи?`

`Прочитайте 2 Хронік 7:14. Які умови для отримання великих благословень називає Господь у цьому тексті?`

Ці та багато інших біблійних текстів свідчать: хоч Бог – Володар, Творець і Вседержитель Всесвіту, хоч спасіння – не заслужений нами дар Його милості, проте ми повинні виконати свою роль у драмі великої боротьби на Землі. Використовуючи священний дар свободи волі, вільного вибору, ми маємо вирішити, чи підкорятися спонуканню Святого Духа та чи слухатися Божих наказів. Господь пропонує нам благословення й життя, але ми натомість можемо вибрати прокляття і смерть. Однак Господь зі Своєї великої любові до нас закликає: «Обери життя, щоб жити тобі і твоїм нащадкам» (П. Зак. 30:19).