---
title:  Закхей
date:   15/02/2023
---

Закхей був багатим євреєм, котрий заробляв гроші як збирач податків (митник) для римлян, яких ненавиділи юдеї. За це, а також за те, що він та інші митники стягували податків більше, ніж вимагали римляни, Закхея ненавиділи й називали грішником.

Цей митник жив у розташованому на торговому шляху Єрихоні, де укладалося безліч комерційних угод. Зустріч ­Закхея з Ісусом не була випадкова. Під впливом проповіді Івана Хрестителя збирач податків усвідомив власну гріховність і хотів щось змінити у своєму житті. Він уже чув про Ісуса і хотів побачити Його. Містом пройшла чутка, що до Єрихона прибуде Ісус зі Своїми учнями. Його шлях пролягав із Галилеї через Єрихон, це була остання подорож Христа до Єрусалима. Перші слова Спасителя до Закхея показали, що Він знав про митника все.

`Прочитайте Луки 19:1–10. Чим відрізнявся досвід цієї багатої людини з Ісусом від досвіду багатого молодого начальника?`

Закхей та багатий молодий начальник мали кілька спільних якостей. Обидва були багаті, обидва хотіли побачити Ісуса, й обидва бажали вічного життя. Однак на цьому подібність закінчується.

Зверніть увагу: коли Закхей сказав, що половину свого майна віддасть бідним (див. Луки 19:8), Ісус прийняв цей жест як вияв справжнього досвіду навернення. Він не сказав йому: «Вибач, Закхею, але, як і у випадку з багатим молодим начальником, або все, або нічого. Половина не годиться». Чому? Звичайно, Закхеєві подобалося його багатство, проте воно не було для нього кумиром, як для багатого юнака. Хоч ми не знаємо подробиць розмови Ісуса із Закхеєм, але саме митник першим заговорив про своє рішення віддати половину майна бідним. А у випадку з багатим молодим начальником Ісусові довелося закликати його віддати все, інакше багатство погубить його. Хоч Закхеєві, як і будь-якій багатій людині, необхідно було пам’ятати про небезпеки, пов’язані з багатством, воно не поневолило його, як багатого молодого начальника.

«Коли багатий юнак відійшов від Ісуса, учні дивувалися словам Учителя: “Як важко тим, що надіються на багатство, увійти в Царство Боже!” (Марка 10:24). Вони вигукували один до одного: “Хто ж тоді може спастися?” (Марка 10:26). А тепер отримали наочний доказ істинності Христових слів: “Неможливе для людей є можливе для Бога” (Луки 18:27). Вони побачили, як благодаттю Божою багата людина може увійти до Царства» (Е. Уайт. Бажання віків. С. 555).