---
title:  Зверни увагу на Мого слугу Йова
date:   16/02/2023
---

`Прочитайте Йова 1:8. Як Сам Бог охарактеризував Йова?`

Нас вражає, що Сам Бог назвав Йова «бездоганним» і «справедливим»; причому настільки богобійним і справедливим, що тоді ніхто на Землі не міг з ним зрівнятися!

Навіть після того як Йова спостигали катастрофа за катастрофою, Господь повторював Свої слова, сказані про патріарха спочатку, що на Землі немає нікого подібного до нього – непорочного, справедливого, богобійного, який уникає всякого зла. Але далі в історії Йова відзначено ще одну його чесноту. Бог підтвердив, що патріарх володів усіма згаданими Ним якостями, зазначивши: «Ти переконував Мене, щоб його безневинно погубити» (Йова 2:3).

Ми отримуємо потужний доказ непорочності Йова в тому, що він відмовився залишити Бога, незважаючи на всі нещастя і навіть незважаючи на гіркий докір дружини: «Ти все ще тримаєшся своєї бездоганності? Краще вже прокляни Бога й помри» (Йова 2:9). Але поряд з усім цим книга розкриває ще один аспект життя Йова до того, як розгорнулася драма.

`Прочитайте Йова 29:12–16. Як ці слова ще більше розкривають характер Йова?`

Можливо, найважливішими тут є слова Йова: «А тяжбу, якої я не знав, ретельно досліджував» (Йова 29:16). Інакше кажучи, Йов не просто чекав, коли якийсь жебрак у лахмітті підійде до нього за милостинею. Навпаки, патріарх був активний у пошуках нужденних, а потім задовольняв їхні потреби.

Еллен Уайт радила: «Не чекайте, поки вони [бідні] звернуть вашу увагу на свої потреби. Чиніть так, як Йов. Він уважно досліджував усе, що йому було невідомо. Дослідіть і дізнайтеся, хто й чого потребує та як можна найкраще задовольнити потреби цих людей» (Свідчення для Церкви. Т. 5. С. 151). Такий рівень управління грошима та розпорядження Божими ресурсами виходить за рамки нинішньої практики багатьох дітей Божих.

`Прочитайте Ісаї 58:6–8. Як ми можемо застосувати цю давню пораду у своєму житті?`