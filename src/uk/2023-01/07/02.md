---
title:  Життя і служіння Ісуса
date:   12/02/2023
---

На початку Свого громадського служіння Ісус вирушив до Назарета, розташованого в Галилеї. Це було Його рідне місто, і місцеві жителі вже чули про Його служіння й чудеса. За своїм звичаєм Він відвідував суботні богослужіння в синагозі. Хоч Ісус не виконував обов’язків рабина, служитель передав Йому сувій пророка Ісаї і попросив прочитати Писання. Ісус прочитав тексти Ісаї 61:1, 2.

`Прочитайте уривок Луки 4:16-19 та порівняйте його з текстами Ісаї 61:1, 2 (див. також Луки 7:19-23). Як ви вважаєте, чому Ісус вибрав саме це місце з Писання? Чому ці вірші із книги Ісаї вважалися месіанськими? Що вони повідомляли про діяльність Месії?`

Релігійні лідери Ізраїлю не надавали значення пророцтвам про Месію-Страдника і неправильно пояснювали пророцтва про славу Його Другого приходу. Тому більшість людей повірила в хибну ідею, що завдання Месії – звільнити їх від римських завойовників та гнобителів. Думка про те, що місія Христа викладена в текстах Ісаї 61:1, 2, шокувала їх.

На бідних зазвичай дивилися зверхньо і недобросовісні чиновники, такі як збирачі податків, і ділові люди, і навіть їхні сусіди. Існувала думка, що бідність — це Боже прокляття і бідні самі винні в тому, що опинилися в такому становищі. З цієї причини мало хто співчував бідним та піклувався про них.

Однак любов Ісуса до бідних була однією з найбільших ознак Його месіанства, це видно з відповіді Христа на запитання Івана Хрестителя про Нього як Месію (див. Матв. 11:1-6). «Як і учні Спасителя, Іван Хреститель не розумів природи Христового Царства. Він чекав, що Ісус посяде престол Давида, проте час минав, а Спаситель не виявляв жодних претензій на царську владу. Івана охоплювали тривога й розгубленість» (Е. Уайт. Бажання віків С. 215).

`«Чиста й непорочна побожність перед Богом і Отцем – це відвідувати сиріт і вдів у їхньому горі, зберігати себе чистим від світу» (Якова 1:27). Як цей вірш має допомогти нам встановити наші релігійні пріоритети?`