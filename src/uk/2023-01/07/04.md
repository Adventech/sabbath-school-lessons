---
title:  Багатий молодий начальник
date:   14/02/2023
---

Ми мало що знаємо про багатого молодого начальника, згаданого в Євангелії. Знаємо лише, що він цікавився духовними питаннями. Побачивши, як Ісус благословив дітей, він підбіг до Нього, упав перед Ним на коліна й поставив запитання, яке хвилювало його (Марка 10:17). Ця історія настільки важлива, що записана в усіх трьох синоптичних Євангеліях: Матвія (19:16–22), Марка (10:17–22) і Луки (18:18–23).

`Прочитайте уривок Матв. 19:16–22. Що означає відповідь Ісуса юнакові: «Якщо хочеш бути досконалим, піди та продай своє майно, роздай бідним і матимеш скарб на небесах, а тоді приходь і йди за Мною»?`

Ісус не вимагає від більшості з нас продати своє майно і роздати гроші бідним. Однак гроші були кумиром для цього юнака. Відповідь Ісуса може здатися суворою, проте Він знав: для молодого начальника це була єдина надія на спасіння.

Євангеліє повідомляє, що юнак відійшов зі смутком, оскільки був дуже багатий. Це свідчить про те, що він справді «поклонявся» своїм грошам. Йому було запропоновано вічне життя й місце в найближчому оточенні Ісуса («йди за Мною» — саме такими словами Ісус закликав Своїх учнів). Писання більше нічого не повідомляє про цього молодого чоловіка. Він проміняв вічність на свої земні володіння.

Який жахливий вибір, чи не так? Який сумний приклад відкинення відтермінованої винагороди (див. попередній урок)! Рішення багатого молодого начальника було фатальне, адже, незалежно від того, що матеріальне багатство може дати людям зараз, рано чи пізно вони помруть, багатство перетвориться на порох і кожен зіткнеться з перспективою вічності. А тим часом безліч багатих людей виявили, що їхнє багатство не дає їм ані миру, ані щастя, на які вони розраховували. Біографії багатьох мільйонерів свідчать, які нещасні вони були. У всій зареєстрованій історії одне з найкращих свідчень про те, наскільки марним може бути багатство саме собою, міститься в книзі Еклезіяста. Які б уроки ми не почерпнули із цієї розповіді, одне стає явним: за гроші не можна купити мир і щастя.

`«Адже коли хто хоче душу свою спасти, той погубить її, а хто погубить свою душу задля Мене і Євангелія, той спасе її. Бо яка користь людині, якщо придбає весь світ, але занапастить душу свою? Або що дасть людина взамін за душу свою?» (Марка 8:35–37). Що означає втратити своє життя заради Євангелія?`