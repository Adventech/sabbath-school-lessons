---
title:  Коментарі для вчителів
date:   17/02/2023
---

### Біблійні тексти для дослідження
Луки 4:16–19; Ісаї 62:1, 2; П. Зак. 15:11; Матв. 19:16–22; Луки 19:1–10; Йова 29:12–16.

#### Частина I: Огляд

Бог хотів благословити Свій народ, щоб серед нього не було бідних (П. Зак. 15:4). Однак бідність існуватиме аж до Другого приходу Христа (П. Зак. 15:11; Матв. 26:11). Тому місія Спасителя включала духовну допомогу тим, хто страждав через фінансові проблеми (Луки 4:18, 19; 7:19-22). Любов до ближніх і допомога нужденним – це Божественна заповідь для тих, хто прямує за Спасителем (П. Зак. 15:11).

Благодійність в Ізраїлі була колективним та індивідуальним обов’язком, про що свідчать Божі повеління ізраїльтянам кожні сім років залишати землю в спокої (Вих. 23:10, 11), не дожинати до краю свого поля (Левит 23:22) і давати можливість голодному поїсти з чужого поля (П. Зак. 23:25). Писання навчає нас бути активними в благодійності (Йова 29:12-16; Ісаї 58:6-8), яка є проявом чистої й непорочної побожності (Якова 1:27). Любов до нужденних приносить Божественні благословення (Прип. 28:27). Допомагаючи страждальцям, ми допомагаємо Господу в особі нужденних (Матв. 25:35-40).

Йов був праведний, він любив бідних і допомагав їм так, наче вони були членами його сім’ї (Йова 29:16). Апостоли залишили все, щоб прямувати за Спасителем (Матв. 19:27), а багатий юнак відвернувся від перспективи учнівства, відмовившись пожертвувати своє майно бідним, оскільки його любов до свого багатства була понад усе (Матв. 19:16-22).

Як вірність у десятинах і приношеннях є показником наших взаємин з Богом (Мал. 3:6-10), так і безкорислива допомога слабким і незаможним свідчить про справжній духовний досвід, як сталося при наверненні Закхея (Луки 19:1-10).

#### Частина II: Коментар

Згідно з досконалим Божим планом, усі мали насолоджуватися достатком Божественних обітниць (П. Зак. 15:4), проте поки в гріховному суспільстві існують жадібність і сріблолюбство, бідність залишається реальністю. Тому ми покликані простягати руку допомоги нужденним (П. Зак. 15:11).

Тепер ми розглянемо, що Біблія говорить про бідність і благодійність, і спробуємо застосувати отримані знання в практичному житті.

_1. Найменші з братів (див. Матв. 25:35–40)_

На підставі біблійних посилань можна виділити конкретні групи нужденних і страждальців, які потребують захисту. Отже, до них належать:

(а) люди, не спроможні забезпечити свої матеріальні потреби (отже, не здатні жити гідним життям) через соціальне відкидання або забобони (наприклад, ув’язнені, прокажені, приходьки);

(б) люди, які зазнають крайніх економічних поневірянь через несприятливі умови (бідні, хворі, потерпілі від стихійних лих, війни);

(в) люди з фізичними обмеженнями (німі, сліпі, кульгаві);

(г) люди емоційно пригнічені, психологічно не здатні подбати про себе без сторонньої допомоги (перебувають у глибокій депресії, психічно хворі, помираючі);

(д) жертви власних помилок, пригноблення, несправедливості (покинуті, вигнанці, в’язні, жертви несправедливості, жорстокості, експлуатації);

(e) люди, котрі потребують допомоги, щоб почати нове життя (див. Левит 23:22; П. Зак. 15:11; Луки 4:18, 19; Ісаї 61:1, 2; Йова 29:12-16; Матв. 11:28-30; 25:35-40; Луки 7:20-22).

Обставини бідності й питання, чи несе нужденний відповідальність за своє зубожіння, не мають значення. Не має значення і питання про те, заслуговує така людина допомоги чи ні. Навіть людина з народу-суперника має бути об’єктом нашої любові в практиці благодійності, як бачимо в притчі про милосердного самарянина (Луки 10:28-37).

_2. Викупитель, близький родич_

У Старому Завіті викупитель (євр. гоел) був близьким родичем, зобов’язаним урятувати й звільнити члена сім’ї від рабства і злиднів. Ця місія також передбачала зобов’язання близького родича одружитися з бездітною вдовою свого брата, щоб вона не залишилася без засобів для існування (Левит 25:25, 48, 49; П. Зак. 25:5; Рут 2:20). Юдеї зазвичай застосовували цю постанову лише до представників вибраного народу.

Проте в історії про милосердного самарянина Ісус показує, що постанова про родича, котрий допомагає своєму братові, не пов’язана з кровними узами, релігією чи національністю. Самарянин, чужий і зневажений, який є викупителем (спасителем) у цій історії, повівся як близький родич побитого єврея, залишеного співвітчизниками помирати на узбіччі дороги (Луки 10:29-37). Обов’язок любити ближнього – це друга з двох великих заповідей (Луки 10:27, 28), на яких ґрунтується весь Закон і Писання пророків. Ми повинні любити одне одного і слушної пори ставати викупителями ближніх. Слово «ближній» має викликати співчутливу практичну любов, яку Бог повелів виявляти сім’ям в Ізраїлі. Цю любов необхідно поширювати на все людство в усій повноті.

Бог послав Свого Сина у світ (Івана 3:16), щоб спасти всіх людей без винятку. Ісус — найвищий приклад Родича-Спасителя, нашого найближчого Родича, Котрий прийшов спасти нас від нужди, страждань і вічної загибелі. Його приклад має бути еталоном для наших людських стосунків, особливо в Церкві й у взаєминах з бідними і страждальцями. Тому ми не повинні відмовляти в допомозі нікому, натомість пропонувати їжу й воду навіть нашим ворогам (Прип. 25:21, 22; Римл. 12:20, 21). Однак пам’ятайте: мета благодійності — наскільки можливо мотивувати людину і створити для неї можливість подбати про себе самостійно.

Люди, котрі страждають від гонінь за свою віру, також є особливими, найменшими з братів Господа, громадянами Царства Небесного (Матв. 5:10, 11).

_3. Способи допомогти бідним_

Деякі критикують благодійність як засіб контролю панівних класів над бідними або як стратегію, яка дозволяє уникнути конфлікту між силами капіталу і праці. Інші вважають, що благодійність посилює жебракування та паразитичну залежність, на противагу реабілітаційним зусиллям щодо розширення прав і можливостей, а також щодо розвитку особистості.

Однак Писання рекомендує негайні заходи (П. Зак. 15:11; Ісаї 58:6, 7), щоб допомогти бідним людям, котрі перебувають на шляху до економічного відновлення. Яких би заходів не було вжито, допомога нужденним і страждальцям має бути захисна. Тобто допомога бідним не повинна породжувати непотрібну залежність від доброчинців, а має бути спрямована на захист бідних від експлуатації (П. Зак. 15:1, 2; Левит 25:9-19). Такий реабілітаційний план відновлення включає турботу про емоційне й духовне відновлення нужденних поряд з повагою їхньої гідності (Ісаї 58:6-8; Луки 4:16-19).

**Деякі поради щодо допомоги бідним**

а. Особистий план і церковний проєкт. Члени Церкви можуть скласти особистий план підтримки, щоб допомогти комусь із нужденних. Вони також можуть разом працювати як волонтери в освітньому проєкті громади, який передбачає розвиток життєвих навичок та особистісне зростання.

б. Спеціальний фонд для найбідніших. Кожен член Церкви може виділяти певну суму або відсоток із сімейного бюджету для регулярної допомоги нужденним, а також жертвувати на проєкти з покращення добробуту й розвитку, які здійснює місцева церква.

Гроші в руках кожного віруючого мають бути розділені на три рівних частини: (а) насамперед Богові, через десятину та приношення (Мал. 3:8-10; Матв. 6:33); (б) сім’ї (1 Тим. 5:8); (в) нужденним (Гал. 2:10; Якова 1:27). Однак важливо пам’ятати: «Десятина має особливе значення. Її не можна вважати фондом для допомоги бідним; вона призначена для підтримки тих, хто несе Божественну вістку світові; її ніколи не слід використовувати для інших цілей» (Е. Уайт. Поради з управління ресурсами. С. 103).

Крім приношень до святині, Біблія згадує про благодійні надходження з інших джерел, таких як збирання колосся і плодів (П. Зак. 24:19-22; Левит 19:9, 10), їжа з чужого поля (П. Зак. 23:24, 25) і добровільні ініціативи (Прип. 29:7; Ісаї 58:7).

Існував внесок, який ізраїльтяни називали «другою десятиною» (євр. маасер шені) від усього приросту (П. Зак. 14:28, 29; 26:12, 13); його відкладали на релігійні витрати сім’ї та благодійність.

Кожен побожний ізраїльтянин мав витрачати в Єрусалимі десяту частину приросту своєї землі як другу десятину (див. Joachim Jeremias, Jerusalem в Time of Jesus: Рp. 28, 57).

Прочитайте в книзі Еллен Уайт «Патріархи і пророки» інформацію про другу десятину в розділі «Божа турбота про бідних».

в. Турбота про бідних – ознака Божої праведності в житті християнина. У Біблії ми читаємо про багатих релігійних людей: Йов, молодий начальник, Закхей. Їхні історії свідчать: ставлення до багатства і до бідних – це показник духовності людини.

В історіях цих трьох чоловіків акцент зроблено на їхньому духовному досвіді, а не на людях, котрі скористаються їхньою благодійністю. Біблійні розповіді визначають духовний діагноз кожного героя, використовуючи благодійність як еталон.

Йов розумів, що благодійність була плодом Божої праведності в його житті (Йова 29:12-16). Навернення Закхея стало очевидним, коли він вирішив відшкодувати заподіяну людям шкоду й віддати половину свого маєтку бідним (Луки 19:1-10). Якби багатий юнак роздав своє багатство бідним та пішов за Ісусом, це дало б йому можливість стати учнем Царя царів і, можливо, урятувати своє життя під час зруйнування Єрусалима, яке відбулося приблизно через 40 років. Між юнаком та спасінням стояло його багатство (Матв. 19:16-22). Хоч як сумно, але юнак цінував своє майно більше, ніж Того, Хто давав йому силу набувати багатство.

#### Частина ІII: Практичне Застосування

Турбота про бідних – це заповідь Божественного завіту (П.Зак. 15:7) та ознака чистого, непорочного благочестя перед Богом (Якова 1:27).

1\. Що спільного між заповіддю про десятину та християнською любов’ю?

2\. Як благодійність пов’язана із християнською любов’ю? (1 Кор. 13:1-3).

Ми допомагаємо Христу, коли дбаємо про нужденних (Матв. 25:35-46).

Попросіть одного з учнів прочитати вголос наведену нижче цитату. Потім дайте відповіді на запитання.

«Я бачила, що, згідно з Божим провидінням, вдови і сироти, сліпі, глухі, кульгаві та хворі опиняються в тісному християнському спілкуванні з Божою Церквою, щоб діти Божі були випробувані і щоб відкрився їхній справжній характер» (Е. Уайт. Свідчення для Церкви. Т. 3. С. 511).

Чому важливо розуміти концепцію благодійності як заповідь любові, а не як варіант поведінки в нашому християнському житті? У який спосіб благодійність відкриває істинність нашого визнання віри?

«Ті, хто стоїть ліворуч від Христа, хто, нехтуючи бідними та страждальцями, знехтував Самим Господом, не усвідомлюють своєї вини. Сатана засліпив їх; вони не зрозуміли, у якому боргу перед братами. Ці люди дбали лише про себе, не турбуючись про потреби інших» (Е. Уайт. Бажання віків. С. 639).

Чому ми не можемо заявити перед Богом, що не знали про свої обов’язки щодо бідних та нужденних? Тепер, коли ми знаємо, якою буде наша відповідь?