---
title:  Божа постанова на користь бідних
date:   13/02/2023
---

Біблія містить безліч Божих постанов на користь бідних, чужинців, вдів та сиріт. Наприклад: «Шість років будеш засівати свою землю й збиратимеш її врожай. Але сьомого року залишиш її в спокої, необробленою. Нехай скористаються нею убогі з твого народу, а залишками після них живитимуться дикі тварини. Так само учиниш зі своїм виноградником та зі своїм оливковим садом» (Вих. 23:10, 11).

`Прочитайте Левит 23:22 та П. Зак. 15:11. Наскільки б не відрізнялися умови життя стародавнього Ізраїлю від нашого сьогоднішнього життя, які принципи ми повинні почерпнути з наведених віршів?`

Слово «брат» у прочитаних текстах означає «брат-ізраїль­тянин» або «одновірець». Ми також вважаємо братами гідних бідняків та «Моїх найменших братів». У книзі Псалмів дано вказівки, як ми маємо ставитися до нужденних. «Судіть справедливо бідного і сироту, захищайте права пригніченого і вбогого. Визволяйте з рук нечестивих слабких і нужденних, спасаючи їх» (Псал. 82:3, 4). Цей уривок свідчить про нашу участь не тільки в забезпеченні нужденних їжею.

Господь проголошує особливі обітниці для тих, хто допомагає бідним. «Хто дає убогому, той не матиме недостатку, а хто відвертає від нього свої очі, на тому багато проклять» (Прип. 28:27). «Якщо цар судитиме бідних справедливо, то його трон зміцниться назавжди» (Прип. 29:14). «Блаженний, хто дбає про бідного. У час недолі Господь і його врятує» (Псал. 41:2). У стародавньому Ізраїлі турбота про бідних завжди була пріоритетною чеснотою, хоч часом її не брали до уваги.

З іншого боку, уже ближче до нашого часу, особливо в Англії, під впливом сумнозвісного «соціального дарвінізму» багато хто вважав: не існує жодного морального обов’язку допомагати бідним і робити це не слід. Дотримуючись законів природи, де сильні виживають за рахунок слабких, соціальні дарвіністи вважали, що допомагати всім бідним, хворим і нужденним шкідливо для суспільства, оскільки, розмножившись, вони лише послаблять суспільний устрій нації загалом. Яким би жорстоким не було таке мислення, воно стало логічним наслідком віри в еволюцію та її хибну філософію.

`Євангеліє – це Добра вістка про те, що Христос помер за кожну людину. Як Євангеліє впливає на наше ставлення до людей незалежно від їхнього соціального стану?`