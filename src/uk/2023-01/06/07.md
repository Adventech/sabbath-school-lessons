---
title:  Для подальшого дослідження
date:   10/02/2023
---

Бог виконав Свою частину завіту, благословивши Авраама. А Авраам ушанував Бога тим, що не став накопичувати скарби на цій Землі. «Спадок, який Бог обіцяв дати Своєму народові, не в цьому світі. Авраам не володів землями “навіть на крок” (Дії 7:5). Він справді мав велике багатство, але витрачав його на славу Божу і для добра ближніх, не вважаючи цей світ своєю батьківщиною. Господь покликав Авраама залишити співвітчизників-ідолопоклонників, обіцяючи дати йому Ханаанську землю у вічну власність. Проте ані він, ані його син, ані онук не отримали її. Коли Авраамові потрібно було місце для поховання, він змушений був купити його в хананеїв. Єдиною його власністю в Обітованій землі стала гробниця, висічена в печері Махпела» (Е. Уайт. Патріархи і пророки. С. 169).

Протягом усього свого життя ми іноді відчуваємо спокусу прагнути до багатства й неробства. Потрібна сильна віра, щоб споглядати «відтерміновану винагороду». «Розкішний палац фараона і царський престол використовувалися як приманка для Мойсея, але він знав, що в царських палатах гніздяться гріховні задоволення, які змушують людей забути про Бога. Його погляд був звернений вище – не на пишний престол і царську корону, а на високі почесті, яких удостоються святі Всевишнього в Божому Царстві, не опоганеному гріхом. Очима віри він бачив нетлінний вінець, який Цар Небес покладе на чоло переможця. Ця віра допомогла йому відвернутися від сильних світу цього та з’єднати долю з приниженим, бідним, зневаженим народом, котрий волів краще слухатися Бога, ніж служити гріху» (там само. С. 246).

**Запитання для обговорення**:

`Що буде з нашим майном, коли прийде Ісус? ­(Див. 2 Петра 3:10). Що може статися з ним ще до Приходу Ісуса? (Див. Матв. 6:20) Чому важливо завжди розглядати все в правильній перспективі?`

`Ісус попереджав про «оману багатства» (Марка 4:19). Що означає це словосполучення? Як багатство може обманути нас?`

`У класі поговоріть про те, як Мойсей міг би виправдати своє перебування в Єгипті замість того, щоб залишити все й піти з натовпом рабів у безплідну пустелю. Що зрештою спонукало його прийняти таке рішення?`