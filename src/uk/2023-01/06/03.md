---
title:  Авраам, батько всіх віруючих
date:   06/02/2023
---

Бог закликав Аврама (пізніше перейменованого на Авраама) залишити своїх родичів і батьківщину й піти до краю, який Він покаже йому. Аврамові довелося покинути землю, де він народився і провів ранні роки. Звичайно, це було нелегке рішення, адже патріархові довелося відмовитися від деяких земних задоволень та зручностей.

`Прочитайте Бут. 12:1–3. Як в Аврамі могли благословитися всі земні племена внаслідок прийняття ним Божої обітниці?`

Це була важлива подія, яка змінила життя Аврама та його сім’ї. «Вірою Авраам, коли був покликаний іти на місце, яке мав одержати в спадок, – послухався і пішов, не знаючи, куди йде» (Євр. 11:8). «Беззаперечний послух Авраама є одним з найразючіших доказів віри в усій Біблії» (Е. Уайт. Патріархи і пророки. С. 126).

Більшість із нас не хотіла б залишити свою батьківщину, рідних і друзів. Але Аврам зробив це. Він був задоволений тим, що опинився там, де його хотів бачити Бог. Яким би дивним це не видавалося, але Авраам, Ісак і Яків так і не отримали цю землю за свого життя, проте залишилися вірними Богові.

`Прочитайте Євр. 11:8–13. Про що повідомляє нам цей уривок?`

Авраам був відомий як князь серед навколишніх племен. Його знали як щедрого, хороброго, гостинного слугу Всевиш­нього Бога. Свідчення патріарха про Бога було зразкове. Завдяки милості Господа ми є спадкоємцями разом з Авраамом. «Авраам повірив Богові, й це зараховано йому за праведність. Зрозумійте, що ті, хто від віри, – сини Авраама» (Гал. 3:6, 7). «А якщо ви Христові, то ви є нащадками Авраама і, згідно з обітницею, – спадкоємці» (Гал. 3:29).

У житті як Ноя, так і Авраама ми бачимо, що завдяки послуху Господу людина приймає найважливіше рішення, яке змінює її життя.

`Прочитайте 2 Кор. 4:18. Яка вістка міститься в цьому тексті для нас? Як вона має вплинути на наші духовні рішення? Як Мойсей та Авраам дотримувалися того самого принципу?`