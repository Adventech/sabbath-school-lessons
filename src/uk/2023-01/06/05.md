---
title:  Від ошуканця до князя
date:   08/02/2023
---

Будучи молодою людиною, яка любить і боїться Бога, Яків опустився до змови зі своєю матір’ю Ревекою, щоб обманути батька й отримати його благословення. Неправильно почавши своє доросле життя, він змушений був тікати, щоб уникнути передчасної смерті. Ревека сказала Якову: «Утікай до мого брата Лавана... Поживи там деякий час, поки не пройде лють твого брата... Тоді я пошлю за тобою» (Бут. 27:43-45). Насправді Яків був відсутній 20 років і ніколи більше не бачив своєї матері.

`Прочитайте Бут. 32:22-31. Про що повідомляє уривок? Які духовні уроки ми можемо отримати із цієї історії про Божу милість до нас, навіть коли приймаємо неправильні рішення?`

«Своєю покірливістю, розкаянням і самозреченням грішна, смертна людина перемогла Велич Неба. Тремтячими руками він ухопився за Божі обітниці, і Безмежна Любов не могла не відповісти на благання грішника. Тепер Яків ясно усвідомив свою помилку, яка призвела його до гріха, примусивши вдатися до обману, аби заволодіти правом первородства. Тоді він не довіряв Божим обітницям, а власними силами намагався досягти того, що Бог здійснив би Свого часу і Своїми шляхами… Яків отримав благословення, котрого прагнула його душа. Гріх, якого він припустився, вдавшись до хитрощів та обману, був прощений» (Е. Уайт. Патріархи і пророки. С. 197, 198).

`Прочитайте Бут. 49:29–33. Хоч у Якова вже не було жодних володінь у Ханаані, які вказівки він дав своїм синам щодо його поховання? Хто також був похований у тій печері? Як ви вважаєте, чому Яків звернувся до синів із таким проханням?`

Біблія повідомляє, що всі три патріархи та їхні дружини поховані в одній печері. Довіра Якова до Бога була сильна, він вважав себе чужинцем і приходьком на Землі (див. Євр. 11:13). Хоч він пішов з дому ні з чим, але, незважаючи на свої помилки, повернувся до Ханаану багатою людиною.

`Незважаючи на наші помилки, Бог може продовжувати благословляти нас. Однак набагато краще уникати помилок від самого початку! Який вибір стоїть перед вами зараз та як можна уникнути неправильного рішення?`