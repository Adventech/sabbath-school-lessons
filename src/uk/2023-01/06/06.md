---
title:  Мойсей у Єгипті
date:   09/02/2023
---

Особа Мойсея домінувала в історії Ізраїлю. Він залишився живим завдяки Божому провидінню, яке діяло через духовну сміливу матір і дбайливу сестру. Знайшовши немовля Мойсея в кошику з очерету, дочка фараона попросила його єврейську матір подбати про дитину й заплатила їй за це. Яке благословенне випробування для молодої матері-рабині! Йохаведа мала лише 12 років (див. Е. Уайт. Патріархи і пророки. С. 244), щоб навчити свою дитину молитися, довіряти Богові й шанувати Його, а також сформувати її характер для життя в служінні. Протягом багатьох років Мойсей навчався при царському дворі Єгипту. «І Мойсей був навчений усієї єгипетської мудрості, був сильний у своїх ділах та словах» (Дії 7:22). Коли Мойсей подорослішав, він прийняв свідоме рішення, яке змінило його життя й перебіг історії.

`Прочитайте Євр. 11:24–29. Від чого Мойсей відмовився і що обрав?`

Єгипет тоді був однією з найбільших держав стародавнього світу. Річка Ніл настільки сприяла родючості землі, що Єгипет, щедрий на врожаї, був багатою і могутньою країною. І Мойсей мав опинитися на вершині цього царства. Важко уявити собі, які спокуси того світу, світу Єгипту й усіх його скарбів, оточували юнака в ранні роки. Звичайно, він міг вважати привабливими обожнення, насолоди, багатство. Мойсей міг би легко виправдати свій вибір, залишившись у Єгипті та не погодившись пов’язати свою долю з натовпом зневажених рабів.

Проте, як свідчить Писання, він «краще зволів терпіти з Божим народом, ніж тимчасово мати насолоду від гріха» (Євр. 11:25). Більша частина книги Вихід присвячена боротьбі й випробуванням Мойсея, який навіть після всього пережитого так і не зміг увійти до Обітованої землі (див. Числ. 20:12). Однак ми всі знаємо, що Мойсей зробив правильний вибір, навіть якщо часом сумнівався в правильності свого рішення.

`Зі світської точки зору Мойсеєві потрібно було залишитися в Єгипті. Але, як християни, ми дивимося далеко за межі цього світу. Коли нас спокушає світ, як ми можемо завжди тримати перед собою велику картину славного майбутнього? Чому нам так важливо це робити?`