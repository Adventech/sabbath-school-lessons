---
title:  Помилкові рішення Лота
date:   07/02/2023
---

Коли у відповідь на Божий заклик Аврам залишив свою батьківщину, його племінник Лот також вирушив з ним у мандрівку. У розділі 13 книги Буття написано: Господь так благословив Аврама, що він був «дуже багатий на худобу [основний показник багатства в тій культурі], на срібло та золото» (вірш 2). У Лота була дрібна й велика худоба і намети (див. вірш 5). Отари Аврама і Лота були такі великі, що «земля їх не вміщала… тому не могли жити разом» (вірш 6). Щоб уникнути розбрату між їхніми пастухами, Аврам запропонував Лоту вибрати собі місце для проживання. Звичайно, Лот мав поступитися цим правом вибору Аврамові, старшому за віком, за статусом голови роду, а також тому, що своїм процвітанням Лот був зобов’язаний зв’язку з патріархом. Однак, не виявивши поваги і вдячності до свого благодійника, Лот егоїстично обрав землю, яку вважав найкращою з усіх доступних.

`Прочитайте Бут. 13:10–12. Які раціональні міркування могли спонукати Лота прийняти саме таке рішення?`

Хоч би як Лот виправдовував своє рішення оселитися в місті, там його спіткало нещастя, і коли Аврам почув про це, він не сказав: «Ну що ж, дуже шкода, Лоте. Ти пожинаєш те, що посіяв». Натомість патріарх, ризикуючи життям, урятував його (див. Бут. 14).

Іноді в пошуках чогось більшого ми погано засвоюємо життєві уроки. Лот повернувся назад до Содома! Але зі Своєї великої милості Бог послав до Лота та його сім’ї вісників із попередженням про майбутнє зруйнування безбожних міст.

`Прочитайте Бут. 18:20–33. Що Бог сказав Авраамові про причину свого візиту на Землю? Якою була реакція Авраама на вістку про те, що Бог планує зруйнувати ці нечестиві міста?`

Оскільки Авраам турбувався про Лота та його сім’ю, він благав Господа зберегти ці міста, якщо в них знайдуться праведники. Патріарх почав із числа 50 та дійшов до 10. Зі Своєї любові до людини Бог не переставав милостиво відповідати Авраамові, доки він не перестав просити! Два послані Господом ангели особисто звільнили Лота, його дружину та двох дочок. Однак його дружина озирнулася і стала соляним стовпом. Лот увійшов до Содома багатою людиною, а вийшов майже ні з чим. Якими ж обережними ми повинні бути в прийнятті рішень, особливо коли міркуємо лише про короткочасні доходи на противагу загальній картині (див. Марка 8:36, 37).