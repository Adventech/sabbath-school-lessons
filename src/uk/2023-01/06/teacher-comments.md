---
title:  Коментарі для вчителів
date:   10/02/2023
---

### Біблійні тексти для дослідження
Бут. 6:5–14; 13:10–12; 32:22–31; 2 Кор. 4:18; Євр. 11:8–13, 24–29.

#### Частина I: Огляд

Ной — приклад людини, котра збирала скарби на Небесах. Він ходив з Богом та вірою вклав свої кошти в будівництво ковчега. Попередивши світ про близьку загибель від безперервного дощу, якого до потопу ще не було (Бут. 2:6), Ной урятував себе і свою сім’ю, успадкувавши всю землю (Бут. 6:14-18). Авраам також, увірувавши, пішов, не знаючи, куди йде, покладаючись на Божу обітницю, що він стане батьком «цілих народів» (Бут. 11:30; 17:16). Пізніше Авраам був готовий принести в жертву свого єдиного улюбленого сина – найбільший скарб (Бут. 22:9; Євр. 11:17). Мойсей залишив єгипетське царство, вважаючи наругу Христа за найбільше багатство (Євр. 11:24-27).

Любов до багатства може заглушити Боже Слово в серцях людей (Матв. 13:22). Життя Лота, котрий вирушив до багатого Содома, закінчилося втратою і стражданнями. Покаявшись, Лот був спасенний, і його ім’я збереглося серед праведників (2Петра 2:7). Пізніше деякі з його нащадків були прищеплені до месіанського роду (Бут. 19:30, 37; Рут 4:10; Матв. 1:5). Наші серця також мають бути посвячені Богові (Матв. 6:19-21).

#### Частина II: Коментар

**Скарб для Бога**

Ісус радить нам збирати скарби на Небі (Матв. 6:19, 20). Але як це робити? Один зі способів – інвестування. Коли ми інвестуємо в Церкву і благодійність, визнаючи ці аспекти Царства Божого на Землі, то збираємо скарб на Небі.

**A. Інвестування**

«Скарби земні лише тоді є благословенням, коли їх правильно використовують. Їхні власники повинні усвідомлювати, що ці кошти Бог позичив нам; їх слід з радістю витрачати для поступу Його справи» (Е. Уайт. Свідчення для Церкви. Т. 1. С. 141).

1\. Місце перебування наших скарбів свідчить про вірність, цінності й уподобання, зобов’язання і схильність наших сердець (Матв. 6:21). Хто любить гроші, той ніколи не матиме їх достатньо (Екл. 5:10). Павло називає таку любов коренем усього зла (1 Тим. 6:10). Наш спосіб використання власних грошей — це перевірка вірності для вічності (Луки 16:10, 11). Якщо ми вкладаємо наші гроші тільки у світські справи, то любимо мамону більше, ніж Бога (Луки 16:13). Господь бажає, щоб ми віддали своє серце Йому (Прип. 23:26), і ми можемо це зробити, вкладаючи гроші в Його справу. Тому будемо набувати «друзів» серед тих, хто прийме нас у «вічні оселі» (Луки 16:9), де ми будемо любити Бога й служити Йому, а не мамоні (Луки 16:13).

2\. Боже доручення проголосити спасіння всім народам (Матв. 28:18-20) всеосяжне. Для цього потрібні великі інвестиції.

А Небо вклало в наше спасіння кров Христа! Ісус, Агнець, передбачений ще перед заснуванням світу (1 Петра 1:18—20), пообіцяв, що Святий Дух завжди перебуватиме з нами як гарантія нашого викуплення (Ефес. 1:13, 14). Кров мучеників, пролита за Боже Слово, є найдорожчою інвестицією (Об’явл. 6:9, 10). Померлі за Христа — це інвестори, котрі очікують спадщини – Божого Царства (2 Петра 3:13; Об’явл. 21:1-7).

Інвестування через віру нашого життя і майна в поширення Євангелія (Матв. 28:19) є правильним способом накопичення скарбу на Небесах.

**Б. Приклади Божих інвестицій**

_1. Інвестування, незважаючи на протидію_

Протидія вірі приходить ззовні як гоніння (2 Тим. 3:12) й напади з боку сил зла (Ефес. 6:11, 12). Однак і в нас людська природа породжує пожадливість і гріх, які ведуть до смерті (Якова 1:14, 15). «Пожадливість тіла, пожадливість очей і життєва гордість… не від Отця, а від світу» (1 Івана 2:15, 16). Біблійні історії розповідають про ситуації, коли виконання Божих обітниць здавалося неможливим через протидію зсередини і ззовні. Однак вірні залишалися непохитними у виконанні Божих повелінь і силою Господа перемогли.

_2. Ной (Бут. 6)_

Ной та його сім’я зазнавали соціального тиску, їх намагалися примусити підкоритися панівним віруванням, оскільки їхні попередження про прийдешнє зруйнування потопом суперечили факту, що дощів ніколи не було. Їх переслідували і висміювали так звані вчені, які відкинули Божественне провіщення. Однак віра не завжди спирається на науку чи докази і не завжди узгоджується з нею.

Сучасники Ноя не помилялися щодо природних ознак, вони просто не вірили в Боже одкровення. Допотопні люди вклали свій скарб (і серце) у матеріальні цінності, і це призвело їх до загибелі.

Недостатньо керуватися логікою і йти в ногу з наукою та громадською думкою. Необхідно знати і виконувати Божу волю.

Очевидно, Ной та його сім’я відчували величезний психологічний стрес, знаючи про неминуче знищення планети. Вони вистояли лише завдяки вірі, послуху й усвідомленню важливості дорученої Богом місії.

_3. Авраам (Бут. 12:1–9)_

Авраам зіткнувся з невідомістю, розлукою з рідними та небезпеками кочового життя під час свого тривалого перебування в Ханаанській землі. Життєвий досвід заперечував можливість того, щоб він став батьком багатьох народів, оскільки роки йшли, а Сарра залишалася безплідною.

І знову ми бачимо приклад того, як внутрішній страх та зовнішні докази воюють проти Божого Слова. Зрештою, Авраам вклав свій капітал у доручену йому Богом місію. Патріарх зібрав свій скарб на Небесах і став батьком величезної кількості людей завдяки чудовому народженню Ісака.

_4. Мойсей (Вих. 3:1–4:16)_

Мойсей був боязкий, але пішов говорити з найбільшим правителем на землі; не маючи армії, Мойсей вимагав визволення рабів. Без запасів їжі й води Мойсей перетнув пустелю з понад двома мільйонами чоловіків, жінок, дітей, з майном та худобою. За наказами і силою Бога Мойсей за допомогою простої палиці творив великі чудеса. Відмовившись від трону світової наддержави, Мойсей зрікся найбільшого земного багатства, яке тільки можна побажати, і збирав собі скарби на Небесах.

**C. Приклади поганих інвестувань**

1\. Психологічно люди віддають перевагу негайному виконанню своїх бажань і забаганок або тим потребам і бажанням, які є перед їхніми очима. Справді, «надія, яка довго не збувається», пригнічує (Прип. 13:12). Тому необхідне терпіння, щоб чекати виконання Божих обітниць у призначений Ним час (Римл. 8:25). Люди схильні шукати миттєвого задоволення своїх бажань та якнайшвидшого виконання обітниць.

Яків і Лот були недалекоглядні в певні моменти свого життя. Тому їм довелося зазнати втрат, поки вони не віддали все Христу і не прийняли Божественну милість.

Ми не завжди отримуємо негайну відповідь на наші молитви, не завжди відбувається так, як нам хотілося б. Тоді доречна така настанова: «Ідіть вузьким шляхом віри, повністю довіртеся обітницям Господа. Довіряйте Богові, коли ви в темряві; це саме час для виявлення віри» (Е. Уайт. Свідчення для Церкви. Т. 1. С. 166).

2. Бог призначив Якову стати спадкоємцем обітниць і благословень завіту, які належали Ісаву за правом народження. Замість того щоб довіритися Провидінню і терпляче чекати виконання обітниці у визначений Богом час, Яків погодився на поспішний план своєї матері обманути й викрасти благословення, яке за Божою обітницею і так належало йому (Бут. 27). Якби не сила віри, що стримувала Якова, він перетворився б на безрозсудного хитруна, котрий поспішає будь-що досягнути вигідного для себе результату. Після Бет-Елу (Бут. 28:11-22) Яків був зворушений і перетворений видінням сходів, що з’єднували Небо і Землю (Івана 1:51). Під час боротьби на березі потоку Яббок (Бут. 32:24-29), після довгих ридань і благання (Осії 12:4, 5), йому було дано ім’я Ізраїль. Зміна імені ознаменувала його поєдинок з Богом та перемогу. Ця перемога Якова є досвідом усіх спасенних.

3. Амбіційний Лот шукав вигоди та прибутку. Він вибрав місто на найкращому торговому шляху, із зеленими рівнинами й великим споживчим ринком. Він збудував свій дім у безбожному Содомі, залишивши кочове життя Авраама (Бут. 13:10-13). Унаслідок цього Лот втратив усе матеріальне майно та частину своєї сім’ї. Його мрії щодо процвітання зруйнувалися, і через свій недалекоглядний вибір він був змушений тікати в гори з двома дочками (Бут. 19:15-30).

Заклик Ісуса актуальний і сьогодні: довіряйте Божественному провидінню та збирайте скарби на Небі (Матв. 6:19-21). Інвестуйте в проповідь Євангелія, доки є час.

«Нині їм відкривається чудова можливість використовувати свої кошти заради стражденного людства, а також для поступу справи істини» (Е. Уайт. Свідчення для Церкви. Т.1. С. 638).

#### Частина ІII: Практичне Застосування

Попросіть одного з учнів класу прочитати вголос наведені нижче цитати. Потім дайте відповіді на запитання.

**Віра і терпіння**

«Чимало людей втрачає спокій, не знаючи, чим закінчиться та чи інша справа. Люди не переносять невизначеності, виявляють нетерпіння, відмовляючись чекати, аби побачити Боже спасіння» (Е. Уайт. Патріархи і пророки. С. 687).

Тиск обставин змусив Лота і Якова прагнути успіху, не чекаючи Божого ідеального моменту.

1\. Яких запобіжних заходів ми повинні вжити, щоб з нами не трапилося те, що сталося з Лотом та Яковом?

2\. Як терпляче очікування відповіді від Бога без неспокійного прагнення матеріальної безпеки сприяє розвитку вірності в десятинах і пожертвуваннях?

3\. Чи виявляєте ви занепокоєння, коли не можете відразу дізнатися результат справи? Як ви вважаєте, чому багатьом з нас так важко терпляче витримувати невизначеність у житті й чекати на Боже спасіння? Як і чому нетерпіння заважає вірі? (Євр. 11:1, 2, 6; 6:15; 10:36).

**Віра і діла**

«Ті, хто продовжує триматися за свої земні скарби і не бажає правильно розпорядитися тим, що позичене їм Богом, утратять свої скарби на Небесах, утратять вічне життя» (Е.Уайт. Свідчення для Церкви. Т. 1. С. 173) .

**Спасіння дароване через віру (Ефес. 2:8-10).**

1\. Як вірність у десятинах, пожертвуваннях і допомозі нужденним сприяє спілкуванню з Богом та свідчить про довіру до Його провидіння?

2\. Як вірність у десятинах та пожертвуваннях впливає на нашу віру?