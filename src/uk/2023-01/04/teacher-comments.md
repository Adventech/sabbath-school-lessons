---
title:  Коментарі для вчителів
date:   27/01/2023
---

### Біблійні тексти для дослідження
2 Кор. 9:6, 7; П. Зак. 16:17; Псал. 116:12–14; 1 Хронік 16:29; Марка 12:41–44; 14:3–9.

#### Частина I: Огляд

Чим ми можемо віддячити Ісусові за все, що Він здійснив та здійснює для нас (Псал. 116:12-14)? Божественний завіт вимагає від нас повної віддачі тіла, розуму, талантів, майна (П. Зак. 8:18). Цей завіт може бути дотриманий лише у взаєминах любові – любові від усього серця, усього розуму й усієї сили (П. Зак. 6:5).

У служінні поклоніння Богові приношення свідчать про якість нашого посвячення й поклоніння. Як вправа віри, приношення виявляють нашу вдячність і зміцнюють нашу любов до Господа та Його справи.

Згідно з Писанням, приношення слід давати відповідно до отриманого благословення, а не просто на основі випадкового відсотка, не пов’язаного з процвітанням дарувальника (П.Зак. 16:17; Луки 12:48). До того ж у старозавітні часи, хоч приношення були добровільні, вони також були необхідні на великих святах поклоніння, і віруючим не дозволялося приходити до Господа з порожніми руками (П. Зак. 16:16).

Фактично поклоніння та приношення є добровільними. Але перше приймається лише тоді, коли супроводжується другим. Поклоніння та приношення є добровільними, оскільки їх необхідно віддавати вільно. Однак вони обов’язкові в тому розумінні, що є життєво важливою частиною нашого служіння Господу.

У випадку з бідною вдовою (Марка 12:41-44) Христос — Слово, Яке стало тілом, – знайшов час посидіти й поспостерігати за дарувальниками. Він бачив мотиви кожного і суми, принесені до Його храму задля поступу Його справи. Прочитайте також інші приклади жертовності: Дії 4:36, 37; Марка 14:3-9. Через ангела, посланого з Небес до Корнилія (Дії 10:4), Бог показав, що Він помічає і схвалює щирого дарувальника.

#### Частина II: Коментар

Як і молитва, приношення – це зобов’язання віри (Дії 10:4). У Старому Завіті існували обов’язкові приношення, такі як жертви повинності та храмовий податок (Левит 1-5; Вих. 30:15, 16). Були й добровільні приношення, обсяг і вид яких не були прописані (Вих. 25:1-5). Однак Біблія свідчить: як прописані й обов’язкові приношення, так і добровільні були важливі в поклонінні. На жаль, приношення, як і будь-яка інша духовна дія, може бути заплямоване прихованими егоїстичними мотивами. Господу до вподоби щедре приношення. Готовність дарувальника має доповнюватися любов’ю, добровільністю, радістю – якостями плоду Святого Духа (2Кор. 9:6, 7; Гал. 5:22).

**Значення добровільного акту**

Біблія використовує слово «добровільно» щодо приношень, які віддають без примусу (Вих. 25:1, 2; 2 Кор. 8:3). У контексті поклоніння невимушене або добровільне не завжди означає необов’язкове. До гріхопадіння люди виконували свій обов’язок, з радістю й любов’ю слухаючись Господа. Гріх порушив єдність між обов’язком і бажанням. Однак у Святому Духові обов’язок і бажання відновлюються та знову перебувають у цілковитій єдності.

Добровільна дія – це дія з власної волі, без тиску чи примусу з боку когось іншого. Біблія повідомляє: добровільні приношення, пропорційні отриманим благословенням або майну, були необхідні для поклоніння. Отже, у зв’язку із цим добровільні приношення не були необов’язкові, за винятком тих випадків, коли людина приймала рішення не служити Господу.

Проте добровільні приношення не завжди бувають до вподоби Богові, оскільки навіть вони можуть ґрунтуватися на неправильних мотивах. Люди можуть розвивати дари, роздати все бідним і навіть добровільно віддати своє тіло на спалення, але при цьому не мати любові (1 Кор. 13:1-3).

З іншого боку, слово «необов’язковий» зазвичай означає вибірковий, тобто ви вільні робити чи не робити чогось. У контексті поклоніння прикладом необов’язкових дій були обітниці. Однак приношення були частиною служіння викуп­лення, прощення, подяки й посвячення. Тому, хоч приношення є невимушеними, вони не можуть бути необов’язкові в поклонінні. Отже, «добровільні» приношення – це дари від серця, сповненого любов’ю і радістю в послуху Господу та у віддачі Йому найбільшого й найкращого з того, що людина має.

**Добровільні приношення в порівнянні з обов’язковими**

Хоч пожертва (приношення) обов’язкова, вона також доб­ровільна. Однак припинення приношень може мати серйозні духовні наслідки. Тому слово «приношення» в стародавньому Ізраїлі використовувалося для позначення обов’язків духовного життя, які не підлягають обговоренню. Ось кілька прикладів таких обов’язків:

_a. Служіння Месії_ – добровільна справа. Єврейське слово недава – «готовий/охочий» (Псал. 110:3) — в інших місцях Біблії перекладене як «добровільний» та використовується для позначення тих, хто прийшов ушанувати Месію. Це слово використовується для позначення добровільних приношень (Числ. 29:39) або просто приношення.

На підставі цього можна стверджувати: у тексті Псал. 110:3 йдеться про те, що народ добровільно приніс себе як духовну жертву Месії. Усе, що людина робить для Бога, потрібно робити добровільно. Як ми вже говорили раніше, добровільно означає «невимушено», «не насильно». Усе, що потрібно для служіння Месії, має бути зроблено в дусі добровільного приношення.

_б. Святкові приношення._ Недава також використовується в самому приношенні, навіть коли воно обов’язкове: «Будеш відзначати Свято Тижнів для Господа, свого Бога, принесенням добровільних щедрих дарів [недава], які даватимеш відповідно до того, як Господь, твій Бог, поблагословив тебе» (П. Зак. 16:10). Однак, незважаючи на добровільність, на свято не можна було приходити з порожніми руками (П.Зак. 16:16). До того ж приношення були пропорційні до благословень (Втор. 16:10). Отже, коли Біблія використовує слово «добровільний», це не завжди означає необов’язковість, окрім випадку, коли людина вирішує не служити Богу.

_в. Подячні та викупні приношення._ Добровільні приношення були важливими в поклонінні Богові та в служінні у святині, як повідомляє книга Левит 1-7. У цих розділах добровільними названо принесення жертви за провину і жертви за гріх. Прощення не можна було отримати без приношення, отже, воно було необхідним. У цих прикладах добровільні дії також представлені як необхідні.

_г. Десятина як приношення._ Десятина обов’язкова (Мал. 3:8), але її також слід повертати з духом готовності. «Адже десятина Ізраїльських синів, яку вони виділяють для Господа…» (євр. терума) (Числ. 18:24; див. також Числ. 18:19, 26, 28). Тому не давати приношення і десятини означає обкрадати Господа (Мал. 3:8). Відроджена людина не відмовиться принести дар Богові. «Він визначив десятину і приношення як випробування нашої відданості» (Е. Уайт. Поради з управління ресурсами. С. 80).

_д. Храмовий податок._ Обов’язковий храмовий податок також названий приношенням (терума) (Вих. 30:13, 14).

Коли в Біблії йдеться про прописані й добровільні приношення, вони пов’язані з певними виразами: «Принесіть» десятини (Мал. 3:10), «дасть» храмовий податок (Вих. 30:12), «щоб вони зібрали для Мене пожертви» (Вих. 25:2). Ці вирази ясно показують, що Божим вказівкам слід підкорятися. Отже, на всіх етапах історії Божого народу приношення були обов’язком, який слід було виконувати від щирого серця.

**Добровільно та від серця**

1\. Повеління про приношення на будівництво скинії (Вих. 25:1, 2) містить принцип і для всіх приношень – як добровільних, так і обов’язкових: «Скажи Ізраїльським нащадкам, щоб вони зібрали для Мене пожертви (євр. терума). Від кожної людини, яку спонукатиме її серце, візьміть для Мене жертовні дари (терума)».

2\. У цих віршах ми знаходимо Боже повеління щодо приношення, зробленого зі спонукань серця. Якщо повеління виконують не від серця, тобто без запопадливості, без ревності, приношення неприйнятне (2 Кор. 9:6, 7). Ба більше, якщо дарувальник сповнений запопадливості, але не має любові (1Кор. 13:1-3) й радості (2 Кор. 9:7), то він нічого не отримає (1 Кор. 13:3).

3\. Бог наказує нам дотримуватися Його Заповідей (П.Зак. 30:19). Водночас Він дає нам свободу вибору: «Обери життя, щоб жити тобі і твоїм нащадкам» (П. Зак. 30:19), оскільки кожний послух передбачає радість і доброту серця (П. Зак. 28:47).

4\. Заклик Давида до ізраїльських вельмож узяти участь у будівництві храму Соломона добре ілюструє важливість внутрішньої мотивації: «А тепер хто сьогодні з вас хотів би щедро відкрити свою руку для Господа?» (1 Хронік 29:5). Люди відгукнулися на цей заклик, і «весь народ радів з приводу добровільних щедрих дарів, оскільки всі жертвували для Господа від усього щирого серця. Цар Давид також був дуже задоволений» (1 Хронік 29:9). На ці самі принципи вказував і Павло: «Кожний нехай дає за велінням серця, а не з жалем чи з примусу, адже Бог любить того, хто дає з радістю» (2 Кор. 9:7).

Ось приклади людей, котрі приносили свої дари щедро, пропорційно до отриманих благословень, від усього серця, з радістю й любов’ю: бідна вдова (Марка 12:41-44), сотник (Дії 10:4), Варнава (Дії 4:36, 37). Життя цих біблійних персонажів свідчить про те, що Дух Святий наповнив їхні серця самопожертвою, любов’ю та щедрістю.

#### Частина ІII: Практичне Застосування

A. Попросіть одного учня прочитати текст Єрем. 17:9. Пророк попереджає нас, що людське серце лукаве. Пам’ятаючи про це, поставте учням такі запитання:

1\. Чи може хтось давати дар «добровільно», але при цьому керуватися традицією або страхом прокляття? Поясніть.

2\. Чи можна використовувати вираз «добровільна пожертва», щоб звільнити себе від необхідності давати або давати маленькі суми лише для заспокоєння совісті? Обговоріть ваші відповіді з класом.

Б. Виберіть добровольців, які прочитають наведені нижче уривки. Попросіть клас подумати над їхнім змістом.

«Бог бажає, щоб усі створені Ним істоти служили Йому з любові і щоб це служіння було зумовлене розумінням Його характеру. Він не знаходить задоволення у вимушеній покорі. Від дає кожному свободу волі, щоб люди могли добровільно служити Йому» (Е. Уайт. Патріархи і пророки. С. 34).

«Він не бажає, щоб людина служила двом панам, та не прий­має часткового служіння. Він прагне добровільного служіння серця, спонукуваного любов’ю» (Е. Уайт. Бажання віків. С. 487).

**Поставте учням такі запитання**:

1\. Що автор має на думці, пишучи в другій цитаті про добровільне «служіння серця, спонукуваного любов’ю»? Чому Бог бажає лише такого служіння від Своїх дітей? Як члени класу можуть застосувати цей принцип щодо пожертвувань?

2\. Як любов дозволяє людині дотримуватися Заповідей (Екл. 12:13) у такий спосіб, щоб це було прийнятно для Гос­пода та не пригнічувало її свободи? Як той самий принцип можна застосувати до добровільного повернення десятин і приношень?

Молитви – це «добровільні жертви моїх уст» (Псал. 119:108), однак вони ніколи не повинні припинятися.

Яке значення мають постійна молитва та приношення як акти поклоніння (Дії 10:4)?