---
title:  Бог звертає увагу на наші приношення
date:   25/01/2023
---

`Прочитайте Марка 12:41–44. Незалежно від того, багаті ми чи ні, який урок можемо почерпнути із цієї історії? У який спосіб кожен з нас може застосувати його у своєму досвіді поклоніння?`

Ісус та Його учні перебували у дворі храму, де стояли скриньки для пожертв, і Він спостерігав за тими, хто приносив свої дари. Господь був досить близько, щоб побачити, як удова поклала дві мідні монети. Вона поклала все, що мала. «Але Ісус розумів, чому вона так учинила. Удова вірила, що служіння в храмі — це Божа справа, і хотіла чимось підтримати його, тому зробила, що могла. Цей учинок буде пам’ятним у всі часи і стане радістю у вічності. Вона вклала в цей дар своє серце, тому цінність дару визначається не вартістю монети, а любов’ю до Бога та прагненням внести свою малу частку в Його справу» (Е. Уайт. Поради з управління ресурсами. С. 175).

Іншим дуже важливим моментом є те, що цей єдиний дар, який Ісус схвалив, – дар для церкви, яка ось-ось була готова відкинути Його та сильно відхилилася від свого покликання й місії.

`Прочитайте Дії 10:1–4. Чому римського сотника відвідав небесний ангел? Які його дії були відзначені на Небесах?`

Як бачимо, на Небесах не тільки чують наші молитви, але й звертають увагу на мотив принесення дарів. У наведеному уривку зазначається, що Корнилій був щедрий на дари. «Адже де ваш скарб, там буде й ваше серце» (Матв. 6:21). Серце Корнилія наповнював благодійний дух. Він був готовий дізнатися більше про Ісуса. Молитва й милостиня тісно пов’язані між собою, відображаючи нашу любов до Бога і ближніх – два великих принципи Божого Закону. «Той у відповідь сказав: Люби Господа Бога свого всім серцем своїм, і всією душею своєю, і всією силою своєю, і всією думкою своєю, і ближнього свого, як самого себе» (Луки 10:27).