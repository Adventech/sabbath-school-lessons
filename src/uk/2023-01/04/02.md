---
title:  Урок
date:   22/01/2023
---

Мотивація для дарів

Ми любимо Бога, бо Він перший полюбив нас. Наші дари – це відповідь на Його дивовижний дар для нас, Ісуса. Фактично «Господь не потребує наших приношень. Ми не можемо збагатити Його своїми дарами. Псалмист сказав: “Адже від Тебе все це походить, і ми віддали лише те, що самі отримали з Твоїх рук”. До того ж Бог дозволив нам висловити вдячність за Його милості, даючи можливість поділитися своїм надбанням з іншими. Це єдиний шлях, яким ми можемо виявити подяку Богові за Його любов. Іншого шляху нам не дано» (Е. Уайт. Поради з управління ресурсами. С. 18).

Коли ми віддаємо «наші» гроші Ісусові, це, хоч як дивно, зміцнює нашу любов до Нього та ближніх. Тому гроші можуть стати справжньою силою для добра. Ісус провів більше часу, бесідуючи про гроші й багатство, ніж про будь-який інший предмет. Один вірш із кожних шести в Євангеліях від Матвія, Марка і Луки присвячений грошам. Добра вістка полягає в тому, що Бог може звільнити нас від зловживання грошима та любові до них.

Прочитайте Матв. 6:31–34 та П. Зак. 28:1–14. Що Бог обіцяє зробити для нас, якщо ми будемо слухняні Йому? Чи є егоїзмом з нашого боку претендувати на Божі обітниці?

____________________________________________________________ ____________________________________________________________ ____________________________________________________________

Наші приношення свідчать про нашу готовність до самопожертви заради Бога. Вони можуть відображати глибокий духовний досвід, підтверджувати факт, що наше життя повністю віддане Богові як нашому Господу. Ви можете говорити, що любите Бога, але щедрі приношення допомагають виявити і навіть зміцнити цю любов.

Приношення мотивоване нашим довір’ям до Бога, Котрий постійно і найкраще задовольняє наші потреби. Своїми приношеннями ми відгукуємося на впевненість у спасінні в Христі. Мета наших приношень не в тому, щоб утихомирити Бога або заслужити Його схвалення. До пожертв нас спонукає серце, яке вірою прийняло Христа як свого Викупителя і Господа.

Прочитайте 2 Кор. 9:6, 7. Про що повідомляють тексти? Що означає давати «за велінням серця»? Як нам навчитися охоче давати?

Понеділок, 23 січня

