---
title:  Розв’язання питання боргів
date:   28/01/2023
---

### Біблійні тексти для дослідження:
П. Зак. 28:1, 2, 12; 15:1–5; Матв. 6:24; 1 Івана 2:15; Прип. 22:7; 6:1–5.

> <p>Пам’ятний вірш</p>
> «Багаті мають владу над бідними, і боржник стає рабом того, хто позичає йому» (Прип. 22:7).

Одне з визначень боргу таке: «Жити сьогодні на кошти, які ви розраховуєте заробити в майбутньому». Здається, що сьогодні жити в борг – спосіб життя, але він не повинен бути нормою для християн. Біблія не заохочує такої поведінки. Писання містить як мінімум 26 згадок про борги, і всі ці згадки негативні. Біблія не говорить, що позичати гроші — гріх, але повідомляє про погані наслідки таких дій. Щодо фінансових зобов’язань Павло радив: «Віддавайте всім належне: кому податок – податок, кому мито – мито, кому страх – страх, кому пошану – пошану. Нікому нічого не будьте винні, за винятком любові одне до одного. Адже хто любить іншого, той виконав Закон» (Римл. 13:7, 8).

Нині борги – це лихо на всіх рівнях – особистому, корпоративному, міжнародному. У кожному суспільстві завжди був хоча б невеликий відсоток людей, які мають борги. Однак сьогодні в боргах перебуває значно більша частина людей, і це майже ніколи не йде їм на користь.

Цього тижня ми розглянемо причини виникнення боргів та методи розв’язання проблем з ними. Можливо, ви вільні від боргів, однак можете поділитися цінною інформацією цього уроку із сім’єю або друзями, котрим вона може принести користь.