---
title:  Як позбутися боргів
date:   31/01/2023
---

`Прочитайте Прип. 22:7. У якому розумінні ми перебуваємо в рабстві в позикодавця?`

Що можна зробити, аби уникнути такого сумного становища? Якщо ви маєте борги, наступний план допоможе вам розпочати процес звільнення від них. План простий. Він складається з попередньої умови та трьох кроків.

Попередня умова – це зобов’язання перед Богом бути вірним у поверненні Його святої десятини, щоб отримати доступ до Його мудрості й благословення. Господь прагне благословити слухняних Йому.

Крок перший – оголосити мораторій на додаткову заборгованість: відтепер жодних витрат у кредит. Не позичаючи ні в кого грошей, ви не можете влізти в ще більші борги.

Крок другий – укласти з Богом завіт, що від моменту, коли Він благословить вас, ви погашатимете свої борги якнайшвидше. Коли Господь благословить вас матеріально, використовуйте гроші для зменшення боргів, а не для придбання нових речей. Цей крок, мабуть, найважливіший. Коли більшість людей одержує несподівані гроші, вони просто витрачають їх. Не робіть цього, використовуйте їх у своєму плані щодо скорочення боргів.

Третій крок – це практична частина. Складіть список усіх своїх боргів, від найбільшого до найменшого. Для більшості сімей іпотека міститься на початку списку, а кредитні картки чи особисті борги – наприкінці. Почніть зі щомісячного внесення хоча б мінімального платежу по кожному з ваших боргів. Потім подвоюйте або збільште платежі за боргом, що міститься внизу списку, будь-яким доступним вам способом. Ви будете приємно здивовані, як швидко зможете ліквідувати цей найменший борг. Потім використовуйте гроші, якими погашали нижній борг, додаючи їх до основного платежу за наступний борг, просуваючись вгору за списком. У міру того як ви позбавлятиметеся від дрібних боргів з високими відсот­ками, у вас звільниться дивовижна кількість грошей, які ви зможете спрямувати на погашення наступних, більших боргів.

Бог явно не хоче, щоб ми були в боргах. Після укладення завіту багато сімей виявляє, що Господь благословляє їх несподіваним чином, і борг скорочується швидше, ніж вони очікували. Дотримуючись цих трьох простих кроків, багато сімей стали вільними від боргів. Ви також можете! Поставивши Бога на перше місце, ви отримаєте Його мудрість і благословення для управління тим, що Він вам довірив.

`«У поведінці будьте не грошолюбні, задоволені тим, що маєте. Бо Він сказав: Я тебе не покину і не відступлю від тебе!» (Євр. 13:5). Як застосування цих слів може допо­могти людям уникнути боргів?`