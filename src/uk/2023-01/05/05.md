---
title:  Порука та схеми швидкого збагачення
date:   01/02/2023
---

Біблія ясно говорить: Бог не хоче, щоб Його діти відповідали за зобов’язання інших людей. У книзі Приповістей Господь застерігає нас від поруки, тобто від того, щоб ручатися чи бути гарантом за іншу людину.

`Прочитайте Прип. 6:1–5; 17:18; 22:26. Яку вістку містять наведені тексти?`

Порука зазвичай виникає тоді, коли людина з поганою кредитною історією звертається за кредитом до кредитної організації й не отримує права на кредит. Кредитний інспектор підказує такій людині: якщо вона попросить друга з гарною кредитною історією поручитися за неї, тоді банк надасть кредит і покладе відповідальність на поручителя в разі невиконання зобов’язань.

Іноді до вас звертається один із членів церкви та просить вас стати поручителем. Ваша відповідь має бути така: «Біблія повідомляє, що я ніколи не маю цього робити». Будь ласка, зрозумійте: так, Біблія закликає нас допомагати нужденним, однак ми не повинні бути відповідальні за їхні борги.

Іноді підлітки просять батьків виступити поручителями при купівлі першого автомобіля. Або дорослі діти просять батьків підписати кредит на бізнес. Відповідь має бути така сама. Доречно допомагати іншим, якщо в цьому є реальна необхідність, але не ставайте поручителем за чужі борги. Дослідження показують, що 75 % поручителів зрештою виплачують чужі борги!

`Прочитайте Прип. 28:20 та 1 Тим. 6:9, 10. Яке попередження міститься в текстах?`

Схеми швидкого збагачення – це ще одна фінансова пастка; вони майже гарантовано призводять до фінансового краху тих, хто в неї потрапляє. Якщо звучить надто добре, щоб бути правдою, то так воно і є – це хитрощі й обман. Багато людей страждає від наслідків такого обману й емоційно, і фінансово. Ще один трагічний наслідок полягає в тому, що в багатьох випадках людям доводилося позичати гроші, аби першими взяти участь у цих схемах. Багато життів та сім’ї були зруйновані через схеми швидкого збагачення, які зрештою збагачують лише шахраїв, котрі розробляють їх за рахунок наївних жертв. Якщо друг або навіть кохана людина намагається втягнути вас в одну з таких схем — тікайте, і якнайшвидше!