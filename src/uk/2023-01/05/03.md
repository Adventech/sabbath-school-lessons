---
title:  Дотримуючись Божої поради
date:   30/01/2023
---

Ми, люди, живемо в матеріальному світі, який часом може бути дуже привабливий. Нам треба бути створеними зі сталі й синтетичної олії, а не з плоті і крові, щоб не відчувати привабливої сили матеріальних цінностей та бажання багатства. Хто в той чи інший час не фантазував про багатство чи виграш у лотерею?

Хоч усі ми стикаємося із цим і немає нічого поганого в тому, щоб наполегливо працювати, аби добре заробляти чи навіть стати багатим, ніхто з нас не повинен потрапити в пастку створення ідолів з грошей, багатства та матеріальних благ. Нам обіцяно Божественну силу, щоб ми залишалися вірними тому, що правильно. Це важливо, адже спокуса багатством і матеріальними благами призвела багато душ до загибелі.

`Прочитайте Матв. 6:24 та 1 Івана 2:15. Яка спільна тема цих текстів?`

На жаль, любов до світу може бути настільки сильна, що люди влазять у борги, щоб, як вони сподіваються, задовольнити цю пристрасть. Однак це небезпечний шлях (див. Екл. 4:8).

Борги – одна із сітей сатани, які він розставляє для душ, проте Бог бажає бачити Своїх дітей вільними від боргів. Він дав нам поради через Біблію й Дух пророцтва, щоб привести нас до фінансової свободи.

`Прочитайте Псал. 50:14, 15. Яка порада для Божого народу міститься в прочитаному уривку? Що означає вислів «виконуй дані тобою Всевишньому обітниці»?`

Через водне хрещення ми приєднуємося до Церкви із хвалою та вдячністю нашому Богові, Котрий створив і викупив нас. Пункт 9 (із 13 обітниць при хрещенні) містить такі запитання: «Чи вірите ви в церковну організацію? Чи готові ви підтримувати Церкву своїми десятинами і приношеннями, а також особистими зусиллями і впливом?» Як адвентисти сьомого дня ми всі відповіли «так». Тому наведений вище текст є обітницею для тих, хто вдячний Господу й вірно виконує свої обіцянки.

`Що ваш вибір відкриває про те, наскільки добре ви опираєтеся спокусам цього світу? Чому старанно працювати задля хорошого заробітку — це не обов’язково те саме, що робити ідола з багатства чи грошей? Як нам зрозуміти для себе цю різницю?`