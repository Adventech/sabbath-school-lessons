---
title:  Коментарі для вчителів
date:   03/02/2023
---

### Біблійні тексти для дослідження
П. Зак. 28:1, 2, 12; Матв. 6:24; 1 Івана 2:15; Прип. 22:7; Прип. 6:1–5; П. Зак. 15:1–5.

#### Частина I: Огляд

Бог застерігає від боргів, і це свідчить про те, що борг має духовні наслідки (Прип. 6:1-5; 22:7).

Звільнення від боргів полягає в тому, щоб шукати насамперед Божого Царства, а все інше нам додасться (Матв. 6:33). Божественний завіт передбачає процвітання й відсутність боргів (П. Зак. 15:6). Щоб ці обітниці здійснилися, необхідний досвід любові до Бога, виражений у послуху Його Заповідям й у вірності обітницям, які ми давали під час хрещення, зокрема вірність у десятині та приношеннях (Псал. 50:14, 15; Мал. 3:7–12).

Кредитор – пан боржника (Прип. 22:7), але, за словами Ісуса, тільки Бог має бути нашим Господом (Марка 12:29). Тому, люблячи Бога, а не речі цього світу (1 Івана 2:15), ми через благодать Христа можемо перемогти пожадливість очей і життєву гордість (1 Івана 2:16). Ми не повинні уподібнюватися до цього матеріалістичного споживацького віку, де переважають борги й неплатоспроможність. Навпаки, ми маємо прагнути змінюватися оновленням нашого розуму й пізнавати досконалу Божу волю (Римл. 12:1, 2).

Господь бажає, щоб ми були благочестиві, задоволені (1Тим. 6:6), вільні від боргів (Римл. 13:8). Задоволення захищає нас від компромісу з принципами віри в тому, щоб збагатитися за будь-яку ціну (1 Тим. 6:9). Тому нам необхідно дотримуватися стратегії мудрого фінансового планування (Луки 14:28), а також уникати поруки – відповідальності за чужі борги (Прип. 6:1-5). Дотримуючись цих здорових біблійних принципів, ми будемо розвивати старанність і готуватися до важких часів та непередбачених ситуацій (Прип. 6:8). Просячи в Бога сил і мудрості, щоб уникати боргів та любові до грошей, ми, християни, можемо отримати щедрі благословення, які Бог обіцяє вірним (Мал. 3:10-12).

#### Частина II: Коментар

Бог може полегшити будь-яку боргову ситуацію. Однак здебільшого Він віддає розв’язання боргової проблеми в наші руки, запрошуючи керуватися Його порадами з Писання. Адже ми Його управителі й маємо діяти відповідно до Божої волі.

Як християни, ми повинні робити все можливе, щоб нікому нічого не заборгувати (Римл. 13:8). До того ж християнин не повинен експлуатувати тих, хто потребує фінансової допомоги. Біблія закликає нас бути щедрими, прощати тих братів і сестер, котрі не можуть віддати нам заборговане (П. Зак. 15:1-4).

Загалом борг — це складне явище з особистими, соціально-­історичними й духовними аспектами. У зв’язку із цим ми обмежимося кількома біблійними практичними порадами з цього питання.

**Біблійні принципи звільнення від боргів**

**Частина A: Поставте Бога на перше місце (Матв. 6:33).**

_1. Віддайте пріоритет Богові (Матв. 6:25–34)._

Бог не хоче, щоб ми були в боргах, адже бажає Своїм дітям процвітання (Псал. 1:3). Тому в будь-якій борговій кризі слід насамперед шукати Господа (Псал. 105:4). Борг може мати духовне походження, і в такому разі варто подумати про необхідність зізнатися у фінансових гріхах, таких як крадіжка й лихварство щодо своїх по вірі (Єзек. 18:12, 13; чужим Бог дозволяв позичати гроші під відсотки – П. Зак. 23 :19, 20); жадоба до наживи, що є ідолослужінням (Колос. 3:5); невірність у договорах (Римл. 1:29); любов до грошей (1 Тим. 6:10); невірність у десятинах та приношеннях (Мал. 3:7-10).

Тим, хто відхилився від Божого плану, необхідно повернутися до Господа й відновити завіт із Ним (Псал. 50:14, 15; Мал. 3:7-12). Таким людям Бог обіцяє спасіння та благословення. Щире бажання робити правильно свідчить про дію благодаті, тому що «доброта Божа веде тебе до покаяння» (Римл. 2:4).

Ми можемо виконувати Божу волю (П. Зак. 28:1, 2) тільки тоді, коли перебуваємо під благодаттю. Бо, як пише Павло, «ви спасенні благодаттю через віру, і це не від вас, це Божий дар, не від діл, щоб ніхто не хвалився. Тому що ми – Його творіння, ми створені в Христі Ісусі для добрих діл, які Бог наперед приготував для нас, щоб ми в них перебували» (Ефес. 2:8-10). Вірою в благодать Господа ми можемо благати про Божественну допомогу для звільнення від боргів. Тоді будемо насолоджуватися Божим благословенням, яке «збагачує, і смутку із собою не приносить» (Прип. 10:22).

_2. Будьте святі, бо Господь святий_

У Біблії сказано, що Бог дивиться на Свій народ як на святий, вибраний, особливий (Вих. 19:6; 1 Петра 2:9). Ця святість виявляється в тому, що Божий народ дотримується Його Заповідей (П. Зак. 28:9).

Десятина також свята (Левит 27:30-32), і приношення святі (Числ. 18:29). У цих текстах слово «святий» – кодеш. Отже, десятина і приношення – це кодеш, що означає «освячений», «відокремлений для Господа».

Приховування десятини й приношень – це незаконне привласнення священних речей, які були присвячені виключно Богові і тому мають бути повернені Йому (Левит 5:15, 16). У старозавітних Писаннях могло бути відшкодування за таке приховування; це відшкодування передбачало викуп­лення кров’ю. А також порушник «має відшкодувати. До того ж надбавить до вартості ще його п’яту частину й дасть усе священникові». І тільки після цього порушник міг отримати прощення (Левит 5:16). Отже, коли люди приховували десятину і приношення, вони віддалялися від Бога й не могли процвітати (Мал. 3:7-10), бо оскверняли святині. Господь не змінюється, і цей принцип відшкодування щодо десятин та приношень (Мал. 3:6-8) усе ще діє. «Поспішайте, мої дорогі брати і сестри, принести Богові вірну десятину, а також добровільні подячні дари. Багато хто не зможе отримати благословення доти, доки не відшкодує всіх привласнених десятин» (Е. Уайт. Поради з управління ресурсами. С. 86).

**Частина Б: Шукайте допомоги (Прип. 15:22)**

_1. Прислухайтеся до порад друзів та професіоналів_

Іноді потрібно визнати, що ви в боргах, і шукати допомоги в друзів та родичів. Лікування необхідне тоді, коли борг є наслідком психологічного розладу (оніоманія – непереборне бажання купувати щось без необхідності, заради задоволення від самого процесу купівлі). У такому разі корисно звернутися по духовну допомогу до пастора, членів сім’ї або надійних друзів. Прохання про дружню підтримку може полегшити тягар та підштовхнути до розв’язання цієї проблеми.

«Славі передує покірність» (Прип. 18:12). Божий народ має розглянути переваги, які можна отримати завдяки зверненню до мудрості й досвіду знавців, професіоналів у сфері фінансів та психології, бо «коли радників багато, вони [задуми] збуваються» (Прип. 15:22).

«Якби ті, хто не досяг успіху в житті, побажали отримати настанову, їм би порадили привчати себе до самозречення і суворої економії й отримувати задоволення, віддаючи, а не беручи» (Е. Уайт. Свідчення для Церкви. Т. 3. С. 400).

_2. Просіть Божественної допомоги і мудрості_

Божа допомога може виявитися в тому, що Він наділить вас проникливістю. У Біблії мудре управління назване Божим даром. У мудрої людини «завдяки розсудливості наповнюються комори усяким цінним і приємним добром» (Прип. 24:4). Апостол рекомендує: «Ревно дбайте про більші дари» (1 Кор. 12:31), але ми також можемо просити Бога про мудрість, щоб подбати про наші фінанси, особливо за часів економічних труднощів. Такий пошук мудрості рекомендує й апостол Яків (Якова 1:5).

Слово «знання» (євр. даат) означає «сприйняття», «здатність», «проникливість». Тому матеріальному процвітанню передують обґрунтовані Біблією принципи ведення бізнесу: як покращити управління грошима, які Бог вклав у наші руки.

**Частина В: заощаджуйте (Прип. 6:8)**

Яку богонатхненну пораду щодо заощадження пропонує Біблія?

Будьте подібні до мурашки, яка влітку заготовляє їжу на зиму. Завжди відкладайте гроші. Долучіть до бюджету регулярний відсоток коштів на майбутнє.

Створюй запас – таку мудру пораду Бог дав Йосипові в Єгипті (Бут. 41:46-48). Відкладайте гроші, щоб їх вистачило на майбутнє або на час кризи. Не витрачайте гроші на те, що вам насправді не потрібне. «Усі Божі працівники мають навчитися ощадливості» (Е. Уайт. Поради з управління ресурсами. С. 268).

**Частина Г: Складайте бюджет (Луки 14:28–30)**

Бюджет – це інструмент фінансового планування для управління доходами й видатками. Складання бюджету важливе, оскільки без планування неможливо розраховувати на успіх у будь-якій сфері.

«Стережіться, щоб ваші видатки не перевищували прибутків. Обмежуйте свої бажання!» (Е. Уайт. Християнська родина. С. 375).

Моліться, коли складаєте бюджет. Плануйте поставити Бога на перше місце (Матв. 6:33). Будьте реалістами й радьтеся з іншими членами сім’ї про те, що буде найкращим для кожного з них. Біблія різко засуджує тих, хто не піклується про своїх: «Якщо хто про своїх, а найбільше про домашніх, не дбає, той зрікся віри і є ще гірший від невірного» (1 Тим. 5:8). Включіть у свій бюджет потреби незаможних і бідних, бо турбота про них є частиною чистої й непорочної побожності перед Богом і Отцем (Якова 1:27).

#### Частина ІII: Практичне Застосування

Попросіть одного з учнів класу прочитати вголос наведену нижче цитату. Потім дайте відповіді на запитання.

«Чимало людей не навчилося планувати свої витрати так, щоб не виходити за межі прибутку. Вони не навчаються пристосовуватися до обставин і постійно позичають гроші, доки не потрапляють у борги настільки, що занепадають духом і розчаровуються» (Е. Уайт. Християнська родина. С. 343).

1\. Наведений вище уривок свідчить, що в суспільстві стає дедалі поширенішою практика перебування в боргах. Як таке поширене явище може змусити багатьох повірити, що заборгованість — це нормально і навіть прийнятно, незважаючи на тяжке становище й обмеження, до яких зазвичай призводить борг? Як ми маємо реагувати на таку ситуацію? (Прочитайте Римл. 12:1, 2).

2\. Бог у Своєму завіті обіцяє, що Його народ не буде боржником серед інших народів (П. Зак. 28:12). Господь також встановив звільнення боржників-одноплемінників від кредиторів кожні сім років (П. Зак. 15:1-4). Божественна модель щодо Його народу полягала в тому, аби серед них не було бідних і боржників (П. Зак. 15:4). Чому ця модель не спрацювала для Ізраїлю? Одна з головних причин зазначена в уривку Мал. 3:6-10. Як це може відбуватися в нашому житті? Поясніть. Як нам уникнути цієї пастки?

3\. Деякі можливі причини виникнення боргів:

a) неконтрольовані борги, викликані природними катастрофами, хворобами та війнами;

б) особиста уразливість, яка виникає через брак фінансової мудрості й досвіду, здібностей або навчання;

в) самовдоволення як наслідок шкідливих звичок, хвастощів і марнотратства;

г) борг, який може виникнути через певні інвестиції в бізнес, нерухомість чи освіту дітей.

Попросіть учнів визначити на підставі вивченого уроку, яких боргів можна уникнути, а які можуть бути виправдані? Чому?