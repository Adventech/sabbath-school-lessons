---
title:  Проблеми з боргами
date:   29/01/2023
---

`Прочитайте П. Зак. 28:1, 2, 12. Яким є Божий ідеал для Його дітей щодо заборгованості? Як вони можуть досягти цього ідеалу? Хоч життя стародавніх ізраїльтян дуже відрізняється від нашого, які принципи ми можемо почерпнути з наведених текстів і застосувати до себе?`

Дослідження свідчать: люди потрапляють у скрутне фінансове становище здебільшого через три причини.

Перша причина – невігластво. Багато людей, навіть освічених, фінансово неграмотні. Їх просто ніколи не знайомили ані з біблійними, ані зі світськими принципами управління фінансами. Проте надія є! Цей урок містить стислий огляд цих принципів та поради щодо їхнього застосування.

Друга причина – жадібність, або егоїзм. У відповідь на рекламу й особисте бажання люди просто живуть не по кишені. Вони не хочуть жити в такому місці, мати такий автомобіль чи носити такі речі, які справді можуть собі дозволити. Багато хто із цих людей також вважає себе надто бідним, щоб віддавати десятину. Унаслідок цього вони живуть без обіцяних Богом мудрості і благословень (див. Мал. 3:10, 11; Матв. 6:33). Для цих людей теж є надія, але вона вимагає зміни серця та виховання духу задоволення.

Третя причина – особисте нещастя. Можливо, хтось пережив серйозну хворобу, не маючи адекватної медичної страховки. Іншого залишив марнотратний партнер по шлюбу. Стихійне лихо знищило майно третього. Четвертий народився й виріс у крайній бідності. Для цих людей також є надія. Хоч їхній шлях складніший, вони зможуть подолати свої біди. Зміни можуть статися завдяки підтримці друзів-християн; поради чи допомоги благочестивих радників; наполегливій праці в поєднанні з гарною освітою; Божому благословенню та провидінню.

Якою б не була причина, і навіть якщо людина сама винна, борг можна зменшити. Проте боржникам доведеться дещо змінити у своєму житті, у своїх витратах і фінансових пріоритетах.

`Прочитайте 1 Тим. 6:6–9. За словами Павла, на що нам усім необхідно звернути увагу? Що ці слова означають для нас та як ми можете краще втілювати в життя біблійні повчання?`