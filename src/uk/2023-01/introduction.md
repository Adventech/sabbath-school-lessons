### Управителі Володаря: доки Він прийде

Нам складно до кінця зрозуміти взаємини, які наш Бог, Творець Усесвіту, хоче мати з нами, людьми. (Сама думка про це вражає). «Подивіться, яку любов дав нам Отець, щоб ми звалися Божими дітьми! І такими ми є» (1 Івана 3:1). Або як писала Еллен Уайт: «Чи може людська гідність зрівнятися із цим? Чи можемо ми займати вищу позицію, ніж називатися синами безмежного Бога?» (Е. Уайт. Свідчення для Церкви. Т. 4. С. 365). Саме морок оповитого гріхом світу перешкоджає нам повною мірою оцінити статус, наданий нам в Ісусі.

Та якщо ми не будемо обережні, спокуси цього світу віддалять нас від Христа. Боже Слово попереджає нас щодо сатанинських спокус. «А ті, хто прагне до збагачення, потрап­ляють у спокуси, тенета, у численні нерозумні та шкідливі пожадання, які приводять людей до знищення й загибелі. Адже коренем усього зла є грошолюбство, віддавшись якому деякі ухилилися від віри й самі наштовхнулися на великі страждання» (1 Тим. 6:9, 10).

Однак Господь радить нам, як заробляти гроші, мудро використовувати їх і не допустити, щоб вони, за словами Павла, призвели нас до «знищення й загибелі». Понад 2000 віршів Святого Письма містять інформацію про гроші, майно і наше ставлення до них. Бог дає практичні вказівки, як жити, мінімізуючи життєві стреси, і з вірністю управляти всім, що нам уже дано.

В уроках поточного кварталу ми будемо вивчати Божий ідеал для наших взаємин із Ним і ясно побачимо, як розвинути настільки глибоку довіру, щоб залишатися вірними Йому, навіть коли не зможемо купувати або продавати (див. Об’явл. 13:17). Однак така віра не приходить відразу; чесно керуючи тим, що дав нам Бог, ми можемо навіть зараз бути готові до будь-яких несподіванок на нашому шляху.

Господь володіє всіма ресурсами, і коли ми співпрацюємо з Ним, Він дозволяє нам бути Його управителями на Землі. Мета Спасителя полягає саме в тому, щоб люди, очищені й освячені, були Його рукою допомоги. Подякуємо ж за цю велику перевагу, даровану нам Господом, Котрий «визволив нас від влади темряви та переніс до Царства Свого улюбленого Сина, у Якому маємо викуплення Його кров’ю, прощення гріхів» (Колос. 1:13, 14).

Через премудрого Соломона Бог радить Своїм дітям: «Шануй Господа від свого маєтку і з первоплодів усіх своїх прибутків» (Прип. 3:9). Ця порада доречна, бо «достойний Ти, Господи і Боже наш, прийняти славу, честь і силу, адже Ти створив усе, і завдяки Твоїй волі все постало і було створене!» (Об’явл. 4:11).

Навіть люди цього світу переконані, що ми живемо в скрутний час, час стресів. Однак християнський світогляд дає нам упевненість і надію, коли ми бачимо провіщені Ісусом ознаки. Адже вони повідомляють нам: велика кульмінація людської історії, Другий прихід Христа, дуже близько, при дверях. Ми молимося, щоб ці практичні уроки поглибили вашу віру й довір’я до Бога, а також надихнули вас бути Його вірними управителями.

_Едвард Рід, магістр богослов’я (Університет Ендрюса), магістр охорони здоров’я (Університет Лома Лінда), доктор юриспруденції (Університет штату Джорджія), рукопокладений пастор і ліцензований адвокат, який багато років служив директором Відділу управління ресурсами Північноамериканського дивізіону._