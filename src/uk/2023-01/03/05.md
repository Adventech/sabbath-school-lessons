---
title:  Десятина від валового чи чистого доходу?
date:   18/01/2023
---

Ми відраховуємо нашу десятину від нашого доходу, якщо нам видають погодинну або фіксовану зарплатню; якщо ж ми працюємо не за наймом, а ведемо власний бізнес, то платимо з нашого приросту або прибутку. У багатьох країнах уряд стягує податки із заробітної плати працівників, щоб покрити вартість наданих людям послуг, таких як безпека, нагляд за дорогами і мостами, допомога безробітним тощо. Питання брутто або нетто насамперед полягає в тому, чи відокремлювати нам десятину від нашого доходу до або після відрахування цих податків. Люди, котрі працюють не за наймом, можуть законно відмінусувати витрати підприємницької діяльності, щоб визначити свій фактичний прибуток до відрахування особистих податків.

Дослідження звичаїв членів Церкви показують, що більшість адвентистів сьомого дня відокремлюють десятину від валового доходу, тобто до того, як вилучається податок. Згідно з документом «Рекомендації щодо десятини» (Tithing Principles and Guidelines), опублікованим Генеральною Конференцією 1990 року, «десятину слід підраховувати на підставі валової суми заробітної плати або доходу працівника до відрахувань, передбачених законом, або інших відрахувань, погоджених із працівником...» (див. Рекомендації 111-F. С. 22).

`Прочитайте 1 Цар. 17:9–16. Яким було становище вдови до того, як до неї прийшов Ілля? Що пророк попросив її зробити, перш ніж вона подбає про себе і свого сина? Який важливий принцип відкриває ця історія?`

Бог повідомив удові із Сарепти, що до неї прийде Божа людина (див. 1 Цар. 17:9). Коли Ілля прибув, вона розповіла йому про своє тяжке становище. Ілля спочатку попросив води, а потім додав: «Не переживай, іди й роби, як ти сказала, але спочатку спечи з того борошна невеличку хлібину й принеси мені, а потім зробиш собі та своєму синові. Адже так говорить Господь, Бог Ізраїлю: Борошно у твоїй діжці не закінчиться, і олія в глечику не вичерпається аж доти, доки Господь пошле на землю дощ!» (1 Цар. 17:13, 14).

`Чи було це егоїзмом з боку пророка, чи він просто випробовував віру вдови, даючи їй можливість виявити повну довіру до Бога?`

«Кожен повинен самостійно оцінювати своє майно й отримані від Бога благословення і давати відповідно до намірів свого серця» (Е. Уайт. Свідчення для Церкви. Т. 4. С. 469).

`Як пояснити людині, котра ніколи не повертала Богові десятини, які благословення пов’язані з її сплатою? Що це за благословення і як вірність у принесенні десятини зміцнює вашу віру?`