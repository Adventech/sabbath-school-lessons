---
title:  Чесність та вірність
date:   19/01/2023
---

`Прочитайте 1 Кор. 4:1, 2. Якими людьми мають бути Божі управителі?`

Отже, що означає бути вірним у десятині? Цього тижня ми розглянули кілька питань щодо десятини:

1. Бога необхідно поставити на перше місце у своєму житті.
2. Десятина – це десята частина, 10 % нашого доходу або прибутку.
3. Десятину приносять у храмову скарбницю – певне місце, з якого платять служителям Євангелія.
4. Десятину використовують для правильної мети – підтримки служителів та служіння (1 Кор. 9:13, 14).

Наша відповідальність як членів Церкви полягає в дотриманні перших трьох пунктів; відповідальність керівників храмової скарбниці полягає в тому, щоб забезпечити використання десятинних коштів за призначенням.

На відміну від наших приношень, десятину не дано на власний розсуд людини. Кожен особисто відповідальний і за десятину, і за те, чи приносить її до храмової скарбниці. Параметри встановлюємо не ми, а Бог. Якщо я не повертаю всі 10 % свого прибутку, то насправді даю не десятину; і якщо приношу 10 % не до храмової скарбниці, то фактично даю не десятину, а цільові пожертвування.

`Прочитайте Матв. 25:19–21. Коли нас покличуть дати звіт про те, як ми розпоряджалися Божими коштами? Що буде сказано тим, хто вірний у фінансовому плані?`

«“Принесіть усі десятини до храмової скарбниці” (Мал. 3:10) – це Боже повеління. Він не закликає до подяки чи щедрості, це просто питання чесності. Десятина належить Господу, і Він повеліває нам повертати Йому те, що належить Йому» (Е. Уайт. Виховання та освіта. С. 138). Бути Божими управителями — унікальна перевага, але вона також пов’язана з відповідальністю. Господь благословляє, підтримує нас і просить лише десяту частину, а потім Він використовує її для забезпечення служителів, як це робив для племені Левія за часів стародавнього Ізраїлю.

`Декотрі заявляють, що їм не подобається, як використовуються їхні десятини, тому або не віддають десятини, або використовують її для благодійних цілей. Але хіба Бог сказав: «Принесіть усі десятини до храмової скарбниці, якщо ви впевнені, що їх використовують правильно»?`