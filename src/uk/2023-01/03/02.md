---
title:  Десятина
date:   15/01/2023
---

Словники визначають десятину як «десяту частину чогось» або «10 відсотків». Можливо, це визначення взяте з біблійної розповіді. Віддати десятину означає повернути Богові 10 % нашого прибутку. Ми розуміємо: усе, що маємо, належить Йому (див. 1 Хронік 29:14). Закон про десятину, даний Ізраїлеві на горі Сінай, відкриває, що десятина свята і належить Богові (див. Левит 27:30, 32). Господь просить лише Свої 10 %. Наші подячні приношення ми віддаємо окремо від десятини і на додаток до неї. Ніде в Біблії ми не знаходимо інформації про те, що Божа частка є меншою за одну десяту.

`Прочитайте Бут. 14:18–20 та Євр. 7:1–9. Чим ознаменувалася зустріч Аврама з Мелхиседеком? Що цей факт повідомляє нам про те, як далеко сягає в історію ця практика?`

Перша біблійна згадка про десятину міститься в Бут. 14, де йдеться про зустріч Мелхиседека з Аврамом. Остання згадка про десятину в Біблії повідомляє про ту саму зустріч (див. Євр. 7:1–9). Зверніть увагу: у Посланні до євреїв сказано, що ні Мелхиседек, ні Христос не були з покоління Левія. Тому десятина передує часу левитського служіння та залишається легітимною після завершення цього часу. Десятина не є винятково єврейською традицією і була започаткована не для євреїв і не на Сінаї.

`Прочитайте Бут. 28:13, 14, 20–22. Що Бог пообіцяв зробити для Якова та як відповів Яків Богові?`

Коли Яків тікав від свого розгніваного брата Ісава, одного разу вночі йому приснилася драбина, яка простягалася від Землі до Неба. Ангели піднімалися і спускалися нею. Угорі стояв Бог, Він пообіцяв бути з Яковом та певного часу повернути його додому. Тієї ночі цей самотній чоловік, переживши справжній досвід навернення, сказав: «Господь буде мені Богом... і з усього, що Ти даси мені, я неодмінно дам Тобі десятину» (Бут. 28:21, 22).

`Чому важливо розуміти, що десятина, як і субота, не виникла в давній ізраїльській релігійній системі? Живучи після подій Голгофського хреста, який урок ми маємо почерпнути із цієї істини?`