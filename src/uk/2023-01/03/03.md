---
title:  Храмова скарбниця
date:   16/01/2023
---

`Прочитайте Мал. 3:10. Згідно з наведеним текстом, куди слід приносити нашу десятину?`

Хоч у тексті не дано конкретних вказівок, проте очевидно: вибраний народ знав, що Господь мав на увазі під словами «храмова скарбниця». Далі Творець знову зазначив це місце: «Щоб у Моєму Храмі була пожива». Народ розумів, що Божий дім спочатку був скинією, наметом, побудованим за особливими вказівками, даними Мойсеєві на горі Сінай. Пізніше, коли Ізраїль жив в Обітованій землі, скинія була розташована спочатку в Шіло, а потім її замінив Храм у Єрусалимі.

`Прочитайте П. Зак. 12:5–14. Ці вірші свідчать про те, що Божі діти не могли на власний розсуд визначати, куди приносити свою десятину. Які принципи ми можемо почерпнути із цих віршів для себе?`

Як члени Божої сім’ї, ми хочемо зрозуміти й виконати Його волю в тому, що робити з нашою десятиною. З біблійної розповіді дізнаємося, що тричі на рік — на Пасху, у день П’ятидесятниці та на Свято кучок (Вих. 23:14–17) — Божий народ мав приходити до Єрусалима, щоб особисто принести свої десятини і пожертви, а також прославити Бога й поклонитися Йому. Потім левити роздавали десятину своїм братам по всій землі Ізраїлю (див. 2 Хронік 31:11–21; Неем. 12:44–47; 13:8–14). Відповідно до біблійного принципу щодо Храмової скарбниці, Церква адвентистів сьомого дня визначила помісні конференції, місії та уніони церков як скарбниці від імені всесвітньої Церкви. Із цих скарбниць оплачується служіння пасторів — людей, котрі присвятили, як і левити, увесь свій час служінню.

Задля зручності членів Церкви десятину приносять до місцевої громади, де під час богослужіння віруючі віддають свої десятини й пожертвування; а деякі перераховують їх онлайн за банківськими реквізитами церкви. Потім місцеві скарбники пересилають десятину до скарбниці конференції. Така встановлена Богом система управління десятиною дозволила Церкві адвентистів сьомого дня мати зростаючий вплив у всьому світі.

`Уявіть, що було б із нашою Церквою, якби її члени самі визначали, де має бути «храмова скарбниця»? Чому така практика є неприпустимою і суперечить Писанню?`