---
title:  Коментарі для вчителів
date:   20/01/2023
---

### Біблійні тексти для дослідження
Бут. 14:18–20; Мал. 3:10; П. Зак. 12:5–14; Левит 27:30; 1 Цар. 17:9–16; 1 Кор. 4:1, 2.

#### Частина I: Огляд

Ми є Божою власністю двічі, бо Він створив і викупив нас (Івана 1:1,3,18; 3:16). Коли з’явився гріх, ми втратили все (Бут. 3:17-19). Однак завдяки Своєму завіту Господь дав нам шанс повернути втрачене. Прийняття завіту включає в себе наше відновлення, розвиток та посвячення Богові всього, що ми маємо, і самих себе.

Бог дає нам сили для набуття багатства. Ми повинні пам’ятати: Господь дарує нам блага, щоб підтвердити Свій завіт з нами (П. Зак. 8:17, 18). Як Господь і Творець, Він має право вимагати від нас десятину від усього нашого прибутку для завершення Своєї останньої справи. Зрештою, тільки Бог може відчинити небесні вікна, аби надміру благословити вірних (Мал. 3:10-12).

Ба більше, повернення десятини – це акт віри, який наближає народ Господа до Нього (Мал. 3:9, 10). Божий завіт велить, щоб «усі» десятини були принесені до храмової скарбниці/сховища, адміністративного й фінансового центру Божого народу (Мал. 3:10). «Уся» десятина також має використовуватися для підтримки служителів у Божій справі (2Хронік 31:11-21; Неем. 12:44-47; 13:8-14).

Нарешті, щоб десятина була точно підрахована, її слід відкладати до будь-якого особистого використання приросту, яким Господь благословив нас (Прип. 3:9, Матв. 6:33). Вірність має духовне значення й силу, оскільки є результатом дії Божої благодаті. Господь дарував нам спасіння і благословення через встановлений Ним завіт, затверджений кров’ю Ісуса, Його Сина (Євр. 12:24).

#### Частина II: Коментар

У Біблії слово «десятина» (євр. маасер) буквально означає «десята частина». Тому немає біблійної підстави для застосування щодо цього слова будь-якого іншого відсотка, окрім десяти відсотків. Однак це слово використовується у двох інших біблійних практиках, також названих десятиною, — це царська десятина і друга десятина.

**Дві тимчасових десятини**

_1. Царська десятина._ Царська десятина була податком, встановленим за часів Саула (1 Сам. 8:11, 15, 17). Ця десятина не була частиною завіту і була анульована із завершенням юдейської монархії.

_2. Друга десятина_ (євр. маасер шені). (Див. Еллен Уайт. Патріархи і пророки, розділ 51). Ця десятина була скасована зі зруйнуванням храму та розсіянням ізраїльського народу, оскільки залежала від семирічних циклів (П. Зак. 14:22-29; 15:1, 2; 26:12), встановлених після завоювання Обітованої землі (Лев. 25:1-7).

Другу десятину сім’ї використовували для щорічного відвідування святилища. Винятком із цієї практики були третій та шостий роки семирічного циклу, коли другу десятину відкладали вдома, щоб забезпечити бенкет і допомогу тим, хто не володів землею (П. Зак. 14:28, 29). Отже, другу десятину не приносили до храмової скарбниці, і вона не була десятиною для служителів (див. Fred Skolnik and Michael Berenbaum, Encyclopaedia Judaica. Second edition, [Farmington Hills, MI: Thomson Gale, 2007], vol. 8, pp. 254, 313, 314).

**Постійна служительська десятина**

Служительська десятина відрізняється від двох інших, згаданих вище, десятин. На відміну від царської десятини та другої десятини, служительська десятина залишається на вічні часи, до завершення євангельської місії. У цей момент усі народи побачать, що Божий народ благословенний (Мал. 3:12), і багато хто прийме Добру вістку спасіння (Матв. 28:19).

Служительська десятина не залежить від левитської системи та є частиною Мелхиседекового священства, тобто священства Ісуса (Бут. 14:18-20; Євр. 7:1-12).

До того ж у Біблії ніде не сказано про припинення дії системи служительської десятини. Текст Євр. 7:12 указує на завершення не системи десятини, а закону «левитського священства», на зміну якому тепер прийшло священство Мелхиседека (Євр. 7:12-15). Подібно до суботи, поклоніння й багатьох інших постанов, обов’язок давати десятину залишається незмінним для тих, хто приймає Божий завіт.

**Розглянемо шість принципів та практик десятини**:

1\. «Усю» служительську десятину необхідно принести до храмової скарбниці. Призначенням служительської десятини завжди була лише підтримка священницького служіння (Бут. 14:18-20; Левит 27:30-34; Числ. 18:21-24; Мал. 3:8-10).

2\. На стародавньому Середньому Сході грошей було мало, тому десятиною й пожертвуванням були товари і тварини, яких доставляли до святилища.

3\. Доктрина про десятину ґрунтується на всьому Писанні, а не лише на текстах левитського періоду. У перших біблійних згадках про десятину сказано, що принцип десятини включає «все» (Бут. 14:20; 28:22), тобто все майно або приріст. Принцип десятини існував задовго до єврейської скинії.

4\. З огляду на розміри сховищ у скинії чи храмі, десятини (товари й худоба) всього ізраїльського народу не могли помістилися в сховищах святилища.

5\. До того ж згадка в Біблії про сільськогосподарські продукти і тварин – це лише натяк на основні продукти. Однак при нагоді десятину можна було перевести в гроші (див. Fred Skolnik and Michael Berenbaum, Encyclopaedia Judaica, vol. 19, pp. 736, 737; also vol. 1, pp. 47, 48, 83, 139; vol. 8 , pp. 254, 313, 314 of this same series.)

6\. Ба більше, біблійні тексти про десятини від сільськогосподарської продукції повідомляють, що цю десятину можна було обміняти на гроші згідно із законом про викуп святинь (Левит 27:31). У такому разі відповідна сума десятини, яка підлягає викупу, має бути сплачена, плюс п’ята частина (20%) від загальної суми десятини. Це стосувалося лише насіння землі та плодів дерев, але не худоби (Левит 27:32-33). Оцінку священних речей, зокрема десятини, проводив священник (Левит 27:8, 12), перш ніж десятина могла бути викуплена (Левит 27:31).

**Брутто і нетто**

Згідно з Біблією, десятину слід сплачувати з кожного «благословення», результатом якого є приріст, без будь-якої конкретної вказівки на валову чи чисту суму, яка стосується десятини. Слово «благословення» може містити в собі поняття «процвітання» і «дар», оскільки все, що ми маємо, – це дари, отримані від Бога (П. Зак. 16:17; 28:8). Отже, десятину слід вираховувати з усього, що Він дає.

«Приріст» і «процвітання» — це слова, які означають «збільшення» суми або кількості майна, отже, вони обкладатимуться десятиною, чи буде це подарунок, спадщина, зарплата, інвестиції та ін. Однак ми отримуємо багато інших благословень, котрі не є матеріальними ресурсами, але викликають у серці подяку за доброту Господа.

Давньоєврейське слово, перекладене як «майно», «маєток», з якого Авраам віддав десятину (Бут. 14:16, 20, 21), — реху́ш. Цим словом позначали таке майно, як худоба, харчові продукти, а також такі цінні речі, як золото, срібло, одяг, — усе придатне для транспортування. Це був товар, яким Авраам раніше не володів, що свідчить про збільшення його майна. Тому десятину слід вираховувати з усіх фінансових і майнових прибутків. «Десята частина всіх наших прибутків належить Господу. Він відокремив її для Себе, щоб вона використовувалася для Божої справи. Це святиня. За будь-якого розподілу доходів нічого меншого Він не приймає» (Е. Уайт. Поради з управління ресурсами. С. 67).

**Храмова скарбниця**

Храмова скарбниця означала щось більше, ніж склад. Храмова скарбниця являла собою адміністративно-фінансову систему управління у святині, відроджену за днів царя Єзекії після відступництва його попередників (2 Хронік 31). Ця сама система була пізніше відновлена Неемією (Неем. 10:38, 39; 12:44; 13:5, 12, 13).

У цій системі працювала група скарбників, котрі управляли деякими спеціальними приношеннями (терума), присвяченими речами і десятинами, призначеними для левитів та священників (2 Хронік 31:12, 13). Ще одна група служителів відповідала за інший вид приношень – за добровільні пожертви (недава) та найсвятіші речі* (2 Хронік 31:14).

Перша десятина призначалася виключно для утримання служителів-левитів та священників (Числ. 18:21-28; Неем. 10:37-39; Мал. 3:10). Ця система була створена з волі Бога (2Хронік 31:21; Мал. 3:10).

Хоч багато хто з нас сьогодні живе в промислово розвиненому суспільстві (на противагу сільськогосподарському), встановлений Богом принцип храмової скарбниці залишається актуальним, забезпечуючи інституційну єдність і справедливий розподіл ресурсів, щоб Євангеліє проголошували на місцях і по всьому світу.

У стародавній храмовій скарбниці були окремі склади зі спеціальними камерами для зберігання десятин та камерами для приношень. Цю систему було запроваджено для того, щоб уникнути неправильного використання служительської десятини на загальноцерковні потреби.

Сьогодні, як і в минулому, важливо, щоб члени Церкви ідентифікували свої грошові дари, зазначаючи, це десятина чи приношення. Така ідентифікація дозволяє скарбникам правильно розподілити й використовувати десятини для ­оплати служителям, а приношення спрямувати на інші потреби відповідно до біблійних принципів.

#### Частина ІII: Практичне Застосування

Біблія свідчить, що повернення десятини — важлива частина поклоніння Богові та наших взаємин з Ним (Мал. 3:7, 8). Тому члени класу не повинні дивуватися, що вірність чи невірність у десятині будуть розглянуті на суді у світлі восьмої заповіді Декалога, що приведе до благословення чи прокляття (Мал. 3:9-11). Вірність у десятині відкриває «небесні отвори» для благословення, щедрість і обсяг якого привернуть увагу народів (Мал. 3:12).

1\. Як повернення десятини покращує спілкування ваших учнів з Богом та прискорює виконання доручення проповідувати Євангеліє всьому світові?

2\. Запропонуйте своїм учням подумати про досвід стародавнього Ізраїлю. Яких духовних і матеріальних втрат може завдати сьогодні невірність у десятинах та приношеннях окремим членам громади та Церкві загалом?

Бог «нагадує нам, що є Подателем усіх цих благ, тому каже: “Моєю власністю є десята частина вашого майна, окрім дарів і пожертвувань, які ви приносите в Мій храм”. Так Бог забезпечує засобами справу Євангелія» (Е. Уайт. Поради з управління ресурсами. С. 65).

1\. Авраам віддав десятину Мелхиседекові, котрий назвав Всевишнього Бога Владикою Неба й Землі. Мелхиседек наголосив, що саме Всевишній благословив патріарха, дарувавши йому перемогу (див. Бут. 14:19, 20). Чого навчає нас щодо питання десятини ця заява Мелхиседека?

2\. Бог вважав десятину настільки важливою, що включив її в історію Авраама, в обітницю Якова, у життя Божого народу та в опис служіння Ісуса, представленого Мелхиседеком та Божественним завітом. Запитайте учнів, чому вони вважають, що це так важливо. Проведіть у класі дискусію на цю тему.