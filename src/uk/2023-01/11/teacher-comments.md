---
title:  Коментарі для вчителів
date:   17/03/2023
---

### Біблійні тексти для дослідження
2 Хронік 20:1–22; 1 Хронік 21:1–14; 2 Петра 3:3–12; 1Івана 2:15–17; Об’явл. 13:11–17.

#### Частина I: Огляд

Ми повинні шукати насамперед Царства Божого (Матв. 6:34), тому що Бог — Творець і Хоронитель усього сущого (Бут. 2:7; Псал. 119:91). Він наш Пастир (Псал. 23), надійна Допомога в стражданнях (Псал. 46:2). Краще покладатися на Нього, ніж на людей (Єрем. 17:5).

Йосафат покладався на Бога і пророків під час національної кризи (2 Хронік 20:20). Божий Останок повинен і буде діяти так само (Об’явл. 12:17; 19:10; 2 Тим. 3:14-17). Така довіра Божественній силі сприяє духовній безпеці та процвітанню Церкви. На жаль, одного разу Давид шукав безпеки в кількості своєї армії (1 Хронік 21:1-14), і це призвело до трагічних наслідків.

Біблія навчає нас, що поряд з довірою Богові ми повинні бути розсудливі (Прип. 6:8; 27:22). Отже, наше життя має бути скромне, помірковане і без хвастощів (1 Тим. 6:8). Нагро­мадження матеріального майна може викликати зайве занепокоєння, що затьмарює наше щастя. Таке занепокоєння наражає нас на ризик втратити віру. Тому ми повинні захистити себе від того, щоб любити багатство і довіряти йому більше, ніж Богові (Прип. 11:28; 1 Тим. 6:10).

До того ж гроші можуть втратити свою цінність будь-якої миті, оскільки незабаром ми не зможемо ні купувати, ні продавати (Об’явл. 13:17). Зрештою гроші будуть знищені у вогні (2 Петра 3:10-12) разом з пожадливістю тіла, пожадливістю очей і життєвою гордістю (1 Івана 2:15-17). Теперішня вірність у десятинах і приношеннях — один зі способів повернення до Бога (Мал. 3:7, 8), Котрого ми повинні боятися по всі дні нашого життя (П. Зак. 6:2). Так ми готуємося до перемоги під час великого горя.

#### Частина II: Коментар

Хоч велике горе — це час сильних мук і нещасть для Божого народу (Псал. 34:19; Івана 16:33), ми повинні залишатися вірними Господу (1 Кор. 4:2).

**Довіра до Бога як щоденна підготовка**

Відколи гріх увійшов у наш світ (Бут. 3:6), життя наповнилося терниною й будяками (Бут. 3:16-19), пригнобленням (Екл. 4:1), занепокоєнням і скорботою (Екл. 2:22, 23). Однак ми повинні довіряти Богові й іти вперед з вірою, зміцнюючись для ще більших випробувань (Єрем. 12:5, Прип. 24:10). Життя в залежності від Бога й вірності Йому в малих щоденних випробуваннях – це підготовка до ще більших випробувань у майбутньому. Хто вірний у малому, той буде вірний і у великому (Луки 16:10).

Тому шануйте Бога зараз своїми подячними приношеннями. Також виконуйте свої обітниці (особливо ті, які ви дали при хрещенні), тому що Бог обіцяє відповісти й звільнити Своїх вірних у день скорботи (Псал. 50:14, 15). Слово «скорбота» (на івриті: цара) буквально означає «тіснота», тобто біда, напасть, горе, мука, лихо, які можуть спіткати багатих і бідних, віруючих і невіруючих. Проте ми впевнені в тому, що в наших випробуваннях Господь дає втіху та відповідає на наші прохання згідно з Його волею (1 Івана 5:14).

**Вірний у багатстві**

Іноді фінансові питання позбавляють нас сну (Екл. 5:12), приваблюють злодіїв (Матв. 6:19), приводять фальшивих друзів (Прип. 14:20; 19:4, 6), породжують жадібність (Екл. 4:8; 5:9), можуть призвести до самовдоволення (Прип. 28:11) або байдужості до інших (Прип. 18:23). Нам не можна прив’язувати серце до багатства (Псал. 62:11). До того ж банкрутство (Прип. 27:24) часом може бути неминуче і болюче. Тому завжди варто пам’ятати, що краще мати мало в Господньому страху, ніж великі скарби із тривогою (Прип. 15:16).

Йосафат мав багатства і сильну армію, але вони не могли допомогти впоратися з несподіваною кризою, яка загрожувала країні. Ця криза перевершила все, до чого міг підготуватися цар. Проте він довірився Богові та пророчому керівництву, і його історія стала свідченням великого Божественного визволення (2 Хронік 20:1-22). Ця неймовірна історія викладає важливий урок для Адвентистської церкви: необхідно завжди довіряти Богові та пророчому керівництву, яке вона отримала (2 Хронік 20:20; Ефес. 4:11-13; Об’явл. 12:17; 19:10).

На противагу цьому у Писанні міститься випадок із життя Давида, котрий накликав на себе Боже невдоволення за свою самовпевненість. Навіть маючи в минулому безліч свідчень про Божественну турботу, Давид згрішив, зробивши перепис народу (1 Хронік 21:1-14), не порадившись із Божим пророком. Ми можемо вважати, що не потребуємо пророчого керівництва. Проте як швидко усвідомлюємо свою необачність, коли настає хаос! Факт, що Божественні гнів і суд обрушилися на ізраїльтян (2 Сам. 24:1; 1 Хронік 21:7, 11, 12), показує: вони так чи інакше брали участь у гріху царя.

Біблія свідчить: Господь контролює все (Дан. 4:34; Ісаї 46:10). Навіть горобець не впаде на землю без відома Отця (Матв. 10:29). Усе відбувається тільки з дозволу або волі Бога, Котрий водночас поважає індивідуальний вибір та відповідальність людини (2 Сам. 24:11, 12; П. Зак. 30:19).

Коли фараон зробив запеклим своє серце (Вих. 8:15, 19, 32), Біблія іноді приписує цю дію Богові (Вих. 10:20, 27; 11:10), показуючи, що Бог дозволив фараонові зробити власний вибір. Господь обмежує зло, але, зрештою, людина сама приймає рішення й несе відповідальність за свій вибір.

У випадку з Давидом Бог не заборонив зробити перепис народу, та й у Ізраїлі сам акт перепису не вважався гріхом (Числ. 1:2, 3, 19). Однак у цьому конкретному випадку цей акт став гріхом (1 Хронік 21:8), оскільки Давид довірився військовій силі (1 Хронік 21:5), а не Богові – справжньому Джерелу сили (Єрем. 17:5). Ця історія містить урок для нас: Бог понад усе. Насамперед нам необхідно йти до Нього, а не вдаватися до людських засобів допомоги.

Знання, влада, слава, фізична краса, впливове становище без Господнього страху можуть призвести до негативних наслідків, які бувають, наприклад, через набуття багатства без благословення чи допомоги Бога. Тому нам треба цінувати Божественну мудрість більше, ніж будь-який матеріальний дар (Прип. 2:1-6; 4:7; 8:11).

**Вірний у бідності**

Надмірне безгрошів’я також шкодить, оскільки має наслідки, протилежні наслідкам багатства. Бідних переслідують (Псал. 10:2), зневажають (Прип. 14:20; 19:7) та експлуатують (П. Зак. 24:14). Ось чому мудрий молиться про рівновагу (Прип. 30:8).

Бог – Господь і багатих, і бідних (Прип. 22:2). Він не зневажає бідних за те, що вони бідні, адже і Його Син зубожів заради нас (2 Кор. 8:9). З іншого боку, багатство не дає людині права претендувати на особливу милість Бога, оскільки всі багатства належать Йому (Огія 2:8). Господь бажає, щоб усі Його діти – і бідні, і багаті – були вірними розпорядниками Його засобів (1 Кор. 4:2; Об’явл. 2:10).

Ми повинні пам’ятати: нам необхідно покладатися на Божественну допомогу, бо Господь — Творець неба і землі (Псал. 121:1,2). Ця причина спонукала Аврама дати десятину Мелхиседекові (Бут. 14:19, 20) і відмовитися від багатств нечестивого Содома (вірші 22, 23).

**Навчитися довіряти Богові**

У біблійному методі викладання навчання (на івриті: ламад) включає теорію і практику, як це було показано в релігії стародавнього Ізраїлю. Згідно з Повторенням Закону, навчання має відбуватися через слухання (П. Зак. 4:10), напучення громади П. Зак. 4:5, 14; 31:12), спів Божих слів (П. Зак. 31:19, 22) та читання (П. Зак. 17 :19). До того ж навчати дітей потрібно через розмову з ними, коли вони сидять, ходять, лягають і встають (П. Зак. 11:19), заохочуючи цим до спілкування з одновірцями та укріпляючи довіру до завіту з Богом.

У наведених вище текстах часто зустрічаються слова «навчати» й «виконувати»; вони вказують на те, що навчання відбувається через прийняття Божої істини та благоговіння перед Господом.

У цьому розумінні десятина й приношення також були і залишаються Божественними настановами, оскільки вони навчають присвячувати себе Божій справі (Мал. 3:8-10), а також шанувати і прославляти Його Ім’я (Прип. 3:9). Мета повчання релігійної діяльності в Ізраїлі повторюється в другій десятині, присвяченій сімейній відданості та благодійності: «Щоб ти навчився боятися Господа, твого Бога, по всі дні» (П. Зак. 14:23) (див. Е. Уайт. Патріархи і пророки. С. 530-536).

**Вірність у підготовці до випробувань останніх днів**

В останні дні люди любитимуть гроші. Ми повинні уникати впливу таких людей (2 Тим. 3:1-5), бо зажерливість – це ідолопоклонство (Ефес. 5:5). Іван попереджає нас, що ідолопоклонники залишаться поза Святим містом (Об’явл. 22:14, 15). Настане час, коли будуть видані закони, які не дозволятимуть Божому народу купувати і продавати (Об’явл. 13:11-17), а все, що було приховане від Господа, разом зі скарбами Вавилону (Об’явл. 18:10-16), загине у вогні (2 Петра 3:3-10).

Смерть непередбачувана. Оскільки мертві сплять смертним сном, вони не мають відчуття часу до Приходу Ісуса й воскресіння (1 Сол. 4:13, 14; 1 Кор. 15:52). Тому поки ми ще дихаємо, нам треба бути вірними завжди й у всьому. Фактично Прихід Христа буде такий самий швидкий, як і день нашої смерті, адже період між смертю і воскресінням – це лише мить. І тоді остаточна нагорода буде дана кожному згідно з його ділами (Матв. 16:27).

Щоденне спілкування з Богом і скромність мають стати правилами життя, бо ми не знаємо, о котрій годині прийде Господь (Матв. 24:42, 44).

#### Частина ІII: Практичне Застосування

У ці останні дні настали небезпечні й тяжкі часи (2 Тим. 3:1). Пам’ятаючи про це, нагадайте своїм учням, що Бог вимагає від них виконання двох священних обов’язків: (а) сприяти поступу Божого Царства на Землі; (б) залишатися вірними Господу під час випробувань та гонінь.

_A. Послідовники Господа повинні звертати увагу на прогрес Його справи._

«Божа робота прогресує, коли Його народ слухняний Його порадам; у нього не залишиться багатства, якому судилося згоріти у вогні. Усі віддадуть свій скарб туди, де міль не з’їдає та іржа не знищує; і серця не будуть обтяжені нічим, що пов’язує їх зі світом» (Е. Уайт. Поради з управління ресурсами. С. 60).

1\. Як ви можете бути вірні у використані своїх коштів? Як може статися, що ми приховуємо частку Господа, яка буде поглинута в останньому вогні?

2\. Дружина Лота озирнулася на майно, яке володіло її серцем; тому вона трагічно загинула (Бут. 19:26). Що ви можете зробити, аби ваше серце «не мало пуповини, яка прив’язує його до землі», і щоб ви не озиралися назад, як дружина Лота?

_Б. Ми маємо бути вірні серед труднощів._

«Коли Світло осяє світ, тоді відкриються переваги в нужді, порядок у безладді, успіх у невдачі. Нещастя виявляться прихованими благословеннями, скорботи – милістю» (Е. Уайт. Виховання та освіта. С. 270).

1\. Навіть вірні Божі діти зазнають випробувань (Івана 16:33). Попросіть охочих розповісти класу про те, як вони навчилися цілком залежати від Бога під час випробувань. Як цей досвід навчив їх, що Господь повністю контролює все і робить все для нашого добра? Як цей досвід поглибив їхню довіру до Бога та Його вірності? Попросіть інших учнів поділитися із класом, які уроки вони почерпнули з почутих досвідів.