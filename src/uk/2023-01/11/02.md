---
title:  Поставити Бога на перше місце
date:   12/03/2023
---

`Прочитайте 2 Хронік 20:1–22. Які важливі духовні принципи ми можемо почерпнути для себе з цієї історії?`

Ближче до кінця правління Йосафата Юдея зазнала вторгнення ворогів. Йосафат був мужній і відважний. Протягом багатьох років він посилював свою армію й укріпляв міста. Цар був добре підготовлений до зустрічі з будь-яким ворогом; однак у цій кризі він покладався не на свою силу, а на Божу. Він вирішив шукати Господа й оголосив піст по всій Юдеї. Весь народ зібрався у дворі храму; колись Соломон молився саме про це: у разі небезпеки вони мають зібратися в храмі. Усі мужі Юдеї постали перед Господом зі своїми дружинами й дітьми. Вони молилися, аби Бог визволив Ізраїль від ворогів та прославив Своє ім’я. Потім молився цар: «Адже ми безсилі щодо цієї величезної навали, яка рухається проти нас, і ми не знаємо, що нам робити з ними, тому наші очі звернені до Тебе!» (2 Хронік 20:12).

Після того як народ присвятив себе Богові, Дух Господній зійшов на одного левита, котрий сказав: «Не бійтеся й не жахайтеся цієї численної навали! Адже це не ваша війна, а Божа… Просто зупиніться, стійте і спостерігайте за Господнім порятунком» (2 Хронік 20:15, 17).

Отже, рано-вранці наступного дня цар зібрав народ, очолюваний хором левитів, котрі мали співати хвалу Богові. Потім він закликав народ: «Довіртеся Господу, вашому Богові, й будьте спокійні! Вірте Його пророкам, і вам пощастить» (2 Хронік 20:20). Коли хор почав співати, вороги юдеїв стали знищувати один одного, «ніхто не врятувався» (2 Хронік 20:24). Три дні народ збирав трофеї битви, а четвертого дня повернувся до Єрусалима, з радістю співаючи Господу.

`Звичайно, Бог, Котрий урятував юдеїв, — це той самий Бог, Якого ми любимо та Якому поклоняємося. Сьогодні Він такий самий могутній, як і тоді. Наше завдання полягає в тому, щоб довіритися Йому та Його керівництву. Прочитайте 2 Хронік 20:20. Яке особливе значення має цей текст для адвентистів сьомого дня?`