---
title:  Ні купити, ні продати
date:   16/03/2023
---

Біблія змальовує похмуру картину світу перед Другим приходом Ісуса. Даниїл писав: «І настане час скрутний, – такої скрути, якої ще ніколи не було, відколи існують люди, і аж до цього часу» (Дан. 12:1). Порівняно з деякими важкими часами в минулому згаданий тут час буде надзвичайно лихий.

Книга Об’явлення також указує на тривожні часи перед поверненням Христа.

`Прочитайте Об’явл. 13:11–17. Як фінансові питання пов’язані з гоніннями останнього часу?`

Ми не зможемо ані купувати, ані продавати? Як багато в нашому сьогоднішньому житті обертається навколо купівлі-­продажу? Наша робота — це певний продаж нашого часу, навичок і товарів покупцям. Невміння купувати і продавати означає нездатність функціонувати в суспільстві. Тоді тиск на тих, хто залишається вірним, буде величезний. І що більше у вас грошей, то більшу частку ви матимете в цьому світі, принаймні в плані матеріальних цінностей. Тому тиск з метою змусити вас визнати авторитет державної церкви буде ще сильнішим.

Як нам підготуватися до цього? Завдяки Божій милості ми готуємося зараз, переконуючись, що не є рабами наших грошей, нашого майна, пороків цього світу. Якщо ми не прив’язані до них зараз, то не будемо прив’язані й тоді, коли нам доведеться від них відмовитися, щоб залишатися вірними.

`Прочитайте П. Зак. 14:22, 23 (остання частина). Що мав робити щороку Божий народ? Чому Бог наказав їм це робити?`

Бог пояснив через Мойсея: одна з причин, через які Він установив систему десятини, була така: «Щоб ти навчився боятися Господа, твого Бога, по всі дні» (П. Зак. 14:23). У поетичному паралелізмі тексту Псал. 31:20 ми бачимо, що страх – синонім довіри.

«Яка величезна Твоя доброта, яку заховав Ти для тих, хто боїться Тебе, яку приготовив для тих, хто на Тебе надіється перед людськими синами» (переклад І. Огієнка).

Ці паралельні рядки свідчать, що боятися Господа означає надіятися, покладатися на Нього. Тому ми розуміємо: Бог установив систему десятини, щоб захистити нас від егоїзму та спонукати довіряти Його піклуванню про нас. Хоч вірність у десятині не є гарантією того, що люди залишаться вірними до кінця, проте невірні в десятині стягають на себе прокляття.