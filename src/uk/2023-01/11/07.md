---
title:  Для подальшого дослідження
date:   17/03/2023
---

Хоч Біблія не застерігає від володіння багатством, але вона не говорить і про те, що багатство сприяє духовному посвяченню людини. Справжня небезпека полягає в іншому. «Любов до грошей, бажання розбагатіти — це золотий ланцюг, котрий зв’язує їх [людей] із сатаною» (Е. Уайт. Дорога до Христа. С. 44).

Від часів заснування християнства жодна церква ніколи не користувалася такими багатствами і благами цивілізації, як церква в багатьох країнах світу сьогодні. Запитання: якою ціною? Такий достаток, безперечно, впливає на нашу духовність, і не на краще. На жаль, багатство й матеріальний достаток не виховують таких християнських чеснот, як самозречення і самопожертва. Чи легко не любити світу і того, що у світі, якщо наш холодильник заповнений більшою кількістю їжі, ніж ми можемо з’їсти; якщо ми володіємо однією або кількома машинами, щорічно вирушаємо у відпустку за кордон, робимо покупки через Інтернет, маємо новітні домашні комп’ютери та смартфони? Звісно, чимало членів нашої Церкви не мають таких речей, проте багато їх мають і цим наражають свої душі на небезпеку. Ідеться не про багатих, тобто про мільйонерів та мільярдерів. Вони принаймні знають, що багаті, і можуть прислухатися (якщо захочуть) до біблійних застережень. Ідеться про багатьох людей середнього класу, котрі (перебуваючи в оточенні гаджетів, кондиціонерів і позашляховиків) помилково вважають: якщо вони лише «середній клас», то їм не загрожує небезпека духовного омертвіння через власне процвітання. Ось чому десятина може стати потужною духовною протиотрутою від небезпек багатства навіть для тих, хто не є особливо багатим.

Утім, аби прив’язатися до земних благ, не обов’язково належати до середнього класу або багатих. І бідний може бути скупий. Фактично захоплення матеріальним залежить від стану серця, а не від розміру гаманця.

З іншого боку, ретельне повернення десятин фарисеями не звільнило їх від жадібності й нечесності. Тільки Божа благодать може наповнити серце любов’ю та співчуттям, зробити людину щедрою, доброю, жертовною.

**Запитання для обговорення**:

`Навіть якщо ми, згідно зі світовими стандартами, небагаті, чому маємо пильнувати й молитися, щоб не впасти в спокусу багатством?`

`Які види благодійності ми можемо практикувати, щоб не зосереджуватися на речах цього світу?`

`Що б сталося з вами завтра, якби ви раптом не змогли ні купувати, ні продавати через вашу приналежність до тих, хто дотримується Заповідей Божих і має віру в Ісуса (див. Об’явл. 14:12)? Наскільки стійка була б ваша віра?`