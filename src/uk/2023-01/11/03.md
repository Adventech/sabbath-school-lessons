---
title:  Довіряйте Богові, а не власним ресурсам
date:   13/03/2023
---

Цар Давид мав знати це краще за інших. Йому слід було не забувати досвіду свого найкращого друга Йонатана. Цей досвід полягав ось у чому: коли ви перебуваєте у взаєминах завіту з Богом, Він може дати вам перемогу незалежно від кількості вашого війська. В уривку 1 Сам. 14:1-23 записана історія про те, як син Саула, Йонатан, і його зброєносець із Божою допомогою перемогли цілий гарнізон филистимців. Однак, незважаючи на цей досвід та багато інших в історії Божого народу, коли для царя Давида настали важкі часи, він дозволив сатані спокусити його довіритися власній силі й винахідливості.

`Прочитайте 1 Хронік 21:1–14. Чому Давид вирішив полічити Ізраїль, перерахувати своїх воїнів? Чому його воєначальник Йоав радив не робити цього?`

Зауважте, це була ідея сатани – перерахувати всіх воїнів. Він спокушав Давида покладатися не на Боже провидіння, а на свої сили. Йоав, провідник ізраїльської армії, намагався переконати Давида не перераховувати Ізраїль, оскільки бачив, як Бог діє на користь Ізраїлю, але Давид вимагав зробити перепис. Його дії призвели до плачевних результатів, про що йдеться в розділі.

Ніхто ніколи не розчарувався, довіряючи Богові. Щоразу, коли ви боретеся за Господа, готуйтеся. І готуйтеся добре. Кажуть, що британський правитель Олівер Кромвель (1599-1658) перед битвою закликав свою армію: «Покладайтеся на Бога, хлопці, але порох тримайте сухим!» (То був чорний порох). Інакше кажучи, робіть усе можливе, щоб досягнути успіху, але не забувайте, що тільки Бог може дарувати вам перемогу.

Нині дуже спокусливо покладатися на могутність уряду або на наші банківські рахунки, але в кожній згаданій у Біблії кризі люди покладалися на Бога, Котрий виправдовував їхню довіру й піклувався про них.

Ми повинні використати теперішній час, щоб налагодити взаємини з Богом, позбутися боргів та щедро ділитися тим, що нам дано. Як говориться в старовинній євангельській пісні: «Якщо ми потребували Господа раніше, то зараз Він нам точно потрібний».

`Як нам знайти правильний баланс між тим, щоб робити все можливе для забезпечення своєї фінансової стабільності, і водночас у всьому покладатися на Господа?`