---
title:  Пріоритети
date:   15/03/2023
---

Притчі й повчання Ісуса, історії біблійних героїв та поради Еллен Уайт ясно вказують на те, що ми не можемо здійснювати половинчасте служіння Христові. Або ми на боці Господа, або ні.

На запитання книжника, яка найбільша заповідь, Ісус відповів: «Любитимеш Господа, Бога свого, всім серцем своїм, і всією своєю душею, і всім своїм розумом, і всією своєю силою. Це перша заповідь!» (Марка 12:30). Коли ми віддаємо все Хрис­тові, тоді для іншого пана нічого не залишається. Так має бути.

`Прочитайте Матв. 6:24. Чи підтвердив ваш досвід істинність цих слів?`

Зауважте, Ісус не сказав, що важко служити Богові та грошам або що вам потрібно бути обережними, служачи і тому, й іншому. Господь чітко проголосив, що це неможливо. І крапка. Ця думка має вселити в наші душі певний страх і трепет (Филп. 2:12).

`Прочитайте 1 Івана 2:15–17. Про які три пороки говорить апостол? Як ці пороки виявляються в нашому світі? Чому небезпека, яку вони становлять, більш завуальована, ніж ми вважаємо?`

Не дивно, що Павло закликав: «Думайте про горішнє, – не про земне» (Колос. 3:2). Звичайно, це легше сказати, ніж зробити, оскільки земні речі перед нами щодня. Принада «того, що у світі», сильна; потяг до негайного задоволення завжди присутній, шепоче нам на вухо, смикає за рукав сорочки. Хіба навіть найвірніший християнин не відчував певного захоплення «земними речами»? Навіть знаючи, що одного разу все це закінчиться, ми відчуваємо потяг до цього, чи не так? Однак добра вістка полягає в тому, що з Божою допомогою ми можемо не дозволити цим речам віддаляти нас від Господа.

`Прочитайте 2 Петра 3:10–14. Про що попереджає апостол? Як це попередження має вплинути на наше життя, зокрема на наше ставлення до своїх коштів?`