---
title:  Час спрощувати?
date:   14/03/2023
---

Що слід робити адвентистам сьомого дня у важкі часи? Чи повинні ми причаїтися в режимі виживання? Ні, насправді все навпаки. Знаючи, що кінець світу і Другий прихід Христа вже близько, ми хочемо використати наші засоби для проголошення людям Доброї вістки про спасіння і про те, що Бог приготував для тих, хто любить Його. Ми розуміємо, що скоро все на цій Землі буде знищене вогнем.

`Прочитайте 2 Петра 3:3–12. Про що пише апостол?`

Ми знаємо з Біблії, що Господь не надсилає фургонів для перевезення наших речей на Небеса. Усе це згорить в останній величезній пожежі, коли всі сліди гріха і зла, крім шрамів на руках Христа, будуть назавжди знищені. Що ж робити з нашим майном? «Сьогодні той час, коли нашим братам слід жертвувати свої багатства на Божу справу замість того, щоб їх накопичувати. Ми рухаємося до кращої країни, до Неба. Було б нерозумно вважати, що ми житимемо вічно на цій Землі; ми повинні відчувати себе людьми, котрі збираються в дорогу» (Е. Уайт. Поради з управління ресурсами. С. 59)

Звичайно, вісниця Господня написала ці слова понад сто років тому! Але принцип залишається незмінним: час завжди швидкоплинний, бо наше життя коротке. Що таке 60, або 80, або навіть 100 років (якщо у вас добра генетика й гарне здоров’я) порівняно з вічністю? Ваше життя може закінчитися раніше, ніж ви дочитаєте урок цього тижня, і наступне, що ви побачите, – Прихід Христа.

Як християни адвентисти сьомого дня, ми маємо завжди жити у світлі вічності. Звичайно, нам потрібно старанно працювати, щоб забезпечити себе та свої сім’ї. Якщо ми були благословенні багатством, немає нічого поганого в тому, щоб насолоджуватися ним зараз, за умови, що ми будемо щедрі щодо нужденних. Однак ми завжди повинні пам’ятати: усе, що ми накопичуємо тут, минуще, швидкоплинне і, якщо ми не пильнуватимемо, накопичені земні скарби сприятимуть нашій духовній деградації.

`Якби ви дізналися, що Ісус прийде через десять, п’ять, три роки, як би змінили своє життя?`