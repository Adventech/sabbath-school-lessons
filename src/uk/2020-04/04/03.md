---
title: 'Запитання Лейбніца'
date: 19/10/2020
---

Багато років тому німецький мислитель і письменник Готфрід Вільгельм Лейбніц поставив запитання, яке, мабуть, є найбільш основоположним запитанням з усіх можливих: «Чому існує щось, а не ніщо?»

`Як наступні тексти відповідають на запитання Лейбніца? Бут. 1:1; Івана 1:1-4; Вих. 20:8-11; Об’явл. 14:6, 7; Йова 12:7-10.`

Дивовижно, наскільки ясно в Біблії констатується факт існування Бога. Текст Бут. 1:1 не починається з безлічі логічних доказів (хоч вони є) щодо існування Бога. Він прямо говорить про Його існування (див. також Вих. 3:13, 14), і із цієї вихідної точки відкриваються Бог-Творець, Біблія й уся закарбована на її сторінках істина.

Доктрина про творіння також є основою всякої християнської освіти. Все, у що ми віримо, як християни, ґрунтується на доктрині про творіння за шість днів. Біблія почалася не з твердження про викуплення, Закон, хрест, воскресіння чи Другий прихід, натомість із твердження про Бога-Творця, бо жодне з інших учень не має сенсу без реальності Бога як нашого Творця.

Отже, біблійний світогляд має підкреслювати важливість доктрини про творіння особистісним Богом. Цей акцент також стає дуже важливим, оскільки викладання доктрини про творіння стикається з лобовою атакою в ім’я науки. Теорія еволюції про мільярди років життя, яке розвивалося повільно й стрибкоподібно, шляхом проб і помилок, з волі випадку, ледь не знищила віру в Біблію мільйонів людей. Важко уявити вчення, яке б більше суперечило Біблії та християнській вірі взагалі, ніж теорія еволюції. Ось чому ідея про те, що теорію еволюції можна якимось чином привести у відповідність із біблійною доктриною про творіння, ще гірша за саму атеїстичну теорію еволюції. Така ідея — глузування з Біблії та християнської віри в цілому.

`Бог просить нас присвячувати щотижня одну сьому частину нашого життя — суботу — для того, щоб ми пам’ятали про шестиденне творіння. Що це говорить нам про те, наскільки основоположною й важливою є ця доктрина для християнського світогляду?`

#### Додаткове читання: Вибрані цитати Эллен Уайт

"З неослабною енергією люди намагаються пояснити творіння як результат розвитку природних процесів, і такі твердження, всупереч ясним доказам Писання, приймаються навіть так званими християнами. Чимало таких християн перешкоджають дослідженню пророцтв, особливо книг Даниїла та Відкриття, запевняючи: вони настільки заплутані, що їх неможливо зрозуміти; однак ці ж самі особи охоче приймають припущення геологів, які суперечать книгам Мойсея. Але якщо те, що Бог нам відкрив, так важко зрозуміти, то наскільки ж нерозумно приймати звичайні припущення щодо того, чого Він не відкрив! {ПП 91.2}

«Що закрите те належить Господеві, Богові нашому; що ж відкрите — це наше й наших дітей навіки» (Втор.29:28). Бог, дійсно, не відкрив людям, яким саме чином була здійснена робота творіння. Людська наука не в стані проникнути в таємниці Всевишнього. Його творча могутність така ж незбагненна, як і Його буття. {ПП 91.3}