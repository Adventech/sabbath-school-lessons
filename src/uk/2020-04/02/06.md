---
title: '«Щоб ти не забув»'
date: 08/10/2020
---

Перш ніж діти Ізраїлю увійшли до Обітованого краю, Мойсей знову говорив з ними, нагадуючи про чудові шляхи, якими Господь провадив народ, та закликаючи їх не забувати Його діянь задля них. У книзі Повторення Закону записано останню волю й заповіт Мойсея. І хоч ця книга написана тисячі років тому, у культурних і життєвих умовах, які радикально відрізняються від сьогоднішніх, викладені в ній принципи можна застосувати і до нас.

`Прочитайте П. Зак. 6. Які принципи християнського виховання й освіти містить цей розділ? Що має бути в центрі всього, чого ми навчаємо не лише наших дітей, а й тих, хто не має таких знань про Бога та Його великий План спасіння, як ми? А також які застереження містяться в розділі?`

Центральний елемент усього, чого ізраїльтяни мали навчати своїх дітей, ‒ це чудові діяння Бога серед них. У розділі також записано ясне застереження не забувати Божих звершень заради Його народу.

Звичайно, якщо батьки відіграють найважливішу роль в інтеграції біблійних учень у життя своїх дітей, то вони несуть відповідальність за організацію й підготовку власного життя таким чином, щоб мати відповідні знання і час для своїх дітей.

«Першим учителем дитини є матір. У період найбільшої сприйнятливості дитини, коли вона найшвидше розвивається, її виховання великою мірою перебуває в руках матері» (Е. Уайт. Виховання та освіта. С. 275).

Час, коли батьки відкривають своїм дітям любов та обітниці Бога, дуже важливий. Час, який ви регулярно приділяєте для того, щоб особисто викладати дітям мудрість і Божі обітниці, позитивно вплине на вашу сім’ю й наступні покоління.

`«І пильно навчиш цього синів своїх, і будеш говорити про них, як сидітимеш удома, і як ходитимеш дорогою, і коли ти лежатимеш, і коли ти вставатимеш» (П. Зак. 6:7). Яка основна думка цього тексту? Що він говорить нам про те, наскільки важливо завжди підтримувати усвідомлення реальної присутності Господа не лише в наших дітей, а й у нас самих?`

#### Додаткове читання: Вибрані цитати Эллен Уайт

"Чим благородніші цілі, чим вищі розумові й духовні обдарування, чим більш розвинуті фізичні сили батьків, тим кращим буде життєвий багаж, який вони передають своїм дітям. Розвиваючи все найкраще, що в них є, батьки справляють вплив на формування суспільства й духовне піднесення майбутніх поколінь. {СЗ 285.2}

Батьки та матері повинні розуміти свою відповідальність. Світ сповнений пасток для молоді. Багатьох приваблює егоїстичне, сповнене чуттєвих задоволень життя. Вони не здатні розпізнати приховані небезпеки та жахливий кінець шляху, котрий видається їм дорогою до щастя. Потурання апетитові і пристрастям виснажує їхню енергію й сили, і мільйони гинуть для цього та прийдешнього світу. Батьки повинні пам’ятати про те, що їхнім дітям доведеться зустрітися з цими спокусами. {СЗ 285.3}

"Батьки — перші вчителі своїх дітей, і на пропонованих ними уроках батьки отримують освіту разом зі своїми дітьми. {ВНО 211.2}

У співі похвальних гімнів Христові, у молитві до Нього й читанні Його Слова нехай Спаситель завжди перебуває перед очима ваших дітей, щоб Він видавався їм постійним їхнім Гостем. Тоді вони полюблять Його і будуть приведені в таке тісне спілкування з Ним, що дихатимуть Його Духом. Вони досягнуть нових відносин одне з одним у Христі. {ВНО 211.5}"