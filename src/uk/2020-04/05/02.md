---
title: 'Являючи Отця (Частина 1)'
date: 25/10/2020
---

`Які найважливіші моменти відзначає апостол, говорячи про Ісуса на початку Послання до євреїв? Євр. 1:1-4.`

Автори Нового Завіту постійно підкреслюють важливу думку: Ісус приходив на Землю, щоб показати людським істотам, Який Отець. У минулому Бог відкривав Себе фрагментарно через пророків; проте в Ісусі було явлено остаточне й повне одкровення Бога.

Крім того, Ісус – «сяйво слави» Божої (Євр. 1:3). Як грішні люди, ми б не витримали слави Божої. Проте Ісус, втілений Син, відображає цю славу. Вона приглушена в людській природі Христа, щоб ми могли бачити її та ясно розуміти характер Бога.

Ісус також «образ Його сутності» (Євр. 1:3). У цьому тексті використано грецьке слово характер, яке іноді вживають для позначення відбитка на воску або викарбуваного на монеті зображення. Подібно до цього, Ісус – образ сутності Отця.

Бажаючи пізнати Отця, ми повинні уважно слухати, що говорить про Нього Головний Учитель, та спостерігати за Самим Учителем. Отець стає видимим через Сина.

`Порівняйте Євр. 1:1-4 з 2 Кор. 4:1-6. Що сказано в уривку 2 Кор. 4:1-6 про те, Хто є Ісус і чого ми навчаємося в Нього?`

Павло та його співробітники, проповідуючи іншим про Бога, намагалися викласти вчення Ісуса про Отця. Як «образ Бога» (2 Кор. 4:4) Ісус приніс нам знання про Бога-Отця. Тому Павло, ясно викладаючи істину, уникає лукавства й перекручення Божого Слова (2 Кор. 4:2).

Подібно до того як Бог під час творіння використав світло, щоб розвіяти темряву, Він подарував нам Свого Сина Ісуса, щоб розвіяти помилкові погляди про Нього та відкрити нам істину про Себе. Саме в «особі Ісуса Христа» ми отримуємо найкраще знання про Бога (2 Кор. 4:6).

`Ісус цілковито відображав Отця. Ми також покликані «наслідувати Бога, як улюблені діти» (Ефес. 5:1). Що це означає і чого ми можемо навчитися в Ісуса щодо наслідування Бога?`

#### Додаткове читання: Вибрані цитати Эллен Уайт

"Тим, хто приймає Його, Він дає владу стати Божими дітьми, аби Бог наприкінці міг прийняти їх як Своїх і вони жили з Ним упродовж вічності. Якщо в цьому житті вони вірні Богові, то врешті-решт «побачать Його обличчя, а Його Ім’я на їхніх чолах» (Об’явл.22:4). А чи існує на Небі більша радість, ніж бачити Бога? Чи може бути більша радість для грішника, спасенного благодаттю Христа, ніж дивитися на лице Бога і знати Його як Отця? {СЗ 326.1}

Святе Письмо ясно вказує на єдність між Богом та Христом і так само ясно говорить про Особистість та Індивідуальність Кожного. {СЗ 326.2}

Особистість Отця й Сина, а також єдність, що існує між Ними, представлені в сімнадцятому розділі Євангелія від Івана в молитві Христа за Його учнів. {СЗ 326.4}

Єдність, яка існує між Христом та Його учнями, не знищує особистості кожного. Вони — одне в намірах, думках, характері, але не в особі. Саме таким чином Бог і Христос — одне. {СЗ 326.6}

Біблія повинна посісти чільне місце в нашому житті, і той, хто старанно й уважно досліджує її, постійно докладаючи до цього свої зусилля, неодмінно відшукає прихований скарб. Немало людей висувають людські принципи і помилкові твердження, заявляючи при цьому, що правильно тлумачать Боже Слово. Проте їхні аргументи і вчення слід відкидати, бо воно розраховане на те, щоб приховати істину... {ЩМП 353.2}