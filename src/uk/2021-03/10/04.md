---
title:  Приходько в ваших брамах
date:   31/08/2021
---

`Прочитайте Вих. 19:6. Що цей текст говорить нам про статус стародавнього Ізраїлю? (Див. також 1 Петра 2:9).`

Ізраїль був покликаний з Єгипту, щоб стати Божим народом завіту, через який Євангеліє поширилося б по всьому світу, якби він залишився вірним Господу. Безсумнівно, ізраїльтяни були об’єктом особливої Божої турботи й опіки, їм були дані особливі привілеї і водночас особливі обов’язки.

`Прочитайте Вих. 23:12. Що цей текст говорить нам про ставлення Бога не тільки до ізраїльтян, але й до інших людей?`

Універсальність суботи ‒ факт, який багато людей не бере до уваги. Найбільш поширена помилка полягає в тому, що дехто вважає, ніби вона була дана лише для євреїв. Перші два розділи книги Буття спростовують цю помилкову думку. Бог створив усіх людей, тому всі люди повинні пам’ятати день суботній.

Хоч нам завжди слід пам’ятати, що субота означає для нас, ми також повинні враховувати й те, що вона говорить нам і про інших. У певному сенсі наш відпочинок і ставлення до нашого Творця і Спасителя спонукають нас дивитися на нших людей по-новому. Ми усвідомлюємо: вони створені тим самим Богом, Який створив і нас, і вони улюблені того самого Бога, Який любить нас і помер за них, як і за нас. Отже, ми розуміємо, що всім своїм слугам, усім приходькам і навіть всім тваринам слід давати можливість відпочивати в суботу (Вих. 20:10; П. Зак. 5:14).

Факт, що навіть приходьки серед ізраїльтян, тобто люди, які (ще) не були учасниками даних Ізраїлю обітниць завіту, повинні насолоджуватися суботнім спокоєм, свідчить багато про що. Людські істоти й навіть тварини ніколи не повинні піддаватися експлуатації, образам, використанню лише для вигоди. Щотижня єврейському народові (та й нам теж) субота серйозно нагадує про те, як багато спільного є у нас із іншими людьми. Насолоджуючись благословеннями і привілеями, яких немає в інших, ми повинні пам’ятати, що, як і раніше, є частиною людської сім’ї. Тому нам слід ставитися до ближніх із повагою та добротою.

`Як ваше дотримання суботи може стати благословенням для тих, хто її не дотримується? Тобто яким чином ви можете використовувати суботу як свідчення для ближніх?`