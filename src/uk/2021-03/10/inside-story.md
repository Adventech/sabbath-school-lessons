---
title:  Місіонерська історія
date:   03/09/2021
---

#### Ангел на автозаправці

_Террі Сейлі_

Лампхай Сіхавонг із подивом дивилася на заплутаний лабіринт швидкісних доріг Чикаго. Вона не уявляла, як їй знайти свого чоловіка. Вона глянула на чотирьох дітей, що сиділи в машині, і почала думати, що ж робити далі.

Пара прибула до США як біженці з Лаосу. Разом зі своїми шістьма дітьми вони їздили країною в пошуках роботи. Виїхавши із Сакраменто, Каліфорнія, вони проїхали понад 2250 км до Гранд-Айленда, штат Небраска, де, як вони чули, була робота на фабриці. Однак, коли вони туди прибули, виявилося, що всі вакансії вже закриті. Потім вони почули, що, можливо, є робота в Холланді, штат Мічиган; щоб туди дістатися, потрібно було проїхати ще 1200 км.

Чоловік Лампхай сидів за кермом вантажівки разом із двома дітьми та всім їхнім майном. Сама Лампхай їхала за ним слідом із чотирма дітьми.

Усе було непогано, поки вони не приїхали до Чикаго. Лампхай намагалася триматися ближче до чоловіка, але застрягла в щільному русі серед великої кількості машин і втратила вантажівку чоловіка з поля зору. Приголомшена заплутаною дорожньою розв’язкою, вона зупинилася на заправці. Ні в неї, ні у чоловіка не було мобільних телефонів. У неї не було жодної можливості зв’язатися з ним. Вона навіть не уявляла, як їй добиратися до місця призначення. Її єдиною надією був Бог. Вона раділа, що колись місіонери відвідали їх у таборі біженців у Таїланді й розповіли їм про Бога. Разом із дітьми вона палко молилася, просячи допомоги в Бога.

Розплющивши очі, вони побачили, що до них іде чоловік приємної зовнішності.

‒ Дайте-но вгадаю, ‒ сказав він. ‒ Ти шукаєш свого чоловіка Вея?

‒ Так, ‒ приголомшено відповіла Лампхай.

Вона здивовано думала про те, звідки незнайомець знає м’я її чоловіка.

‒ Сідай у машину та слідуй за мною, ‒ сказав чоловік. ‒ Я допоможу тобі його знайти.

Лампхай поїхала за ним, їй довелося повернутися до тієї дорожньої розв’язки, де вона загубилася. Тут вона побачила знайому вантажівку чоловіка. Обернувшись, жінка хотіла подякувати незнайомцеві за допомогу, проте нікого не побачила ‒ той зник.

Сім’я благополучно прибула до Мічигану. Вей і Лампхай влаштувалися на роботу й почали відвідувати Адвентистську церкву в Холланді. Незабаром вони запросили своїх нових друзів з Лаосу приєднатися до них. Церква виділила місце, де хня Мала група могла б проводити богослужіння рідною мовою. Сьогодні у групи є своє приміщення, де Лампхай знайомить людей із Богом, Який послав їм на заправці ангела.

Завдяки пожертвам Тринадцятої суботи 2011 року на території Північно-Американського дивізіону з’явилося кілька лаоських громад. Жертвуючи в цьому кварталі, ви допоможете підтримати служіння пасторів та забезпечити потрібними ресурсами такі групи, як група Лампхай.