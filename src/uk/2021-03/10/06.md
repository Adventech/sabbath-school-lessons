---
title:  Знак нашої приналежності Богу
date:   02/09/2021
---

Під час Другої світової війни Англія чекала неминучого вторгнення німецької армії. Були зроблені приготування для максимально можливого захисту острова. Уздовж морського берега були споруджені додаткові укріплення. Дороги, звичайно, забезпечили б противнику найшвидше досягнення цілей, тому в стратегічних точках споруджували укріплення. Тоді англійська влада зробила щось незвичайне. Щоб уповільнити просування противника та заплутати його, прибрали дорожні знаки із залізничних та автомобільних шляхів. Орієнтири, висічені на камені чи зображені на будівлях, покрили цементом.

Знаки відіграють важливу роль. Вони служать як орієнтири й дороговкази. До появи GPS у всіх нас були карти, і ми стежили за знаками.

`Знаком чого є субота? Вих. 31:13, 16, 17. Яким чином ми можемо застосувати сказане тут до себе, до нашого часу, до людей, які вірять у незмінність Закону Божого?`

Хоч ці слова були сказані спеціально для стародавнього Ізраїлю, ми, Христові, є насінням Авраамовим й за обітницею спадкоємцями (див. Гал. 3:29), а субота сьогодні залишається знаком поміж Богом і Його народом. Субота ‒ знак/ознака вічного Божого завіту (Вих. 31:16, 17). Цей знак допомагає нам пізнати нашого Творця, Спасителя й Первосвященника. Субота схожа на прапор, який піднімається кожен сьомий день і слугує нам нагадуванням, оскільки ми схильні забувати.

Божа субота ‒ постійне нагадування про наше походження, звільнення, про нашу долю та відповідальність за знедолених. Насправді субота настільки важлива, що, замість того щоб нам приходити до неї, вона щотижня без винятку приходить до нас як постійне нагадування про те, хто ми, Хто нас створив, що Він робить для нас і що зрештою зробить для нас, коли створить нове небо й нову землю.

Святий Бог пропонує Своїм земним учасникам завіту поміркувати про ритм, який керує тим, що справді цінне, ‒ спасенними взаєминами між Творцем-Викупителем і Його заблудлим творінням. Щотижня із силою і владою, що походить від Бога, нам велено увійти в спокій, дарований у Христі Ісусі, «дивлячись на Проводиря і Вершителя віри... Який, незважаючи на сором, замість належної Йому радості, перетерпів хрест» (Євр. 12:2).

`Як ви можете навчитися отримувати більш глибокий досвід спілкування з Богом у суботу?`