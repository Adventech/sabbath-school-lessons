---
title:  Субота і творіння
date:   29/08/2021
---

З усіх Десяти Заповідей лише четверта починається з дієслова «пам’ятай». Не написано: «Пам’ятай, що ти не будеш красти» або «Пам’ятай, що ти не побажаєш чужого». Написано тільки: «Пам’ятай день суботній...»

Ідея «пам’ятання» полягає в пригадуванні історії та передбачає, що в минулому сталося те, про що нам слід пам’ятати. Згадуючи, ми вибудовуємо зв’язок із минулим, і заповідь: «Пам’ятай день суботній, щоб святити його», прокладає пряму лінію безпосередньо до тижня творіння.

`Прочитайте Бут. 1:26, 27 і 9:6. Що ці вірші повідомляють про нашу унікальність як людських істот і про те, як ми радикально відрізняємося від решти Божого творіння на Землі? Чому нам важливо розуміти цю відмінність?`

Згадуючи про творіння, ми нагадуємо собі про те, що створені за образом Божим, чого не сказано більше ні про кого в розповіді про творчий тиждень. Ми радикально відрізняємося від будь-якої іншої істоти на нашій планеті, незалежно від того, наскільки ДНК людини та деяких тварин схожі. Усупереч популярним міфам, ми не є лише більш високорозвиненими версіями якихось первісних приматів. Як люди, створені за образом Бога з-поміж усіх створених Господом істот у нашому світі, ми унікальні.

`Яким чином розповідь про творіння нагадує нам про наш зв’язок з іншими створіннями? Бут. 2:15, 19.`

Усвідомлення того, що Бог створив наш світ, нагадує нам також про нашу відповідальність за творіння навколо. Ми повинні «панувати» над творіннями. Панувати зовсім не означає експлуатувати. Ми повинні управляти як Божі співправителі. Нам необхідно взаємодіяти зі світом природи так, як це зробив би Бог.

Так, гріх усе зіпсував і порушив, проте наша планета залишається творінням Бога, і ніхто не дає нам права експлуатувати її, особливо на шкоду іншим людям, що занадто часто трапляється.

`Крім шанування суботи як пам’ятника Бога-Творця, як її дотримання може допомогти нам краще усвідомити необхідність бути сумлінними захисниками довкілля?`