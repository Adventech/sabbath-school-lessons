---
title:  Служіння людям звеличує Божу суботу
date:   01/09/2021
---

У новозавітному світі релігійні лідери перетворили дотримання суботи на тяжкий тягар. Було встановлено безліч заборон і правил, покликаних «допомогти» святити суботу.

Заборонялося, наприклад, зав’язувати або розв’язувати щось, розділяти дві нитки, гасити пожежу, переносити предмет між приватним володінням і громадським місцем, нести щось далі певної відстані.

`Прочитайте Івана. 5:7-16. У чому юдеї звинуватили Ісуса?`

Повністю ігноруючи чудо, учинене Ісусом, і свободу від хвороби, даровану страждальцю, юдеї зосередилися на тому, що зцілений чоловік на очах у всіх ніс свою постіль у суботу. Замість того щоб побачити, як «Володар суботи» (Марка 2:28) використовував цей особливий день, керівники наполегливо домагалися дотримання їхніх власних правил і норм. Нам потрібно бути обережними, щоб ми по-своєму й у своєму контексті не припускалися подібних помилок.

`Як в уривку Ісаї 58:12-14 представлений Божий план дотримання суботи?`

Бог не бажає порожнього поклоніння або благочестивого мовчання. Він хоче бачити, як Його народ взаємодіє з іншими людьми, особливо з пригнобленими і знедоленими.

Ісая ясно пише про це: «Якщо ради суботи ти стримаєш ногу свою, щоб не чинити своїх забаганок у день Мій святий, будеш звати суботу приємністю, днем Господнім святим та шанованим, і її пошануєш, ‒ не підеш своїми дорогами, діла свого не шукатимеш та не будеш казати даремні слова, ‒ тоді в Господі розкошувати ти будеш, і Він посадовить тебе на висотах землі, та зробить, що будеш ти споживати спадщину Якова, батька твого, ‒ бо уста Господні сказали оце!» (Ісаї 58:13, 14).

«Чинити свої забаганки» (або потурати їм, або переслідувати власні інтереси) рівносильне нехтуванню суботи. Людські плани не є частиною Божого ідеалу суботи. Ми покликані подбати більше про тих, кому важко, хто є бранцем, хто голодний, голий, перебуває в темряві і чиї імена, здається, ніхто не пам’ятає. Субота повинна більше, ніж будь-який інший день тижня відволікати нас від самих себе й нашого егоїзму, спонукати більше подумати про інших та їхні потреби.