---
title:  Місіонерська історія
date:   27/08/2021
---

#### Сила усмішки

_Дейл Уолкотт_

Адвентистська церква в Чинлі розташована не в найкращому районі на території племені навахо американського штату Аризона.

Як пастор, я живу в трейлері біля будівлі церкви. Неподалік розташовані будинки шанованих людей, зокрема й поліцейського, який родом із племені навахо. Проте один будинок має вигляд наркопритону. Недоглянутий двір, постійний потік відвідувачів і машин закріпили за цим будинком репутацію місця нелегального розповсюдження алкогольних напоїв і багато чого іншого.

Рада церкви обговорила, яким чином допомогти цим людям. Ми молилися за них, молилися разом із ними, коли відвідували їх, ділилися з ними літературою та запрошували їх на церковні заходи. Час від часу діти із сім’ї, що проживала в цьому будинку, приходили на дитячі програми, але далі цього діло не йшло.

Потім почалася пандемія COVID-19. Церква закрилася, а зібрання перенесли у формат телефонних зустрічей. Хоч у церкві й був доступ до Інтернету, у багатьох будинках його не було.

Одного разу я побачив, що Кетрін, жінка з моєї церкви, широко усміхаючись, ішла через церковний двір. Вона хотіла вибачитися за те, що пропустила молитовне зібрання на цьому тижні, оскільки поспішала приєднатися до сімейного вечірнього богослужіння, яке влаштували біля струмка її чоловік і дві дочки: одинадцятирічна Кейтлін і дев’ятирічна Келлі.

‒ А ще ми взяли із собою сусідських дітей, ‒ сказала Кетрін.

‒ Яких? ‒ здивувався я.

‒ Тих самих, які живуть по сусідству, ‒ відповіла вона, вказуючи на будинок із сумнівною славою наркопритону.

Здивувавшись ще більше, я запитав Кетрін, як їй вдалося запросити цих дітей.

Вона усміхнулася і сказала:

‒ Їхня старша дочка помітила, які щасливі наші дівчатка щодня, коли проходять повз їхні будинки по дорозі до церкви, щоб там робити уроки.

Зазвичай дівчатка живуть у Голбрукській адвентистській школі для індіанців, розташованій за 90 хвилин їзди від будинку, але через пандемію COVID-19 їх відправили додому. Оскільки вдома не було Інтернету, вони ходили вчити уроки до церкви.

‒ Старша донька тієї неблагополучної сім’ї хотіла дізнатися, чому Кейтлін і Келлі такі щасливі, на відміну від неї та ї молодших сестер. Також їй хотілося знати, чому Кейтлін

Келлі весь час співають, то ми їх і запросили на вечірнє богослужіння, ‒ пояснила Кетрін.

‒ І як усе було? ‒ запитав я.

‒ Коли ми закінчили, вони запитали, чи зможемо ми провести його ще раз завтра, ‒ відповіла вона. ‒ Господь торкається сердець моїх дітей, і люди це бачать.

Частина пожертв Тринадцятої суботи в цьому кварталі буде спрямована на підтримку Голбрукської адвентистської школи для індіанців. Дякуємо вам за щедрі пожертви.