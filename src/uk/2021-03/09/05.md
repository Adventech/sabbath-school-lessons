---
title:  Інший привід для відпочинку
date:   25/08/2021
---

Ізраїль отаборився на східному боці Йордану. Вони вже оволоділи землями Ога, царя башанського, і Сигона, царя аморейського (П. Зак. 4:44–47). І знову у вирішальну мить Мойсей скликає Ізраїль і нагадує їм, що укладений на Сінаї завіт був не тільки для їхніх батьків, але й для них самих. Потім він повторює Десять Заповідей для їхнього ж блага.

`Порівняйте Вих. 20:8-11 і П. Зак. 5:12-15. Знайдіть відмінності у формулюванні однієї і тієї самої заповіді про суботу.`

У тексті Вих. 20:8 ця заповідь починається словом «пам’ятай». Текст П. Зак. 5:12 починається зі слова «пильнуй». Слово «пам’ятай» з’являється трохи пізніше в самій заповіді (П. Зак. 5:15). У цьому вірші сказано: ізраїльтяни повинні пам’ятати, що були рабами. Хоч нове покоління виросло вільним, проте всі вони теж народилися б у рабстві, якби не дивовижне спасіння. Заповідь про суботу повинна була нагадувати їм, що Той Самий Бог, Який усе створив, брав участь і в їхньому звільненні: «І будеш пам’ятати, що був ти рабом в єгипетському краї, і вивів тебе Господь, Бог твій, звідти сильною рукою та витягненим раменом» (П. Зак. 5:15).

Ця істина відповідала ситуації, коли ізраїльтяни стояли на кордоні землі Обітованої вдруге, приблизно через сорок років після того, як перше покоління зазнало страшної поразки. Друге покоління було таке саме безпорадне в завоюванні цієї землі, як і їхні батьки, коли виходили з Єгипту. Їм потрібен був саме цей Бог, Який діяв «сильною рукою та витягненим раменом».

Отже, субота набуває ще одного виміру. Оскільки Бог – Визволитель, Ізраїль повинен дотримуватися суботнього дня (П. Зак. 5:15).

Звичайно, тема творіння не зникла із заповіді про суботу в П. Зак. 5, незважаючи на іншу мотивацію. Певною мірою звільнення Ізраїлю з Єгипту ‒ це вихідна точка для нового творіння, подібна до творіння в Бутті. Ізраїль як звільнений народ є Божим новим творінням (див. Ісаї 43:15).

Оскільки Вихід ‒ символ свободи від гріха, тобто символ викуплення, ми бачимо суботу як символ і творіння, і викуплення. Отже, субота реально вказує нам на Ісуса ‒ нашого Творця й Спасителя.

`Прочитайте Івана. 1:1-13. Що ці вірші говорять нам про Ісуса як про нашого Творця і Викупителя?`