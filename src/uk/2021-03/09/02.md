---
title:  Початок спокою
date:   22/08/2021
---

«На початку Бог створив…». Господь Бог каже ‒ і з’являється створене. Світло відокремлює день від ночі; твердь (небо) і вода з’являються на другий день; суша, моря та рослинність ‒ на третій. Творець формує базові часові й географічні межі, а потім заповнює їх протягом наступних трьох днів. Світила керують небом вдень і вночі. На відміну від легенд більшості давніх культур, біблійна розповідь про творіння ясно дає зрозуміти, що Сонце, Місяць і зірки не є божествами. Вони з’являються тільки на четвертий день і підкоряються слову Творця.

Опис Мойсеєм п’ятого і шостого днів (Бут. 1:20-31) сповнений життя і краси. Птахи, риби, наземні тварини ‒ усі вони заповнюють підготовлений Богом простір.

`Як Бог оцінив усе творіння? Бут. 1:1-31.`

Господь створив не просто якийсь простір, а ідеальне місце для проживання. Землю наповнює безліч істот. Немов приспів до пісні, що запам’ятовується, після завершення кожного дня Бог повторює: «Добре».

`Чим відрізняється створення людини від створення всього іншого світу? Бут. 1:26, 27; 2:7, 21-24.`

Господь нахиляється й починає ліпити з пороху земного. Створення людини за образом і подобою Бога ‒ наочний урок єднання і близькості. Творець схиляється і вдихає життя в ніздрі Адама, і він стає «живою душею». Створення Єви особливим чином, з ребра Адама, додає ще один важливий елемент до тижня творіння. Шлюб ‒ частина Божого задуму для людства, священна довіра й партнерство між _іш_ і _ішша_, чоловіком і жінкою.

І ось тепер, у шостий день, коли Бог оглядає все створене Ним, приспів звучить трохи інакше: «Вельми добре» (Бут. 1:31).

`Лише подумайте, наскільки радикально біблійна історія творіння відрізняється від того, чого вчить людство, відкидаючи Слово Боже. Про що це нам говорить? Наскільки нам потрібно покладатися на Слово Боже для розуміння істини?`