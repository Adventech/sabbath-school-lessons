---
title:  Нові обставини
date:   24/08/2021
---

Після 40 років блукань пустелею виросло нове покоління, яке погано пам’ятало єгипетське рабство або зовсім не знало його. У них був інший життєвий досвід, не такий, як у їхніх батьків. Нове покоління неодноразово було свідком невіри батьків, і тому їм теж довелося поневірятися пустелею доти, доки покоління батьків не вимерло.

У цих людей була перевага мати святилище в центрі свого табору. Вони могли бачити хмару, що стоїть над скинією вказує на присутність Бога. Коли підіймалася хмара, вони знали, що час збирати речі та йти за нею. Хмара, яка давала вдень тінь, а вночі світло й тепло, була постійним нагадуванням про Божу любов і турботу про них.

`Що служило нагадуванням народу про суботній спокій? Вих. 16:14-31.`

На противагу популярній теології, ці вірші доводять, що повеління про сьомий день, суботу, випереджало Божий Закон, даний на Сінаї.

Особлива, дарована Богом їжа щодня нагадувала про те, що Творець забезпечує Своє творіння необхідним. Вельми відчутним чином Господь задовольняв їхні потреби. Кожен день відбувалося диво з їжею, яка з’являлася, а потім, коли піднімалося сонце, зникала. Та коли дехто спробував залишити частину їжі до ранку, вона зіпсувалася й у ній завелися черви. А ось зібраного щоп’ятниці вистачало на два дні, і все, що залишалося на суботу, було надзвичайно свіжим.

Мандрівний Ізраїль мав святилище, де відбувалося служіння, а в книгах Левит і Числа були записані всі закони й постанови. Проте літній Мойсей скликає всіх ізраїльтян, повторює їхню історію і знову зачитує дані Богом закони (див. П. Зак. 5:6–22).

Нарешті нове покоління було готове увійти в землю Обітовану. В Ізраїлі повинна була відбутися зміна керівництва, і Мойсей хотів переконатися, що це покоління пам’ятатиме, хто вони і яка їхня місія. Він не бажав, щоб вони повторили помилки своїх батьків. Тому вождь повторює Божі закони. Згадуються Десять Заповідей, щоб нове покоління, готове завоювати Ханаан, не забуло їх.

`У нашому особистому досвіді Другий прихід Ісуса відбудеться не пізніше, ніж через кілька миттєвостей після нашої смерті. Тому Його повернення завжди близьке, можливо, навіть ближче, ніж ми собі уявляємо. Як дотримання суботи нагадує нам не лише про те, що Бог зробив для нас, але і про те, що Він зробить для нас, коли повернеться?`