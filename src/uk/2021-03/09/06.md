---
title:  Дотримання суботи
date:   26/08/2021
---

Бог наказує Своєму народу дотримуватися суботи. Поряд з повеліннями не вбивати, не красти записане повеління пам’ятати день суботній, хоч Біблія не дає нам конкретних указівок, як саме її дотримуватися.

`Яку атмосферу нам слід створювати й підтримувати в суботу? Див. Псал. 92 та Ісаї 58:13.`

Дотримуватися суботи означає відзначати свято творіння та викуплення, тому сьомого дня повинна панувати атмосфера радості та щастя в Господі, а не смутку.

Пам’ятати суботу слід не тільки сьомого дня. Оскільки перша субота була кульмінацією тижня творіння, ми повинні «пам’ятати день суботній» увесь тиждень і заздалегідь планувати все так, щоб, коли настає субота, відкласти свою буденну роботу і святити сьомий день. Запланована підготовка протягом тижня, особливо в п’ятницю (Марка 15:42), дуже важлива і сприяє ще більшій радості, коли передчуття цього особливого дня наростає.

`Який важливий аспект дотримання суботи підкреслюється в Левит 19:3?`

Дотримання суботи також означає розвиток і зміцнення взаємин із родиною та друзями. Бог дає час, щоб ми приділили увагу спілкуванню з усією родиною, і в цей час повинні відпочивати навіть слуги та домашні тварини (див. Вих. 20:8–11). Субота й сім’я йдуть пліч-о-пліч.

Відпочинок і сімейне спілкування ‒ важливі принципи, але дотримання суботи також передбачає участь у загальному організованому поклонінні Богу разом із нашою церковною сім’єю. Ісус відвідував і проводив богослужіння під час Свого земного життя (див. Левит 23:3; Луки 4:16; Євр. 10:25).

Хоч наший буденний розпорядок може бути щільним, проте в глибині душі ми відчуваємо ностальгію за справжнім суботнім спокоєм, справжнім спілкуванням із нашим Творцем. Пам’ятаючи про необхідність припинення всіх наших справ і плануючи проводити час із Богом, нашою родиною і друзями, ми зможемо увійти в ритм і спокій суботи.

`Який ваш особистий досвід дотримання суботи та здобуття її благословень? Що ще ви могли б зробити, щоб субота стала воістину священним часом?`