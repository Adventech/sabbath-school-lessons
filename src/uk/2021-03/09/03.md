---
title:  Повеління відпочивати
date:   23/08/2021
---

Творіння «вельми добре», однак воно ще не завершене. Воно закінчиться Божим спокоєм та особливим благословенням сьомого дня, суботи. «І поблагословив Бог день сьомий, і його освятив, бо в нім відпочив Він від усієї праці Своєї, яку, чинячи, Бог був створив» (Бут. 2:3).

Субота ‒ невід’ємна частина Божого творіння. По-суті, це кульмінація творіння. Господь творить спокій і створює такий простір для суспільства, де людство (у ті дні ‒ перша сім’я, Адам і Єва) могло припинити свої повсякденні справи та відпочити поруч зі своїм Творцем.

На жаль, гріх увійшов у цей світ і все змінив. Більше немає прямого спілкування з Богом. Замість цього ‒ важка праця, слабкі й дисфункціональні стосунки, болючі пологи тощо ‒ довгий перелік нещасть, який ми всі добре знаємо, бо живемо в занепалому світі. Однак серед усього цього Божа субота залишається незмінним символом творіння, надії та обітниці про наше відновлення. Якщо людям був потрібен суботній спокій ще до гріхопадіння, то наскільки більше потрібен після нього?

Через багато років, коли Бог звільнив Своїх дітей із рабства в Єгипті, Він знову нагадав їм про цей особливий день.

`Прочитайте Вих. 20:8-11. Що цей уривок повідомляє нам про важливість суботи та її зв’язок із творінням?`

За допомогою цієї заповіді Бог закликає нас пам’ятати про наше походження. Усупереч думці багатьох, ми не є випадковим продуктом холодних, байдужих і сліпих сил. Навпаки, ми ‒ істоти, створені за образом Божим. Ми створені для спілкування з Господом. Неважливо, що до ізраїльтян ставилися, як до нікчемних рабів. Щосуботи вони особливим чином були покликані пам’ятати, хто вони насправді: істоти, створені за образом Самого Бога.

«Оскільки субота – пам’ятник творіння, то вона є свідченням любові та сили Христа». (Е. Уайт. Бажання віків. С. 281).

`Подумайте про те, наскільки важлива доктрина про створення світу за шість буквальних днів. Адже Бог наказує нам присвячувати одну сьому частину нашого життя щотижня, без винятку, спогадові про цю подію! Навіть тільки цей факт указує, наскільки нам необхідно пам’ятати про наше справжнє походження, описане в книзі Буття.`