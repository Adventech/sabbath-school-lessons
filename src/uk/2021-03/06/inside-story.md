---
title:  Місіонерська історія
date:   06/08/2021
---

#### «Господи, пошли мені сто доларів»

_Ендрю Мак-Чесні_

Залишаючи свій дім в Салемі, штат Орегон, вісімнадцятирічний студент Роман Кардуелл помолився дуже простою молитвою: «Господи, якщо Ти пошлеш мені сто доларів, я витрачу їх на бездомних людей».

У Романа, студента очного відділення, було не так уже й багато грошей. Про свою ранкову молитву він нікому не розповідав.

У той же день Роман поїхав до супермаркету, узяв візок і пішов з ним рядами магазину. Він узяв упаковку рогаликів, поклав її у візок, потім пройшов далі і взяв упаковку соусу до рогаликів. Раптом він завмер від подиву: на дні візка лежала новенька стодоларова купюра. Роман кілька разів моргнув, аби переконатися, що йому це не ввижається, і взяв купюру в руки. На купюрі красувався напис: «БЕННІ».

«Бенні» ‒ широко відома і водночас таємнича особистість Салема. Протягом багатьох років хтось, називаючи себе «Бенні», ходив по місцевих магазинах, залишаючи стодоларові купюри у візках і кошиках або за товарами на полицях магазину. Невідомий благодійник завжди залишав на грошах ім’я «Бенні». За загальними підрахунками, «Бенні» таким чином залишив близько 50 000 доларів.

Щойно Роман вийшов із магазину, він зателефонував своєму батькові й розповів про ранкову молитву та несподівану відповідь на неї.

«Чого найбільше потребують безпритульні? ‒ запитав Роман у батька. ‒ Я хочу щось купити для них саме зараз».

Його батько, Дейл Кардуелл, зрадів цьому. Він звершує пасторське служіння у Відділі соціального служіння Церкви християн адвентистів сьомого дня в місті Салемі, і більша частина членів його церкви ‒ бездомні люди.

«Ми бачимо чудеса щодня, служачи бандитам, бездомним і знедоленим людям», ‒ говорить Дейл.

У нього виникає багато запитань до Бога. Хто залишив гроші у візку? Яким чином саме цей візок потрапив до рук Романа? Чи спонукав Господь «Бенні» зробити це в потрібний час і в потрібному місці? А якби Роман попросив тисячу доларів? А якби кожен із нас просив Бога про щось безкорисливо?

У Посланні Якова 4:2, 3 написано: «Ви прагнете ‒ і не маєте... не маєте, тому що не просите; просите й не одержуєте, бо не на добро просите, а щоб розтратити на ваші пристрасті».

У той час як Роман і його батько допомагають знедоленим у Салемі, частина пожертв Тринадцятої суботи допоможе біженцям, які перебувають на межі виживання на території Північно-Американського дивізіону. Кожен із вас може стати тим самим «Бенні».