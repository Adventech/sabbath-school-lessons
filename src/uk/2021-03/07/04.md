---
title:  Пробачити й забути?
date:   10/08/2021
---

Пробачення визначається як готовність відмовитися від свого права на образу, осуд і помсту щодо кривдника або групи людей, які чинять несправедливо. Сімейний психолог, доктор Мерилін Армор працювала з людьми, котрі пережили Голокост, маючи на меті з’ясувати, як ці люди спиймали все, що відбулося з ними. Ось що вона пише: «Сама ідея прощення ‒ усвідомлена дія жертви. Це не те, що стається випадково».

Пробачення не означає, що не буде ніяких наслідків. Прощення не означає, що кривдникові дозволено продовжувати ображати. Навпаки, пробачення означає, що ми передаємо нашу образу й бажання помститися в руки Божі. Інакше гнів, гіркота, обурення й ненависть лише погіршать зло, заподіяне нам кривдником.

`Що відбувається з нами, коли ми прощаємо інших? Поміркуйте над текстами Матв. 18:21-35.`

Безсумнівно, щоб навчитися прощати, необхідно зрозуміти, що ми були прощені у Христі. Ми всі згрішили не тільки проти інших людей, але і проти Бога.

Будь-який гріх є гріхом проти нашого Господа і Творця; і все ж в Ісусі ми можемо просити про цілковите прощення всіх наших гріхів не тому, що заслуговуємо цього, ні, але тільки завдяки Божій милості до нас. Щойно ми зможемо осягнути цю священну істину, щойно зможемо зробити це прощення нашим власним, щойно зможемо випробувати на собі реальність Божого прощення, тоді зможемо почати відпускати і пробачати іншим. Ми прощаємо не тому, що інші цього заслуговують, а тому, що самі отримали від Бога прощення, якого потребували. Крім того, як часто ми самі заслуговуємо прощення?

Отже, Йосип дав братам другий шанс для поліпшення сімейних стосунків. Тут немає образ, нема вороття до того, що сталося в минулому.

Майже неможливо почати в родині все заново, якщо кожен із нас стає фахівцем у заподіянні одне одному якомога більшої шкоди. Та Йосип реагує не так. Здається, він хоче залишити минуле позаду й рухатися вперед з любов’ю і прийняттям. Якби Йосип вчинив інакше, ця історія мала б інше завершення, не таке щасливе.

`«Блаженні, кому прощені беззаконня і кому покриті гріхи. Блаженна людина, якій Господь не зарахує гріха!» (Римл. 4:7, 8). Який текст цитує Павло та завдяки Кому ця чудова обітниця стала для нас доступною? Як вона повинна вплинути на наше ставлення до тих, хто завдав нам болю?`