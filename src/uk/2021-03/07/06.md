---
title:  Відновлення спокою після прощення
date:   12/08/2021
---

Нарешті сім’я Йосипа прибула до Єгипту. У цій родині більше немає темних таємниць. Його брати, найімовірніше, зізналися, що продали Йосипа, коли пояснювали батькові, що син, якого він вважав убитим, тепер прем’єр-міністр Єгипту.

Відновити взаємини не завжди можна, і не завжди це доцільно. Проте це не означає, що ми не можемо пробачити. Можливо, ми не зможемо обніматися і плакати з нашим кривдником, проте можемо висловити своє прощення усно або в листі. А потім необхідно зробити все від нас залежне, щоб позбутися болю. Можливо, якийсь біль залишиться назавжди, але принаймні ми можемо йти шляхом зцілення.

`Прочитайте Бут. 50:15-21. Про що турбуються брати Йосипа і чому? Що цей страх говорить про них самих?`

Брати Йосипа прожили в Єгипті сімнадцять років (Бут. 47:28), але коли Яків помер, вони почали побоюватися, що Йосип помститься їм. Вони знову усвідомили, наскільки жорстоко обійшлися зі своїм братом. Йосип знову запевнив їх у своєму прощенні, тепер уже після смерті батька. Імовірно, після цього нагадування стало добре не лише братам, але і Йосипу.

Якщо рана глибока, нам, можливо, доведеться прощати багато разів. Коли в пам’яті спливають спогади про погане, нам потрібно негайно звернутися до Бога в молитві і зробити вибір знову пробачити.

`Прочитайте Бут. 50:20. Як цей вірш допомагає хоча б частково зрозуміти бажання Йосипа пробачити своїм братам гріх, учинений проти нього?`

Йосип твердо вірив, що його життя було частиною великого Божого плану зі спасіння тодішнього світу від голоду, а потім він повинен був допомогти своїй родині виконати Божу обітницю стати великою нацією. Розуміння того, що Бог обернув усі злі плани його братів на добро, допомогло Йосипу пробачити їх.

`Історія Йосипа мала щасливе завершення. А якщо кінець якоїсь іншої історії буде не таким щасливим? Що тоді? Чи можна стверджувати, що однаково настане щасливе завершення (нехай і довгоочікуване), коли буде знищений гріх, закінчиться Велика боротьба й будуть розв’язані всі питання? Як ця надія може допомогти нам правильно реагувати на неідеальні фінали історій?`