---
title:  Практика прощення
date:   11/08/2021
---

Аби пробачити, я повинен визнати, що мені боляче. Можливо, це важко зробити, оскільки іноді ми схильні намагатися поховати свої почуття, а не працювати з ними. Визнавати перед Богом свої нехристиянські почуття невдоволення й навіть гніву ‒ це нормально. Ми бачимо їхнє неодноразове зображення в книзі Псалмів. Я можу вільно розповісти Господу про те, що мені не сподобалося, про те, як зі мною обійшлися, і чому це мене засмучує або злить.

В Йосиповій історії ми бачимо, що він плаче, коли знову бачить братів і переживає деякі почуття зі свого минулого.

`Що молитва Ісуса на хресті відкриває нам про час для прощення? Луки 23:34.`

Ісус не чекав, коли ми попросимо у Нього пробачення. Нам не потрібно чекати, доки наш кривдник вибачиться перед нами. Ми можемо прощати інших, не чекаючи, доки вони приймуть наше прощення.

`Прочитайте тексти Луки 6:28 і Матв. 5:44. Відповідно до цих віршів, як ми повинні ставитися до наших кривдників?`

Прощення, як і любов, починається з вибору, а не з почуття. Ми можемо зробити вибір пробачити, навіть якщо наші емоції не погоджуються з таким рішенням. Господь знає, що ми не можемо своїми силами зробити цей вибір, але Богу «все можливо» (Марка 10:27). Ось чому нам сказано молитися за тих, хто нас ображає. Можливо, наш кривдник уже й помер, але ми все ще можемо молитися про здатність пробачити його.

Безперечно, прощати не завжди легко. Завдані нам біль і шкода можуть бути руйнівними, ми можемо бути стражденними, покаліченими, зламаними. Зцілення прийде, якщо ми дозволимо, але зрощування в собі гіркоти, гніву й обурення зробить зцілення важчим або взагалі неможливим.

Хрест ‒ найкращий приклад того, чого коштувало Самому Богу пробачити нас. Якщо Господь зробив це заради нас, прекрасно знаючи, що дуже багато людей все ж відкине Його, тоді й ми можемо навчитися прощати.

`Кого вам потрібно пробачити – нехай навіть не заради тієї людини, але заради вас самих?`