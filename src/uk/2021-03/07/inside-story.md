---
title:  Місіонерська історія
date:   13/08/2021
---

#### Приготуйся зустріти Бога свого

_Джессіка Себухар Етуелл_

Удома, у Бангкоку, до мене підійшов мій шестирічний син Ашер. «Мамо, я хочу роздавати листівки», ‒ сказав він.

Розпитавши його, я зрозуміла, що він хоче розповсюджувати невеликі буклети тайською мовою під назвою «Лист любові від Ісуса». Моє серце радісно забилося, коли я зрозуміла, що мій маленький хлопчик хотів поділитися своєю любов’ю до Ісуса. Але п’ятниця була не найкращим днем для цього. Через обмеження пандемії COVID-19 люди залишалися по домівках, мало хто виходив, до того ж я готувалася до суботи.

У суботу під час ранкової молитви я згадала про прохання Ашера й відчула спонукання піти з ним роздавати буклети. Але я цього не зробила.

Увечері того ж дня ми з подругою дивилися суботнє богослужіння в записі. Один проповідник завершив свою проповідь закликом, цитуючи Еллен Уайт: «Ми як віруючі у швидкий Прихід Христа повинні нести таку вістку: “Приготуйся до зустрічі Бога свого!” (Амоса 4:12)» (Служителі Євангелія. С. 56). І я подумала: «Це саме те, чим я хочу поділитися з тайцями».

У неділю вранці я відкрила в телефоні додаток «Твори Е. Уайт», щоб прочитати Ранкові читання. І знаєте, що я прочитала? Той самий уривок, у якому була цитата з Амоса 4:12: «Приготуйся до зустрічі Бога свого».

За сніданком Ашер із тугою дивився на мене. Я пообіцяла йому, що, незважаючи ні на що, він буде роздавати листівки. Після того як він вивчив уривок із книги Амоса 4:12, ми вийшли з дому.

Ми з чоловіком Брайаном повинні були розвезти малозабезпеченим людям свіжий хліб із пекарні, що розташована в Центрі впливу, який ми допомогли створити, коли приїхали до Бангкока зі штату Вашингтон, США, 2014 року. Зазвичай під час доставки Ашер катається на велосипеді неподалік від будівлі Центру, але цього разу він заявив, що буде дуже зайнятий. «Я піду роздавати листівки», ‒ сказав син.

Так почалася наша прогулянка завдовжки в півтора кілометра. Ашер підходив до всіх, кого бачив, і говорив тайською, вручаючи буклети: «Приготуйся до зустрічі Бога свого». Незважаючи на всі обмеження через COVID-19, ніхто не зміг відмовити цьому рішучому хлопчикові.

Через дві години ми повернулися додому, наш син був у захопленні. Він роздав сто листівок. «Я хочу робити це кожен день», ‒ заявив він, усміхаючись.

Бог щиро бажає, щоб велике місто Бангкок і жителі інших великих міст світу були готові до Його Приходу. Ми як віруючі в близький Прихід Христа повинні нести вістку: «Приготуйся до зустрічі Бога свого».

Ця розповідь відображає ще одне завдання Стратегічного плану Всесвітньої Церкви адвентистів сьомого дня «Ось я, ‒ пошли Ти мене» (в ЄАД – «ЙДЕМО РАЗОМ»): «Зростання чисельності членів Церкви завдяки особистому та суспільному євангелізму з метою цілковитого залучення кожного члена Церкви до євангельського й соціального служіння». Щоб дізнатися більше про Стратегічний план, перейдіть на сайт за посиланням IWillGo2020.org.