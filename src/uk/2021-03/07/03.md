---
title:  Розгортання сценарію
date:   09/08/2021
---

Йосип уже пробачив своїх братів. Нам не відомо, коли саме він їх простив, але, очевидно, задовго до їхнього прибуття до Єгипту. Йосип ніколи б не досяг успіху в Єгипті, якби не пробачив, бо, найімовірніше, гнів і гіркота роз’їли б його душу та зруйнували його взаємини з Господом.

Декілька досліджень, присвячених жертвам трагедій, що сталися з вини інших, виявили факт: для людей, які пережили найжахливіші страждання, прощення відігравало ключову роль у зціленні та поверненні до нормального життя. Без прощення ми залишаємося жертвами. Прощення пов’язане більшою мірою з нами, ніж з нашими кривдниками.

Хоча Йосип уже пробачив своїх братів, він не хоче допустити, щоб ті сімейні стосунки, які він залишив у сухому рові в Дотаїні, продовжувалися надалі. Він повинен побачити, чи змінилося щось.

`Що почув Йосип? Бут. 42:21-24. Що він дізнався про своїх братів?`

Їхнє спілкування відбувається через перекладача, тому брати Йосипа не знають, що він розуміє їх. Йосип чує сповідь своїх братів. Раніше брати думали, що, позбувшись Йосипа, вони звільняться від його «доносів» на них батькові. Вони вважали, що їм уже не доведеться терпіти його розповіді про сни або спостерігати, як він насолоджується роллю батьківського улюбленця. Однак брати не знайшли спокою, навпаки, усі ці роки мучилися докорами сумління. Їхній учинок призвів до занепокоєння і паралізуючого страху перед Божою відплатою. Йосипу стало шкода братів. Він заплакав, побачивши, як вони тепер страждали.

Йосип знає: голод триватиме ще кілька років, тому наполягає, щоб вони привели із собою Веніямина наступного разу, коли прийдуть по хліб (Бут. 42:20). Він також тримає в заручниках Симеона (Бут. 42:24).

Побачивши, що Веніямин живий-здоровий, він влаштовує бенкет, на якому спеціально демонструє особливу прихильність до Веніямина (Бут. 43:34), щоб виявити, чи збереглася у них колишня заздрість. Брати не виявляють жодних ознак ревнощів, але Йосип знає, наскільки вони можуть бути хитрими. Адже вони колись обманули ціле місто (Бут. 34:13); він також упевнений, що брати сказали неправду своєму батькові і про його долю (Бут. 37:31–34). Тому Йосип вирішує влаштувати їм ще одну серйозну перевірку (Бут. 44).

`Прочитайте Бут. 45:1-15. Що цей уривок повідомляє нам про почуття Йосипа до своїх братів і про його прощення? Які уроки ми маємо засвоїти із цієї історії?`