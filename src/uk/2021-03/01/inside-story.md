---
title:  Місіонерська історія
date:   02/07/2021
---

#### Шльопанці та випробування шестирічного Даная

_Ендрю Мак-Чесні_

Шестирічному Данаю все здавалося дивним, коли він прихав до США зі своїми батьком, матір’ю та шістьма старшими братами і сестрами. У місті, яке стало їхнім новим домом, вулиці були заповнені машинами. Данай ніколи не бачив такої кількості автомобілів, коли був у таборі біженців у Таїланді, де він жив зі своєю сім’єю через те, що в рідній М’янмі їх гнобили. Раніше сім’я Даная проживала в бамбуковому будинку без кондиціонера та водопроводу, а хлопчик мився в річці. Тепер у будинку були всі зручності. Данай дякував Богові за новий дім.

У школу Данай прийшов у шльопанцях. Побачивши це, учитель одразу відправив його додому. Працівник школи, який підвіз хлопчика до будинку, розповів його матері, де знайти взуттєвий магазин. Проте його батьки не знали англійської та не вміли водити автомобіль, тому попросили одного з родичів відвести Даная у взуттєвий магазин і купити йому першу пару взуття. Наступного дня Данай прийшов до школи вже в новому взутті. Його перший рік у школі був неймовірно складний. Деякі діти недоброзичливо ставилися до біженців, а один із братів Даная став частим учасником бійок.

Так сталося, що один адвентист сьомого дня подружився з цією сім’єю і допоміг перевести Даная до другого класу церковної школи. Стипендіальний фонд із пожертв Тринадцятої суботи допоміг оплатити його навчання. Данай був щасливий навчатися в церковній школі з добрими, привітними однокласниками. Удома він чув про Бога від батьків-християн, тепер же міг самостійно читати Біблію в школі. Він хотів знати більше, коли підріс, приєднався до групи з вивчення Біблії.

Коли Данаю було дванадцять років, його віра зазнала випробування. Одного разу, працюючи в саду, його батько знепритомнів. Ніхто не знав, як викликати швидку допомогу, тому рідні посадили батька в машину й терміново повезли в лікарню. Данай дуже переживав. Усю ніч він не знаходив собі місця. Він молився так палко, як ніколи раніше. «Господи, будь ласка, допоможи моєму татові одужати, ‒ просив він. ‒ Якщо він одужає, я прийму хрещення і присвячу своє життя Тобі».

Через три дні він відвідав свого батька в лікарні. Колись сильний чоловік тепер був хворобливо блідим та ослабленим. Лікар сказав, що чоловік переніс інсульт. Данай продовжував молитися. Минуло кілька тижнів, батько повільно відновлювався. Коли його виписали з лікарні, Данай виконав обіцянку, яку дав Богу. Він прийняв хрещення.

Через п’ять років його батько помер від раку, але сімнадцятирічний Данай був задоволений, що віддав своє серце Ісусу. «Після хрещення я почав більше часу приділяти читанню Біблії, молитві та спілкуванню з Богом, ‒ розповідає Данай. ‒ Що більше я це робив, то щасливішим почувався. Бог завжди поруч, і я вдячний Йому за це».

Пожертви Тринадцятої суботи 2011 року допомогли таким дітям біженців, як Данай, отримати освіту в адвентистских школах Північно-Американського дивізіону. Частина пожертв цього кварталу знову допоможе дітям біженців отримати адвентистську освіту на території Північної Америки. Дякуємо вам за щедрі пожертви.