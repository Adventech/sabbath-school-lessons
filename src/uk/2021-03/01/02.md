---
title: 'Втомлені та обтяжені'
date: 27/06/2021
---

`Прочитайте Бут. 2:1-3. Чому Бог створив день відпочинку перш, ніж хтось стомився?`

Ще до того, як людство добровільно занурилося в наповнене суєтою і стресом життя, Бог установив знак, шлях поновлення нашої пам’яті. Субота ‒ день зупинки та неквапливої насолоди життям; час «бути», а «не робити»; день особливої радості й подяки за дари Творця: рослини, повітря, тварин, воду, людей. Проте найбільше ‒ це день радісного спілкування з Творцем усіх цих благ.

Запрошення на це свято не було одноразовим, його термін не закінчився з моменту вигнання людей з Едену. І щоб воно витримало випробування часом, Бог від самого початку вплів день суботнього спокою особливою ниткою в тканину часу. Тому запрошення зробити кожен сьомий день вільним від справ і турбот, святом творіння звучить знову і знову.

Здається, що завдяки сучасним винаходам, які полегшують нашу працю, ми повинні значно менше втомлюватися фізично, ніж люди, котрі жили двісті років тому. Однак насправді сьогодні відпочинку не вистачає. Навіть тоді, коли ми не на роботі, у нас бурхлива діяльність. Нам завжди здається, що ми не встигаємо. Незалежно від того, скільки справ нам вдається виконати, завжди ще більше залишається попереду.

Дослідження показують, що ми стали менше спати, і, щоб залишатися працездатними, багато людей впало в залежність від кофеїну. Хоч телефони й комп’ютери працюють швидше і є Інтернет з високою швидкістю, нам однаково здається, що часу не вистачає.

`Чому так важливо мати час для відпочинку? Що про це говорять наведені тексти? Марка 6:31; Псал. 4:9; Вих. 23:14; П. Зак. 5:14; Матв. 11:28.`

Господь, Який створив нас, знав, що нам знадобиться фізичний відпочинок. Він подарував нам ніч і суботу, щоб ми мали можливість відпочити. Визнання Ісуса Господом нашого життя також містить у собі серйозне ставлення до нашого обов’язку приділяти час для відпочинку. Зрештою, заповідь про суботу ‒ це не просто порада. Це і наказ!

`Подумайте про свій вічний поспіх. Що ви можете зробити для того, щоб повніше насолодитися – як фізично, так і духовно – тим відпочинком, який передбачив для нас Бог?`

---

#### Додаткове читання: Вибрані цитати Эллен Уайт

Ми перепрошуємо, що щоденні цитати Еллен Уайт тимчасово недоступні. Ми працюємо над наданням додаткових котирувань знову найближчим часом!