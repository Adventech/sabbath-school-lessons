---
title: 'Фізичне та емоційне виснаження'
date: 28/06/2021
---

Нестача сну й виснаження через фізичне перенапруження ‒ реальні проблеми. Проте серйозніші проблеми виникають тоді, коли ми виснажуємося емоційно. А якщо до емоційних переживань додати недосипання, це може призвести до повного розпачу й серйозних розладів. Барух, писар Єремії, напевно, часто відчував подібне в останні тривожні роки Єрусалима до його руйнування і спустошення вавилонянами.

`Прочитайте Єрем. 45:1-5. Що можна сказати про емоційне здоров’я Баруха? Який діагноз ви б йому поставили?`

Уявіть, як би ви себе почували, якби Бог адресував Своє повідомлення особисто вам? А Барух отримав вістку від Самого Бога, прямо з Його тронної зали (Єрем. 45:2). Це сталося «за четвертого року Єгоякима, сина Йосіїного, царя Юдиного», приблизно 605 або 604 року до н. е. Єрем. 45:3 добре передає загальний стан людини, коли її сили вичерпані.

З усього того, що ми знаємо зі Святого Письма про цей період, ясно, що скарги Баруха не були безпідставним наріканням. У нього були вагомі причини відчувати розчарування й емоційну втому. Ситуація в країні була напружена, очікувалося її погіршення.

`Як Бог відповів Баруху на його біль і страждання? Прочитайте Єрем. 45:4, 5.`

Божа відповідь Баруху на його біль нагадує нам про те, що Бог відчував сильніший біль і розпач, ніж Барух. Він творив Єрусалим, але змушений був допустити його руйнування; Він дбав про Ізраїль, як про виноградник (Ісаї 5:1–7), але тепер Він повинен був вирвати його з коренем і вигнати. Бог не цього бажав Своєму народові. Усе це сталося через повстання зраїльтян проти Нього.

А для Баруха було світло в кінці тунелю. Бог зберіг життя писареві в найкритичніших умовах: під час знищення, вигнання і втрат.

`Прочитайте знову слова Бога, адресовані Баруху. Що ми з вами можемо взяти з цього послання для себе? Чи це говорить нам про те, що Бог однаково буде з нами й за нас, незалежно від ситуації?`

---

#### Додаткове читання: Вибрані цитати Эллен Уайт

Нехай усі засмучені та несправедливо переслідувані клит чуть до Бога. Відверніться від тих, чиї серця тверді, наче сталь, і принесіть свої прохання Творцеві. Нікому, хто приходить до Нього в покаянні серця, не буде відмовлено. Жодна щира молитва не буде знехтувана. Серед співів небесного хору Бог чує зойки найслабшої людської істоти. Ми відкриваємо наші сердечні бажання в тиші домівки, подумки мовимо молитву, йдучи дорогою, і наші слова сягають престолу Владики Всесвіту. Їх може не почути жодне людське вухо, але вони не можуть відійти у мовчання, ані загубитися серед розмаїття буденщини. Ніщо не може заглушити бажання душі. Воно підноситься над гуркотом вулиць, над вируючим натовпом і лине до небесних осель. Ми розмовляємо із Самим Богом, і наша молитва почута. {НУХ 116.4}