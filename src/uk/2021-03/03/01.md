---
title: 'Першопричини занепокоєння'
date: 10/07/2021
---

### Біблійні тексти для дослідження
Матв. 10:34-39; Луки 12:13-21; Филп. 2:5-8; Луки 22:14-30; Матв. 23:1-13.

> <p>Пам’ятний вірш</p>
> «Бо де заздрість та чвари, там безладдя і всяке лихе діло» (Якова 3:16).

Осики ‒ красиві дерева, що досягають 15–30 метрів у висоту. Вони прекрасно почуваються в холодному кліматі з прохолодним літом. Їхня деревина використовується для виготовлення меблів, а також сірників і паперу. У суворі зими олені та інші тварини часто харчуються молодими осиками, оскільки їхня кора містить багато поживних речовин. Осикам потрібно багато сонячного світла, і вони постійно ростуть, навіть узимку, що робить їх важливим джерелом харчування для різних тварин.

Однак осики найбільш відомі тим, що в них одна з найбільших кореневих систем у світі рослин. Їхнє коріння під землею пускає відростки й утворює колонію, яка може відносно швидко розповсюджуватися, охоплюючи великі площі. Окремі дерева можуть жити до 150 років, але коренева система під землею здатна жити тисячі років.

Вивчаючи урок цього тижня, ми хочемо виявити деякі корені нашого занепокоєння. Багато речей може заважати нам розраховувати на справжній спокій в Ісусі. Одні очевидні й не вимагають особливої уваги. Інші можуть бути менш очевидні для нас, і, як у випадку з величезною невидимою кореневою системою осики, ми не завжди можемо усвідомлювати ті взаємини й дії, які відокремлюють нас від нашого Спасителя.

---

#### Додаткове читання: Вибрані цитати Эллен Уайт

Перед вами два шляхи — широка дорога потурання своїм примхам та вузька стежка самопожертви. Якщо ви підете широкою дорогою, то зможете взяти із собою себелюбство, гордість, любов до світу; тоді як ті, що йдуть вузьким шляхом, повинні скинути із себе будь-який тягар і гріх, котрий обплутує їх. Який шлях обрали ви — шлях до вічної смерті чи до слави й безсмертя? {ННП 8.2}

В історії Землі ще не було більш урочистого часу, ніж цей час. Вирішується наша вічна доля, тому ми повинні прокинутися й усвідомити, наскільки важливо для нас утвердити наше покликання й обрання. Ми не можемо ризикувати нашою вічною долею, покладаючись на випадковість. Нам необхідно серйозно ставитися до цієї долі. Хто ми, які наші діла, як маємо поводитися в майбутньому — усе це вкрай важливі питання, і ми не можемо дозволити собі бути байдужими, безпечними, безтурботними. Кожному з нас слід запитати себе: «Що для мене означає вічність?» Яким шляхом ми прямуємо: тим, що провадить до Неба, чи широкою дорогою, котра веде до загибелі?.. {ННП 8.3}