---
title:  Місіонерська історія
date:   16/07/2021
---

#### Біблія в таксі

_Ендрю Мак-Чесні_

В умовах ізоляції через пандемію COVID-19 Санділ Хумало, що проживає в Йоганнесбурзі, найбільшому місті Південної Африки з населенням 5,5 мільйона осіб, почав посилено молитися. Національна ізоляція в Йоганнесбурзі ‒ одна з найсуворіших у світі. Були закриті три церкви, у яких Санділ звершує пасторське служіння. Влада також закрила всі парки, заборонила заняття спортом на свіжому повітрі, вигул собак, продаж тютюнової продукції й алкоголю.

Як і багато пасторів, Санділ перевів своє служіння в онлайн-режим, організувавши в прямому ефірі богослужіння для членів своїх трьох церков. Час від часу він отримував підбадьорливі повідомлення від людей, яких надихнули його проповіді, але пастор хотів більшого. Він палко молив Господа послати йому невіруючу людину, яка в цей нелегкий час пандемії має потребу в Ісусі. Те, що відбулося далі, вразило його.

Одного разу Санділ отримав повідомлення в WhatsApp із незнайомого номера. Відправник представився Хілтоном і відправив Санділу фото Біблії, яку він знайшов в таксі-мінівені по дорозі на роботу (таксі-мінівени з декількома пасажирськими місцями поширені в Йоганнесбурзі).

«Я знайшов вашу Біблію в таксі», ‒ написав Хілтон. Він пояснив, що, розгорнувши Біблію, виявив на внутрішньому боці обкладинки ім’я та контакти Санділа й вирішив написати йому.

Санділ із цікавістю розглядав фото. У нього було кілька екземплярів Біблії, але ту, яка була на фото, він не впізнав. Біблія виглядала новою і, зважаючи на шкіряну палітурку, недешевою. Ба більше, Санділ уже кілька років не їздив у таксі-мінівені. Він запитав дружину та інших членів сім’ї, і всі вони підтвердили, що у Санділа ніколи не було такої Біблії.

Однак Хілтона не турбував факт, що Санділ не впізнав Біблію. Значно більше він бажав знати її зміст. Ніколи раніше він не читав Біблії, і тепер йому не терпілося почати її вивчати. Він запитав Санділа, чи може розраховувати на його допомогу у вивченні Біблії.

І тоді Санділ зрозумів, що Бог почув його молитву про невіруючу людину, яка в період пандемії потребувала Ісуса. Таким дивним чином Господь відповів на його молитву.

«Я вдячний Богові за дароване мені диво ‒ унікальну можливість послужити, ‒ каже Санділ. ‒ Я сподіваюся, що наше спілкування з Хілтоном допоможе йому прийняти Ісуса Христа як особистого Спасителя».

Ця історія показує одне з ключових завдань Стратегічного плану Всесвітньої Церкви адвентистів сьомого дня «Ось я, ‒ пошли Ти мене» (в ЄАД – «ЙДЕМО РАЗОМ»): «Значно збільшити зростання кількості членів Церкви в усіх містах з населенням понад один мільйон осіб». Щоб дізнатися більше про Стратегічний план, перейдіть на сайт за посиланням IWillGo2020.org.