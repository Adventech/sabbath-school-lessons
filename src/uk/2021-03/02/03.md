---
title:  Занепокоєння заразне
date:   05/07/2021
---

`Прочитайте Числ. 12:1-3. Чому засмутилися Маріям і Аарон?`

Як бачимо, Маріям і Аарон були незадоволені, що дружина Мойсея ‒ кушитянка. Ціппора була «чужою», родом із Мідіянської землі (див. Вих. 3:1). Наша занепала людська природа виявляє себе навіть серед ізраїльської «еліти», до того ж таким неприємним способом. (Та чи буває «приємний»?)

Однак біблійний текст ясно показує, що це був тільки привід. Їхня скарга в основному сфокусована на пророчий дар. У попередньому розділі Бог сказав Мойсеєві призначити сімдесят ізраїльських старійшин, які допоможуть йому нести адміністративний тягар керівництва (Числ. 11:16, 17, 24, 25). Аарон і Маріям теж мали ключові керівні ролі (Вих. 4:13–15; Михея 6:4), але тепер вони відчули загрозу з боку нового розвитку лідерства і сказали: «Чи тільки з Мойсеєм Господь говорив? Чи ж не говорив Він також із нами?» (Числ. 12:2).

`Як Бог відповідає на цю скаргу? Прочитайте Числ. 12:4-13. Як ви думаєте, чому Бог відповідає так рішуче?`

Господь відповідає «нагло» (вірш 4) і не залишає місця для тлумачення. Пророчий дар ‒ це не зброя для здобуття більшої влади. Мойсей добре підходив для лідерства, тому що засвоїв, як сильно він залежить від Бога.

Маріям згадується першою, а Аарон другим у вірші 1, тому можна припустити, що саме вона могла бути ініціатором висловлених Мойсеєві докорів. Аарон тоді вже звершував служіння первосвященника Ізраїлю. Якби він був вражений проказою, то не зміг би увійти до скинії і служити за народ. Ураження Маріям тимчасовою проказою наочно демонструє Боже невдоволення ними обома й допомагає змінити вектор стосунків, чого потребує ця сім’я. Прохання Аарона за сестру підтверджує, що він теж був причетний до гріха (Числ. 12:11), і тепер замість критики та невдоволення ми бачимо, як Аарон благає за Маріям і як Мойсей заступається за неї перед Богом (Числ. 12:11–13). Це ставлення, яке Бог хоче бачити у Своєму народі. Він чує прохання і зцілює Маріям.

`Хоч завжди легко критикувати церковне керівництво будь-якого рівня, наскільки кращими були б наша церква й наше власне духовне життя, якби ми, замість того щоб скаржитися, заступалися за наших лідерів перед Богом, навіть якщо в чомусь з ними не згодні?`