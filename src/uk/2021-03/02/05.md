---
title:  Посередник
date:   07/07/2021
---

`Яку можливість Бог пропонує Мойсеєві перед обличчям повсталих? Прочитайте Числ. 14:11, 12.`

Господь пропонує знищити ізраїльтян і з Мойсея вивести нову сильну націю.

`Як Мойсей реагує на відкрите повстання не просто проти нього, а й проти Бога? (Числ. 14:13-19).`

Це мить, коли ми можемо побачити справжнього чоловіка Божого. Закарбована в часі відповідь Мойсея передвіщає Посередника, Який через більш ніж 1400 років буде молитися за Своїх послідовників в утисках їхніх (Івана 17). Справді, у цьому вчинку Мойсея багато теологів і дослідників Біблії побачили приклад того, що Христос робить для нас. Немає сумніву в їхній чи нашій провині. І все ж Мойсей благає, кажучи: «Прости ж провину цього народу через велику милість Свою!» (Числ. 14:19). Як Господь учинив із цим народом завдяки заступництву Мойсея, так Бог чинить з усіма нами завдяки смерті, воскресінню й заступництву Ісуса за нас.

Мойсей просить: «Прости ж провину цього народу через велику милість Свою, як прощав Ти цьому народові від Єгипту й аж сюди!» (Числ. 14:19). Милість за своєю суттю протиставляється бунту та занепокоєнню. Прощення пропонує новий початок.

Проте все має свою ціну. Благодать ніколи не може бути дешевою. Хоч і прощений, народ пожне наслідки свого повстання, і те покоління не ввійде в Обітовану землю (Числ. 14:20–23).

Так, Бог буде підтримувати їх ще 38 років у пустелі. Він буде їх годувати. Господь буде звертатися до них зі святилища. Він буде поруч із ними в пустелі. Проте потім вони помруть, і нове покоління прийме естафету і знайде спокій у землі Обітованій.

Це схоже на вирок; але насправді це благодать. Як би це покоління могло підкорити могутні міста-держави Ханаану, якщо вони досі не навчилися довіряти Богу? Як би вони були світлом для народів, якщо самі спотикалися в темряві?

`Які серйозні уроки, що стосуються наслідків прощення гріха, ви засвоїли?`