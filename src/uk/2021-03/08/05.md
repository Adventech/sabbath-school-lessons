---
title:  Занадто втомлений, аби бігти
date:   18/08/2021
---

Ілля дуже втомився, аби бігти далі. Тоді він знову молиться. Ця молитва дуже відрізняється від тієї наповненої вірою молитви, на яку Бог відповів на горі Кармел (1 Цар. 18:36, 37) перед священниками і пророками Ваала, членами двору і простими людьми. Це проста коротка молитва відчаю.

`У 1 Цар. 19:4 Ілля заявляє, що він не кращий за своїх батьків. Що це означає?`

Коли Ілля врешті-решт зупиняється, його охоплює почуття провини. Він усвідомлює, що його втеча поклала край тому, що могло б відкрити великі можливості для реформації в Ізраїлі. Ілля розуміє, що розчарував тих, хто має потребу в ньому. І він безсилий щось змінити. Тому у хворобливий момент самоаналізу, добре знаючи історію свого народу, Ілля бачить себе таким, яким він є насправді.

Побачити себе такими, якими ми є, ‒ це може виявитися болючим відкриттям для будь-кого із нас, чи не так? Як же ми повинні бути вдячні за обітницю, що у Христі Бог бачить нас, грішників, такими, Яким Він бачить Ісуса! Хіба ми можемо сподіватися на щось більше, ніж на набуття праведності Христа через нашу віру? (Див. Филп. 3:9).

Проте депресія може втягнути нас у темний вир ненависті до себе. І часом ми починаємо думати, що єдиний вихід ‒ смерть.

Схоже, так було і з Іллею. Він каже: «Досить тепер, Господи! Візьми душу мою, бо я не ліпший від батьків своїх!» (1 Цар. 19:4).

Блага вістка полягає в тому, що великий Цілитель не засуджує Іллю. Бог краще від нас розуміє, із чим ми стикаємося в боротьбі з депресією.

«У той час не може бути видимих доказів того, що Спаситель звертає Своє лице до нас із любов’ю та милосердям, але насправді це так. Його рука простерта над нами з любов’ю та сердечною ніжністю, хоча ми можемо й не відчувати Його видимого дотику» (Е. Уайт. Дорога до Христа. С. 96).

Бог знає та розуміє, що нам належить «дорога тяжка» (1 Цар. 19:7), але іноді змушений чекати доти, доки ми не перестанемо тікати. Тоді Він може втрутитися.

Іноді ті, хто тоне, настільки спантеличені, що відбиваються від рятувальника. Тоді рятувальник повинен відплисти й чекати, доки жертва не знепритомніє.

`Які надію і розраду ви можете знайти в наведених текстах: Псал. 34:19; Матв. 5:1-3; Псал. 73:26; Ісаї 53:4-6?`