---
title:  Місіонерська історія
date:   20/08/2021
---

#### Краще, ніж іграшки

_Ендрю Мак-Чесні_

У понеділок у школі декілька друзів зібралися навколо Мераї.

‒ Що ти робиш після школи? ‒ запитав один.

‒ Можна ми прийдемо до вас додому погратися? ‒ запитав інший.

Мерая заперечливо похитала головою.

‒ Сьогодні у мене дуже багато справ, ‒ сказала вона.

Дев’ятирічна Мерая була дуже зайнятою дівчинкою. Вона жила в Понд-Інлет, невеликому містечку, розташованому на острові Баффінова Земля на Канадському Арктичному архіпелазі. Щодня вона ходила до школи, робила уроки, допомагала батькам. У суботу її сім’я вдома читала Біблію та дивилася проповіді онлайн.

Однак друзі Мераї дуже хотіли з нею гратися. У вівторок діти знову оточили її. У четвер і п’ятницю повторилося те саме.

‒ Коли ж ми зможемо прийти до тебе погратися? ‒ запитала її подруга.

‒ Як щодо суботи? ‒ запитала інша. ‒ У тебе має бути час у суботу.

Очі Мераї загорілися.

‒ Приходьте в суботу, будемо разом вивчати Біблію, ‒ запропонувала вона.

Її друзі зніяковіли. Вони ніколи раніше не читали Біблію, але дуже хотіли проводити час із Мераєю, тому прийняли її пропозицію.

У суботу дехто з друзів прийшов до неї додому. Коли Мерая читала Біблію, друзям було ніяково й незручно, адже вони ніколи раніше не читали цю книгу й не чули про Бога. Вони зніяковіли ще більше, коли батько Мераї увімкнув богослужіння онлайн. Вони ніколи не чули проповіді й не розуміли, про що говорить проповідник. Коли проповідь закінчилася, друзі попросили Мераю пояснити почуте.

‒ Що він мав на увазі, коли сказав це? ‒ запитала одна подруга.

‒ Що означали ці слова? ‒ запитала інша.

Мерая спробувала пояснити. Здавалося, друзі її зрозуміли.

У понеділок у школі інші однокласники запитали друзів Мераї, що вони робили в неї вдома в суботу. «Ми читали про Бога в Біблії», ‒ відповіла одна з подруг. «А ще ми дивилися і слухали проповідь», ‒ додала інша.

Однокласники Мераї ніколи не читали Біблію й не знали, що таке проповідь, і їм захотілося дізнатися про це більше. Друзі Мераї розповідали про те, про що самі недавно дізналися. Мерая, слухаючи їхню розмову, усміхалася. Вона була дуже рада, що однокласники зацікавилися Біблією! Після цієї розмови дівчинка щосуботи зустрічала однокласників у своєму домі!

Частина пожертв Тринадцятої суботи цього кварталу допоможе відкрити Центри впливу, щоб ділитися вісткою спасіння на території Нунавут, Канада, де живе Мерая. Дякуємо вам за щедрі пожертви.