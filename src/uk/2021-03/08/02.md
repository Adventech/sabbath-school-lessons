---
title:  Цілющий спокій
date:   15/08/2021
---

Під час хвороби ми повинні приділяти час відпочинку. Нам необхідний як фізичний, так і розумовий відпочинок, щоб зміцнити свій організм.

Іноді ми відчуваємо симптоми захворювання, яке не є небезпечним для життя, наприклад, застуди або мігрені. Ми просто лежимо й намагаємося не думати про всі справи, які нам слід зробити.

Однак коли хвороба потенційно небезпечна для життя, ми не спимо й непокоїмося через результати медичного обстеження. Тоді починаємо ставити запитання: чому? Невже наш нездоровий спосіб життя нарешті наздогнав нас? Може, це від наркотиків, які ми вживали 20 років тому? Можливо, причина в зайвій вазі, яку ми набрали за останні кілька років? Чи, може, це Бог карає нас за таємний гріх, про який ніхто не знає?

`Прочитайте Марка 2:1-4. Що сталося?`

Причина захворювання цієї людини нам відома. З книги «Бажання віків» (С. 267–271) ми дізнаємося про її минуле. Причиною паралічу було гріховне життя, і духовні експерти провели пряму лінію від причини до наслідку. Хворий накликав на себе хворобу своїми гріхами, а ліків від неї не було.

Ставлення до подібних випадків дуже типове. Ми часто зациклені на пошуках винного. Учинив злочин — повинен за нього заплатити. Якщо десь стається аварія, на винуватця треба подати до суду. Однак покладання провини на хворого не приносить йому зцілення.

Початковий задум Бога не передбачав хвороб і страждань. Хвороба прийшла на нашу планету тільки з появою гріха. Господь дає нам рекомендації для здоров’я, щоб ми могли вже тепер насолоджуватися найкращою якістю життя. Однак поки ми живемо у грішному світі, у нас ніколи не буде стовідсоткового здоров’я, як би старанно ми не дотримувалися принципів здорового способу життя.

Добра вістка полягає в тому, що Бог може дати нам спокій, незважаючи на те, хворі ми чи здорові, чи є наша хвороба результатом наших дій, чиєїсь халатності, наших генів або просто побічним ефектом життя в грішному світі. Бог знає, як дати нам спокій.

`Коли хтось захворіє, не слід починати з пошуку винних. Однак чому розуміння причини хвороби в деяких випадках може бути вирішальним кроком до зцілення й одужання?`