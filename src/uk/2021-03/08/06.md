---
title:  Спокій і навіть більше
date:   19/08/2021
---

Бог знає, що втеча втомила Іллю, що він більше стомився емоційно, ніж фізично, оскільки ніс на собі величезний тягар провини. Як Ісус учинить із паралізованим через багато років, так Бог учинить з Іллею, знімаючи з нього всю провину й даруючи йому спокій. Нарешті той може виспатися й набратися сил.

Ми б могли подумати, що це кінець історії, але ні. Божий спокій ‒ не одноразове явище. Входження в Божий спокій пов’язане зі зціленням ‒ поступовим позбавленням від негативних стереотипів мислення й руйнівних звичок. Господь не прискорює зцілення.

`Прочитайте 1 Цар. 19:5-8. Куди тепер прямує Ілля й навіщо?`

Після відпочинку Ілля знову біжить, але цього разу Бог змінює напрямок. Він розуміє, що життя в грішному світі може призвести і призводить до депресії. Він розуміє наше спонукання бігти, але хоче перенаправити нас. Спаситель бажає, щоб ми, замість використання руйнівних для нас механізмів виживання, бігли до Нього. І щойно ми почнемо бігти до Нього, Господь почне вчити нас прислухатися до «тихого лагідного голосу» (1 Цар. 19:12), що дарує спокій.

В Іллі не було сили підвестися й вирушити назустріч Богові. Господь дає силу для цієї зустрічі й обіцяє краще майбутнє.

Коли Ілля лежав під кущем ялівцю і просив собі смерті, він вважав, що його найкращі дні позаду.

`Прочитайте 1 Цар. 19:15, 16 і 2 Цар. 2:11. Що ще було приготовано пророку Іллі?`

Бог знав, що кращі дні Іллі ще попереду. Пророк отримає зцілення, коли навчиться підлаштовувати своє життя під Божий ритм і приймати Його спокій. Ще залишалися царі, яких треба було помазати, і наступник, якого потрібно було обрати. Господь уже знав, що Єлисей стане для Іллі ніби рідним сином. Він також знав, що завдяки вірі Іллі знову буде сходити вогонь із неба (2 Цар. 1:10). Іллю чекає не смерть під кущем ялівцю через відчай і безвихідь, а подорож у вогненній колісниці в небесний спокій.

`Чого нас може навчити історія Іллі? Чому, незалежно від того, наскільки нам погано, ми однаково повинні шукати силу Божу та не здаватися?`