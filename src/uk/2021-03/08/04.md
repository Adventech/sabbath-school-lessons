---
title:  Утеча
date:   17/08/2021
---

За даними Всесвітньої організації охорони здоров’я (ВООЗ), найбільш поширене у всьому світі захворювання, від якого щорічно страждає понад триста мільйонів осіб, не завжди має видимі симптоми. Депресія є основною причиною непрацездатності в усьому світі та значною складовою глобального тягаря хвороб.

На жаль, у християнстві намагаються не говорити про депресію, оскільки її можна розглядати як ознаку відсутності віри. Зрештою, хіба християни не повинні завжди бути сповнені радості, щастя, миру, достатку? Отже, чи не є депресія ознакою того, що в наших взаєминах із Богом щось не так?

Більшість людей знає, що це неправда. Навіть християни, вірні християни, часом можуть боротися з депресією, особливо після травматичної події, і це не є ознакою нестачі віри або довіри до Бога. Можна, наприклад, прочитати книгу Псалмів і побачити біль, страждання й муки, яких зазнавали вірні Богу люди.

Іноді депресія повільно й тихо опановує нами, і ми впізнаємо її тільки тоді, коли вона вже затискає свої лещата. Часом вона швидко вражає після події, що сильно виснажує нас емоційно чи фізично. Наприклад, вірний Божий пророк Ілля був цілковито виснажений емоційно й фізично після подій на горі Кармел.

`У 1 Цар. 18 ідеться про те, що у відповідь на молитву Іллі Господь створив чудеса – послав із небес вогонь, а потім дощ, який поклав кінець трирічній посусі. Чому ж Ілля відреагував на загрозу Єзавелі втечею? 1 Цар. 19:1-5.`

Ілля пережив дуже виснажливі 24 години. Цей досвід у поєднанні із загрозою смерті призводять до депресії. Крім того, Ілля перебував там, де були знищені 850 пророків Ваала, можливо, деякі з них ‒ його власною рукою (1 Цар. 18:40). Така подія, нехай навіть за праве діло, може легко привести очевидців до травматичного стресу, а учасників і поготів.

Отже, Ілля тікає. Іноді ми тікаємо до холодильника, намагаючись ощасливити себе так. Часом намагаємося втекти від емоційного виснаження за допомогою сну. Іноді в нашому прагненні втекти шукаємо нові стосунки, нову роботу. А часом «ховаємо» себе у великій кількості роботи, невідкладних справ зустрічей, щосили намагаючись утекти від того, що забирає нашу радість і спокій. Багато людей також використовують ті чи інші «ліки» у спробах заглушити свій біль. Однак зрештою все це лише маскує симптоми, не розв’язує проблеми та часто тільки посилює її.