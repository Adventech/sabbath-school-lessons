---
title:  Усунення причини хвороби
date:   16/08/2021
---

Паралізованого спустили перед Ісусом, і всі погляди були звернені до Нього. Чи захоче Христос зцілити явного грішника? Чи промовить слово осуду щодо його хвороби?

`Як Ісус зцілює паралізованого? Що Він робить насамперед? Марка 2:5-12.`

Оскільки ми часто не знаємо про хворобу, доки не помітимо ї симптомів, то часто думаємо про недугу лише як про симптоми. Ми вважаємо, що позбутися симптомів ‒ це і є зцілення. Ісус підходить до хвороби інакше. Він знає корінь усіх страждань хвороб, тому насамперед бажає звільнити людину від нього.

У випадку з паралізованим, замість того щоб негайно лікувати явні наслідки його хвороби, Ісус звертається до того, що найбільше турбує людину. Паралізований відчуває важкість своєї провини й розлуки з Богом сильніше, ніж страждає від симптомів хвороби. Людина, що перебуває у Божому спокої, здатна витримати будь-які фізичні страждання, що можуть наздогнати її у хворому гріхом світі. Отже, Ісус дивиться прямо в корінь і спочатку дарує прощення.

Релігійні лідери шоковані, чуючи, як Ісус промовляє слова прощення. У відповідь на їхні невисловлені звинувачення Ісус ставить запитання.

`Прочитайте Марка 2:8, 9. Який виклик Ісус кидає книжникам? Яку проблему Він розв’язує насправді?`

Слова взагалі цінуються мало, але не у випадку, коли говорить Бог. Могутнім словом Бога все було створено (Бут. 1). Хоч ми не можемо побачити прощення, воно коштує дорого. Прощення коштувало життя Сина Божого. Усе інше вторинне. Аби продемонструвати силу і реальність прощення, Ісус зцілює паралізованого.

Бог бажає вилікувати нас спочатку зсередини. А потім Він іноді вирішує дарувати нам негайне фізичне зцілення, як у випадку з паралізованим, а часом, щоб отримати фізичне зцілення, нам доведеться чекати ранку воскресіння. У будь-якому разі наш Спаситель хоче, щоб ми знайшли спокій, упевнені в Його любові, благодаті і прощенні вже зараз, навіть у наших стражданнях.

`Як ми можемо знайти спокій і мир, навіть якщо на наші молитви про зцілення немає відповіді, принаймні зараз?`