---
title:  «Прообраз» спокою
date:   07/09/2021
---

Крім уже розглянутих нами прикладів, ідея типів і символів може бути застосована також до біблійного поняття спокою. Щоб переконатися в цьому, ми звернемося до Послання до євреїв.

`Прочитайте Євр. 4:1-11. Що означає обітниця входу до Божого відпочинку? Як досвід Ізраїлю під час Виходу й подорожі пустелею відкриває додаткове розуміння ідеї входження «до Його відпочинку»?`

Тут порушена важлива тема про стійкість і вірність. Хоч ідеться про сьомий день, суботу, основна увага в цих віршах (а також в Євр. 3:7–19) спрямована на заклик до народу Божого зберігати віру, тобто залишатися вірними Господу та Євангелію.

Ці уривки нагадують читачеві про необхідність серйозно сприйняти уроки, отримані під час Божого керівництва в минулому, «щоб хтось не впав у непокору за тим же прикладом» (Євр. 4:11). Зверніть увагу, яка можливість! Згідно з текстом, Ізраїль чув Євангеліє, «але слово, яке слухали, не принесло м користі». Замість того щоб зміцнити свою віру довірою і послухом, вони обрали повстання (порівняйте з Євр. 3:7–15), тому ніколи не знайшли того спокою, який Бог бажав їм дати.

Текст Євр. 4:3 указує на тісний зв’язок між вірою та відпочинком. Ми можемо увійти в Божий відпочинок тільки тоді, якщо віримо й довіряємо Тому, Хто обіцяв спокій і може виконати цю обітницю, ‒ і це, звичайно ж, Ісус Христос.

`Ще раз прочитайте Євр. 4:3. У чому полягала основна проблема згаданих тут людей? Який урок можемо почерпнути для себе ми, адже «ми, як і вони, одержали Добру Звістку» (Євр. 4:2)?`

Ранньохристиянська громада прийняла Боже попереднє одкровення (яке ми називаємо Старим Завітом) і вірила, що Ісус Христос був Агнцем Божим, Жертвою за їхні гріхи. Вірою в цю Жертву вони змогли отримати спасіння в Ісусі та запропонований у Ньому відпочинок.

`Що означає бути спасенними кров’ю Ісуса, тобто благодаттю, а не завдяки нашим ділам? Як розуміння цієї істини може допомогти нам увійти до відпочинку, який Христос бажає дарувати нам?`