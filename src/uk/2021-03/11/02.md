---
title:  Ті, що хрестилися в Мойсея
date:   05/09/2021
---

`Прочитайте 1 Кор. 10:1-11. Про що хотів повідомити Павло коринтян, коли посилався на «прообраз»?`

У тексті 1 Кор. 10:6 використовується грецький термін _тюпос_ (а також його форма в тексті 11), перекладений як «приклад» в більшості англійських версій (в Синодальному перекладі – «образ»). Слово «тип» запозичене з грецької мови. Тип (приклад, образ) ніколи не є оригіналом, а таким собі символом, зображенням. Це модель чогось іншого.

У Євр. 8:5 знаходимо гарний приклад такої відповідності: священники старозавітного храму «служать образові й тіні небесного, як було вказано Мойсеєві, коли мав зробити намет: Пильнуй, кажу, зроби все за зразком, який був показаний тобі на горі».

У цьому тексті підкреслюється прямий зв’язок між небесною і земною реальністю й цитується Вих. 25:40, де Бог наказав Мойсеєві побудувати святилище в пустелі «за тим зразком», що він бачив на горі. Річ у тому, що земне святилище, усі його ритуали і служіння були «прообразами», символами, моделями того, що відбувається в Небесному святилищі, де Ісус звершує служіння як наш Первосвященник.

Завдяки цьому ми можемо краще зрозуміти, про що Павло говорить у 1 Кор. 10. У цих віршах апостол переглядає деякі ключові події, що відбулися з народом Божим у пустелі на шляху в землю Обітовану. «Наші батьки» ‒ єврейські предки, які залишили Єгипет, були під хмарою, перейшли через море й так усі хрестилися в нове життя, вільне від рабства.

Павло розглядає ці важливі події під час подорожі пустелею як прообраз, або приклад, індивідуального хрещення. За логікою Павла, згадка про «духовну їжу» стосується манни (порівняйте з Вих. 16:31–35). Ізраїль пив із каменю, який Павло ідентифікує з Христом (1 Кор. 10:4). Подумайте, наприклад, про Ісуса як про «хліб життя» (Івана 6:48) і «живу воду» (Івана 4:10), ці символи сповнені глибокого сенсу. Отже, тут ми бачимо використання Павлом старозавітної історії як приклад для відкриття духовних істин, які можуть бути застосовані до християн і сьогодні.

`Згадайте досвіди ізраїльтян, описані в книзі Вихід. Які духовні уроки ми можемо почерпнути із цих як гарних, так і поганих «прообразів», які вони нам залишили?`