---
title:  Не робіть закам’янілими ваші серця
date:   08/09/2021
---

`Прочитайте Євр. 4:4-7 і Псал. 95:8-11. Яке застереження міститься в цих текстах і що воно має повідомити нам сьогодні?`

Уривок Євр. 4:3–7 посилається на створення світу і на Псал. 95:11 в контексті нагадування про невірність ізраїльтян і, отже, їхню нездатність увійти до відпочинку, якого Бог хотів для них.

По суті, уривок Псал. 95:8–11 пов’язує досвід Ізраїлю в пустелі з Божим відпочинком; а також включає в себе Божественну клятву про те, що невірний Ізраїль не ввійде в Його відпочинок, який спочатку асоціювався із землею Обітованою.

Звичайно, Ізраїль увійшов у землю Обітовану. Нове покоління перейшло кордон і з Божою допомогою захопило всі фортеці цієї землі й оселилося там.

Однак вони не ввійшли у відпочинок Божий в тому сенсі, що багато хто не зазнав реальності спасіння в Ісусі, бо проявилася невіра у страшенному непослуху. Хоч відпочинок був пов’язаний із землею Обітованою, він охоплював щось більше, ніж просто місце проживання людей.

`Текст Євр. 4:6 стверджує, що ті, хто почув Божественну обітницю про справжній відпочинок, не увійшли в нього через непокору. Який зв’язок між непокорою та неможливістю увійти в Божий відпочинок?`

Слово «сьогодні» означає невідкладність. Воно дає зрозуміти, що не можна витрачати час даремно. «Сьогодні» вимагає відповіді й рішення зараз.

Павло використовує грецьке слово _семерон_ («сьогодні, нині») та підкреслює його важливість у контексті відпочинку. Тексти Псал. 95:7, 8 ‒ це попередження і заклик до народу Божого не повторювати помилок своїх предків щодо їхньої нездатності увійти в справжній відпочинок, який можна отримати тільки в спасінні, запропонованому нам Богом.

`Що означає для нас текст: «Сьогодні, коли почуєте Його голос, не зробіть закам’янілими ваші серця»? Чому слово «сьогодні» важливе для нас? Урешті-решт, у книзі Псалмів воно використовувалося тисячі років тому. Однак чому це слово має залишатися настільки ж важливим для нас, як воно було для тих, хто чув його тисячі років тому?`