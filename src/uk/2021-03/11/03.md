---
title:  Обряди та жертвоприношення
date:   06/09/2021
---

Старозавітна система обрядів і жертвоприношень, описана в книзі Левит, містить безліч символів Старого Завіту, що вказують на істини Нового Завіту. Хоч сучасні читачі Біблії часто не звертають уваги на ці ритуали, проте вони відкривають багато важливих духовних істин, що дуже цінні для нас.

`Прочитайте в Левит 4:32-35 приписи щодо жертви за гріх. Що ми можемо дізнатися із цього обряду? Який зв’язок між цим ритуалом і текстами Івана 1:29 і 1 Петра 1:18-21?`

Обряд ‒ чудовий інструмент передачі важливих цінностей та інформації, і його потрібно розуміти в контексті. Щоб обряд був результативним, його слід здійснювати в певний час, у конкретному місці й у запропонованій послідовності дій. Читаючи біблійні приписи щодо жертвоприношення в Старому Завіті, ми виявляємо, що Бог дав дуже чіткі вказівки: що можна було принести в жертву, коли, де й у якій послідовності.

Центральним елементом багатьох ритуалів була кров, її пролиття і кроплення нею. Звичайно, це неприємно, так не повинно було бути, але ми зіткнулися з найжахливішою проблемою у Всесвіті ‒ з гріхом.

Яку роль відігравала кров і чому нею потрібно було мазати роги жертовника? Хоч більшість пов’язаних зі святилищем обрядів представлені у вказівках про те, як їх слід здійснювати, у цих вказівках не завжди містяться всі пояснення. Можливо, тому що люди розуміли значення ритуалів. Ізраїльтяни розуміли значення крові (Левит 17:11).

Однак тексти Левит 4:32-35 містять важливе пояснення у вірші 35: «І так очистить його священник за гріх його, що згрішив був, ‒ і буде прощено йому». Кров була ключовим елементом у всьому процесі викуплення, засобом, за допомогою якого ми, грішники, можемо бути виправдані перед Святим Богом. Отже, ми бачимо, що ці жертви були прообразом смерті Христа і Його служіння заради нас.

`Подумайте про те, наскільки справді жахливий гріх, адже за нього потрібна була жертва, самопожертва однієї Особи Божества – Ісуса, щоб викупити нас. Як це переконує нас у тому, що ми повинні покладатися тільки на благодать, а не на наші діла? Зрештою, що ми можемо додати до того, що Христос уже зробив для нас?`