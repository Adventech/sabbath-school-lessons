---
title:  Завоювання небесного міста
date:   09/09/2021
---

Логічний розвиток ключових ідей в Євр. 4 стає особливо очевидним, коли читаєш Євр. 4:8–11. Ісус Навин не давав Ізралю відпочинку. Оскільки Божа обітниця незаперечна, повинен бути інший «відпочинок», який залишається для народу Божого. Цей народ не складається тільки з віруючих євреїв. Ідеться про всіх, хто прийняв Ісуса як свого особистого Спасителя.

`Прочитайте Гал. 3:26-29 і зверніть увагу на характеристики новозавітного Божого народу. Що означають слова: «Немає юдея, ні грека; нема ані раба, ані вільного; нема чоловічого роду, ні жіночого…» у представленому Павлом контексті?`

Іноді Євр. 4 використовували, щоб підкреслити дотримання сьомого дня, суботи; водночас інші використовували цей розділ, щоб оскаржити обґрунтованість суботнього відпочинку у світлі факту, що є ще інший відпочинок (після кінця часу). Однак жодна з позицій не пояснює належним чином цей біблійний текст. Розділ 4 вказує на те, що ідея Божого особливого (небесного) відпочинку існувала від творіння та святкування суботнього спокою ‒ це мініатюрне щотижневе передчуття остаточного відпочинку. Справді, юдеї сприймали суботу як передвісницю _олам хаба_ («майбутнього світу»).

Суботство, що залишається для народу Божого, відображаючи Божий спокій першої суботи земної історії, означає, що ми можемо припинити наші власні справи і довірити Господу виконання Його обітниці спасти нас.

Усупереч аргументам деяких тлумачів, контекст не підтримує думки про те, що заповідь про суботу була виконана спокоєм спасіння, яке звершив Христос, і що християнам уже не потрібно дотримуватися її. Остаточний відпочинок, обіцяний нам завдяки тому, що Христос зробив для нас, не замінює біблійної суботи; навпаки, він звеличує її.

Світ високо цінує людей, що досягли успіхів своїми силами, важкою працею та щасливим набуттям. Спокій в Ісусі й віра в те, що Його благодаті достатньо, щоб спасти та перетворити нас, воістину кидає виклик панівній культурі.

`Як ви можете допомогти іншим знайти спокій в Ісусі, якщо вони думають, що їхні гріхи надто тяжкі, що їхні серця неможливо змінити, а самі вони в безнадійному становищі? Яким біблійним текстом ви б із ними поділилися?`