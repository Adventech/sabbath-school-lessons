---
title:  Місіонерська історія
date:   10/09/2021
---

#### Крокуючи з вірою

_Террі Сейлі_

В Іраку хтось розповів чоловікові про Ісуса. Він полюбив Його всім серцем і вирішив приєднатися до Церкви адвентистів сьомого дня. Однак його дружина вирішила залишитися вірною традиційній релігії.

Через деякий час життя його сім’ї в Іраку стало нестерпно важким. Чоловік, турбуючись про безпеку дружини і двох маленьких доньок, вивіз родину до США.

У Каліфорнії, куди вони приїхали як біженці, батьки відправили дочок до державної школи. Однак батько молився про те, щоб у дівчаток з’явилася можливість навчатися в адвентистській школі. У нього не було достатньо коштів, щоб оплачувати навчання дітей у християнській школі. Навіть якби вони були, він не знав жодного адвентиста, який міг би підказати, де таку школу знайти.

Одного разу чоловік приїхав на базу, яка постачала продукти нужденним сім’ям. Чекаючи своєї черги, він розговорився з волонтером і дізнався, що власник і керівник продуктової бази ‒ адвентист, який, за щасливим збігом обставин, також працює і в адвентистській школі.

Батьки відкладали кожну копійку на те, аби завершити освіту і знайти кращу роботу, щоб утримувати свою сім’ю, проте вони вирішили використати всі свої заощадження, щоб оплатити навчання дочок.

Минуло небагато часу. Батько, мати та їхні дочки дев’яти та одинадцяти років приїхали в християнську школу. Із сяючими обличчями вони сиділи в кабінеті директорки, очікуючи подальших указівок.

Директорка школи й пастор церкви, які сиділи навпроти, переглянулися. Потім перевели погляд на сім’ю. Цілеспрямованість і рішучість на обличчях відвідувачів торкнулися їхніх сердець. Однак накопичених грошей було недостатньо.

‒ Ми дуже хочемо, щоб ваші дівчатка тут навчалися, ‒ сказала директорка. ‒ Проте, на жаль, ваших заощаджень недостатньо, щоб покрити витрати на освіту.

Директорка замовкла і знову поглянула на пастора. У його очах вона побачила співчуття і, надихнувшись, продовжила:

‒ Ми зарахуємо дівчаток до школи. Зробімо цей крок із вірою.

Четверо дорослих і дві дівчинки стали на коліна і схилили голови в молитві.

‒ Дорогий Господи, ми потребуємо Твоєї допомоги, ‒ молився пастор. ‒ Будь ласка, допоможи знайти кошти на освіту цих двох чарівних дівчаток.

Незабаром після того, як сім’я залишила школу, у кабінеті директора пролунав телефонний дзвінок. Він був від координаторки Відділу служіння біженцям та іммігрантам ПівнічноАмериканського дивізіону. Координаторка телефонувала, щоб повідомити, що в неї є гроші для оплати навчання дітей біженців. За її словами, ці кошти ‒ пожертви Тринадцятої суботи 2011 року.

Директорка не могла повірити своїм вухам. Вона відразу зателефонувала чоловікові й повідомила, що з’явилися кошти на навчання його доньок.

‒ Я знав, що Бог відповість на наші молитви! ‒ вигукнув він.

Частина пожертв Тринадцятої суботи знову допоможе біженцям на території Північно-Американського дивізіону. Дозвольте Господу використовувати ваші дари, відповідаючи на такі молитви, як молитви цієї сім’ї. Тільки уявіть, що одного разу на Небі ви зустрінете когось, хто більше дізнався про Бога присвятив себе служінню Йому завдяки вашим дарам.