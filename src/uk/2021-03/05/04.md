---
title: '«Я лагідний і покірний серцем»'
date: 27/07/2021
---

Сьогодні лагідність не цінується, з покірних сміються. Соціальні мережі навчили нас звертати увагу на гучне, галасливе, дивне, дике та яскраве. Насправді багато світових стандартів протилежні тому, що Бог вважає важливим і цінним.

«Пізнання Істини залежить не стільки від сили інтелекту, стільки від чистоти намірів і простоти серйозної щирої віри. До тих, хто в покорі серця шукає Божественного керівництва, наближаються ангели Божі. Таким людям дається Святий Дух, щоб відкривати їм дорогоцінні скарби Істини» (Е. Уайт. Наочні уроки Христа. С. 59).

`Прочитайте Матв. 5:5; 1 Петра 3:4; Ісаї 57:15. Яке визначення ви можете дати словам «лагідність» і «покірність», спираючись на ці тексти?`

У тексті 2 Кор. 10:1 Павло вказує на «лагідність і покірність» Христа. Лагідність і покірність не є якостями надмірно м’яких, слабовільних, безхарактерних людей, що не вміють відстоювати свою позицію. Ісус не шукав конфліктів і часто уникав їх, бо Його місія ще не була виконана (Івана 4:1–3). Однак коли до Нього приходили з претензіями, Він відповідав твердо, сміливо й водночас ввічливо. В оплакуванні Ісусом Єрусалима напередодні Його розп’яття не було чутно криків прокляття; зі сльозами на очах Він говорив про його жахливе майбутнє спустошення (Луки 19:41–44).

У Новому Завіті Ісус часто зображений як другий Мойсей. Христос звіщає з гори принципи Свого Царства (Матв. 5:1). Чудодійним чином Він забезпечує їжею величезні натовпи людей (Матв. 14:13–21). Книга Чисел 12:3 описує Мойсея як «найлагіднішу» людину з усіх людей на Землі, що луною повторилося в Євангелії від Матвія 11:29. Свідки того, як Ісус нагодував близько «п’яти тисяч чоловік, не рахуючи жінок і дітей», з подивом вигукували: «Він є справжній Пророк, Який має прийти у світ» (Івана 6:14), підтверджуючи пророцтво з П. Зак. 18:15 і роль Мойсея як пророка.

Лагідність і покірність Ісуса значно перевершують ті самі якості Мойсея. Адже Він ‒ наш Божественний Спаситель. Хоч Мойсей пропонував віддати своє життя заради спасіння народу (Вих. 32:32), але його смерть не виконала б цього завдання, адже Мойсей сам був грішником і потребував Спасителя, Котрий заплатив би за його гріхи. Ми можемо повчитися у Мойсея, засвоїти уроки з історії його життя, однак не можемо знайти в ньому спасіння.

Нам потрібен Спаситель, Який може заступатися за нас, до того ж не тільки як Посередник, але й як наш Викупитель. Заступництво важливе, але тільки Бог, Який зійшов на хрест як Той, Хто поніс наші гріхи та прийняв на Себе покарання за них, може врятувати нас від юридичних наслідків<sup>*</sup>, які наші гріхи справедливо накликали на нас. Тому яким би великим Взірцем не був Ісус для нас, усе це було б марним без хреста й воскресіння.

<sup>*</sup>«Бо заплата за гріх ‒ смерть ...» (Римл. 6:23).

---

#### Додаткове читання: Вибрані цитати Эллен Уайт

"«…Навчіться від Мене, — каже Ісус, — бо Я лагідний і покірний серцем, — і знайдете спокій».8 Ми маємо пройти школу Христа, аби навчитися в Нього лагідності і покірності. Викуплення — це процес, який готує душу до життя на Небі. Така підготовка означає пізнання Христа, звільнення від понять, звичок і вчинків, набутих у школі князя темряви. Душа повинна звільнитися від усього, що заважає бути вірним Богові. {ХНС 310.3}

У серці Христа, в якому панувала досконала гармонія з Богом, був ідеальний мир. Похвала не викликала в Нього піднесення, а критика і розчарування не засмучували Його. В умовах найбільшої опозиції і найжорсткішого поводження Він не занепадав духом. Але чимало так званих послідовників Христа відчувають тривогу й неспокій серця лише тому, що не наважилися довіритися Богові. Вони не підкорилися Йому цілковито, оскільки побоюються наслідків такого підкорення. Але вони не знайдуть миру доти, доки не підкоряться Божій волі. {ХНС 311.1}"