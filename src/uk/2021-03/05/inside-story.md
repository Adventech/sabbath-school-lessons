---
title:  Місіонерська історія
date:   30/07/2021
---

#### Безперервна молитва

_Ендрю Мак-Чесні_

Сім’я Нін Сінг прибула до Сполучених Штатів Америки як біженці з М’янми. Обидві її доньки дуже хотіли навчатися в адвентистській школі.

Це бажання стало молитовним проханням восьмирічної Лунь, коли вся сім’я вранці і ввечері збиралася для сімейного богослужіння. «Господи, будь ласка, допоможи нам, ‒ молилася дівчинка. ‒ Ми так хочемо навчатися в адвентистській школі! Якщо Ти теж хочеш цього, допоможи нам».

Нуам, молодшій сестрі Лунь, було п’ять років, але вона так само, як і її старша сестра, ревно молилася: «Будь ласка, Боже, допоможи нам».

Їхня мати-одиначка Нін хотіла б, щоб її діти навчалися в адвентистській школі, але вона не розмовляла англійською, не вміла водити машину, у неї не було роботи і грошей для оплати навчання Лунь.

Через якийсь час у Нін почався сильний головний біль. Потім біль поширився на ліву руку й на весь лівий бік тіла. Згодом вона втратила зір у лівому оці.

Жінка була в розпачі. Вона часто плакала. Як, перебуваючи в такому стані, вона буде піклуватися про дочок, не кажучи вже про те, щоб відправити їх до адвентистської школи? Плачучи, вона читала Біблію і молилася: «Боже, будь ласка, дай відповідь на мою молитву, зроби чудо».

Поступово біль вщух, і зір повернувся. Нін запропонували роботу на складі. Пастор відвіз її на співбесіду. Коли її взяли, колеги підвозили її на роботу та додому. Потім вона сама навчилася водити машину. Однак зарплата була дуже скромною, тому Лунь закінчила перший навчальний рік у державній школі.

Нуам досягла шкільного віку, і восени вона мала піти в перший клас. Обидві дівчинки продовжували молитися. Коли почався новий навчальний рік, вони пішли в державну школу, але продовжували палко молитися: «Боже, допоможи нам, будь ласка. Пошли добрих багатих людей, які могли б оплатити наше навчання. Ми хочемо вивчати Біблію в школі, ми хочемо краще пізнати Тебе».

Через три тижні Нін зателефонував друг-адвентист. «Пожертви Тринадцятої суботи можуть допомогти покрити витрати на навчання ваших дівчаток в адвентистській школі. Вони зможуть розпочати навчання з наступного тижня», ‒ сказав він.

Лунь застрибала від щастя. «Дякую Тобі, Господи! ‒ вигукнула вона. ‒ Ти можеш усе! Ти почув наші молитви! Ми любимо Тебе, Боже, і прославляємо Тебе!»

Нуам заплакала. «Невже це правда? ‒ запитала вона себе. ‒ Невже Бог справді відповів на наші молитви?»

У перший день занять в новій школі дівчатка прокинулися дуже рано, о 5:30 ранку. Вони з нетерпінням дивилися у вікно, чекаючи, коли під’їде шкільний автобус.

«Господь милостивий до мене і моєї сім’ї, ‒ говорить Нін. ‒ Він піклується про нас і дуже любить нас».

Дякуємо вам за пожертви Тринадцятої суботи 2011 року. Вони допомогли оплатити навчання дочок Нін в адвентистській школі. Пожертви цього кварталу також допоможуть оплатити навчання дітей біженців в адвентистских школах Північно-Американського дивізіону. Дякуємо вам за щедрі пожертви.