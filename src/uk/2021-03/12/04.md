---
title:  Місія виконана
date:   14/09/2021
---

Ніневія ‒ величезне місто, якщо порівнювати з будь-яким містом в Ізраїлі. Це «місто велике-превелике, на три дні ходи» (Йони 3:3).

`Прочитайте Йони 3:1-10. Яка реакція жителів цього нечестивого міста на проповідь Йони? Які уроки ми можемо почерпнути з цієї історії для себе щодо нашого свідчення іншим?`

Ідучи містом, Йона проголошує Божу вістку: «Ще сорок день, ‒ і Ніневія буде зруйнована!» (Йони 3:4). Ця вістка дуже доречна. Її сприймають серйозно, і жителі Ніневії (колективно!) вірять пророчим словам попередження.

У манері, типовій для Близького Сходу, цар Ніневії наказує проголосити указ, який демонструє зміну серця. Усі, включаючи тварин, повинні поститися й благати Бога. Цар сходить з престолу, знімає плаща, покривається веретою та й сідає на попелі, що є дуже важливим символічним актом.

`Прочитайте Йони 3:6-9. Порівняйте Єрем. 25:5; Єзек. 14:6 і Об’явл. 2:5. Які елементи були в указі царя, які свідчать, що він розуміє, яким має бути справжнє покаяння?`

Проповідь була короткою, по суті; вона містила правильне вчення про істинне покаяння. Доки Йона проповідував, Святий Дух дуже ретельно трудився над серцями ніневітян.

На відміну від ізраїльтян, у ніневітян не було переваги знати всі історії про ніжне Боже керівництво. Проте вони відповіли Йому позитивно. По суті, вони говорять: «Віддамо себе на милість Бога! Повністю покладімося на Його доброту і благодать, а не на свої досягнення!»

Як не дивно, Йона, що безпосередньо випробував Божу благодать, здається, вважає: ця благодать настільки виняткова, що лише деякі можуть знайти спокій у ній.

`Чому покаяння є важливою частиною християнського досвіду? Що означає по-справжньому покаятися у своїх гріхах, особливо в тих, які ми чинимо знову і знову?`