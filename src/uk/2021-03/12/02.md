---
title:  Втеча
date:   12/09/2021
---

Йона був успішним місіонером. Водночас він дуже пручався Божим повелінням, принаймні спочатку. Чим би Йона не займався, Божий заклик раптово порушив звичний плин його життя. Замість того щоб узяти Боже ярмо на свої плечі й відкрити для себе, що ярмо Його любе й тягар Його легкий (Матв. 11:30), Йона вирішив знайти власний «спокій» за допомогою втечі у протилежному напрямку від того місця, куди покликав його Бог.

`Де Йона сподівався знайти мир і спокій та сховатися від Божого заклику? Чи вдалося йому це зробити? Йони 1.`

Вирушаючи в протилежному напрямку, Йона навіть не зупиняється, щоб поговорити або порадитися з Богом, як це робило багато інших біблійних пророків, покликаних стати Його вісниками (див., наприклад, Вих. 4:13).

Цікаво відзначити, що Йона був покликаний говорити від імені Бога не єдиний раз, як видно з 2 Цар. 14:25. Тоді пророк зробив усе, що Бог йому повелів. А тепер він почав чинити спротив. Чому?

Історичні й археологічні записи свідчать про жорстокість новоасирійських владик, що домінували на стародавньому Близькому Сході у VIII столітті до н. е., коли Йона служив в Ізраїлі. Приблизно через 75 років новоасирійський цар Санхерів напав на Юдею. Ізраїль і Самарія вже впали приблизно 20 років тому, і цар Єзекія, очевидно, приєднався до місцевої антиасирійської коаліції. Тоді асирійці вирішили звести з ним рахунки. Біблія (2 Цар. 18; Ісаї 36), історичні асирійські документи та барельєфи палацу Санхеріва в Ніневії переказують історію падіння Лахішу, однієї з найважливіших і добре укріплених південних прикордонних фортець Єзекії. У відомому написі Санхерів заявляє, що взяв понад 200 тис. полонених з 46 укріплених міст, які зруйнував. Коли цар Асирії взяв Лахіш, сотні або тисячі полонених були посаджені на палю; із затятих прихильників царя Єзекії здерли шкіру живцем, а інших відправили в Асирію як дешеву рабську силу.

Асирійці відрізнялися неймовірною жорстокістю навіть за світовими мірками того часу. І Бог послав Йону в саме серце тієї імперії. Тому не дивно, що Йона не захотів туди йти.

`Тікає від Бога? Ви коли-небудь так чинили? Якщо так, наскільки успішно це спрацювало для вас? Які уроки ви винесли зі своєї помилки?`