---
title:  Роздратований, неспокійний місіонер
date:   15/09/2021
---

На жаль, історія Йони не закінчується третім розділом.

`Прочитайте Йони 4:1-11. У чому проблема Йони? Який урок ми можемо винести з його недосконалого характеру?`

Розділ 4 розповідає про роздратування Йони. Він гнівається на Бога, бо його місіонерське служіння було дуже успішним. Йона боїться мати вигляд нерозумної людини. Ми бачимо, що Бог приділяє час, щоб поговорити зі Своїм пророком і вмовити його, бо він поводиться, як вередлива дитина.

Ось свідчення того, що істинним послідовникам Бога, навіть пророкам, є ще куди рости та що перемагати.

«Коли Йона дізнався про Божий намір помилувати місто, котре, залишивши своє нечестя, у веретищі та попелі розкаялося, він мав би першим радіти чудовій Божій благодаті, однак він стривожився, гадаючи, що його вважатимуть фальшивим пророком. Турбуючись про свою репутацію, він забув про безмежну цінність душ, які жили в цьому нечестивому місті» (Е. Уайт. Пророки і царі. С. 271).

Терпіння Бога до Свого пророка дивовижне. Він доручає Йоні серйозну місію, і коли той тікає, посилає бурю та кита, щоб повернути втікача. І навіть тепер, коли Йона знову чинить опір, Бог намагається напоумити його, обговорити його погане ставлення, тому запитує: «Чи слушно ти запалився?» (Йони 4:4).

`Прочитайте Луки 9:51-56. Як ця розповідь перегукується з історією Йони?`

«Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16). Те саме Бог говорить до Йони: «А Я не змилувався б над Ніневією, ‒ цим великим містом, що в ньому більше дванадцяти десятисячок люду, які не вміють розрізняти правиці своєї від своєї лівиці, та численна худоба?» (Йони 4:11). Як же ми повинні бути вдячні за те, що не ми, а Бог є остаточним Суддею всіх помислів і мотивів людей!

`Як ми можемо навчитися проявляти до ближніх співчуття й терпіння саме так, як це робить Бог?`