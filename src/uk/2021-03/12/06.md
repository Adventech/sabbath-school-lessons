---
title:  Двосторонній процес
date:   16/09/2021
---

Здається, Йона дуже стурбований. Так, Ніневія була грізною, але її жителі не загрожували йому. Вони зрозуміли вістку та швидко розкаялися. Місіонер Йона здається слабкою ланкою в цій місіонерській історії.

У цій розповіді Бог невідступно слідував за пророком, що чинив опір, бо знав: він мав потребу в місіонерській подорожі до Ніневії не менш, ніж ніневітяни ‒ у його вістці.

`Прочитайте Послання Юди. Як ми можемо «зберігати себе в Божій любові» (Юди 21)? Що це означає?`

У цьому короткому посланні Нового Завіту Юда говорить нам у вірші 21: «Зберігайте себе в Божій любові, очікуючи милості нашого Господа Ісуса Христа для вічного життя».

Пізнання Божої любові й милості на особистому досвіді ‒ не одноразова подія. Надійний спосіб «зберігати себе в Божій любові» ‒ досягати місією ближніх. У наступних віршах Юда закликає нас бути «милосердними» і «спасати» інших, «вириваючи з вогню».

`Прочитайте Юди 20-23. Як ці слова стосуються історії Йони, а також нас?`

Бог повелів Йоні вирушити до Ніневії, оскільки пророк, імовірно, особливо не замислювався над своїм ставленням до ассирійців до цього конкретного заклику. Напевно, він усвідомлював, що вони йому не подобаються. Однак Йона й гадки не мав, наскільки він не любив їх, і не думав про ті крайнощі, на які піде, щоб уникнути контакту з ними навіть після Божого заклику. Пророк не був готовий до того, щоб ніневітянин був його сусідом на Небі. Йона не навчився любити так, як любить Бог. Господь покликав його вирушити до Ніневії, бо любив ніневітян і хотів, щоб вони увійшли в Його Царство. Проте Бог покликав Йону також тому, що любив і його. Господь хотів, щоб Йона зростав і більше уподібнювався до Нього, працюючи разом із Ним. Він хотів, щоб Йона знайшов істинний спокій, який приходить тільки через спасенні взаємини з Ним і виконання Його волі. А Божа воля в тому, щоб досягати інших вісткою про нашу віру й надію.

`Скільки часу ви присвячуєте роботі для спасіння інших? Як ця праця сприяє набуттю істинного спокою в Ісусі?`