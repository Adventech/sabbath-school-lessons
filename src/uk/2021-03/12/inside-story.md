---
title:  Місіонерська історія
date:   17/09/2021
---

#### Більше ніяких образ

_Террі Сейлі_

Уявіть, що вам сім років і ви рятуєтеся втечею в джунглях. Таким було життя Джиммі Шве в М’янмі, Південно-Східна Азія.

Через цей життєвий досвід юний Джиммі затаїв образу на владу. Якось, загубившись у джунглях, він подумав, що помре. Хлопчик вирішив: якщо йому вдасться вижити, він візьме в руки зброю і всім помститься.

Після двох років розлуки Джиммі знайшов свого батька в таборі для біженців у Таїланді. Проте батько не схвалив плану Джиммі, стверджуючи, що силові методи не розв’яжуть проблему. Замість цього він переконував сина стати пастором.

Джиммі було нелегко відпустити всю злість і образу. Однак, коли вони відвідали адвентистську громаду в таборі для біженців, він побачив в очах свого батька мир і радість. У Біблії він прочитав про велику боротьбу між Богом і дияволом. Хлопчик зрозумів, що батько мав рацію, і простив усі образи.

Джиммі став пастором і пізніше переїхав до США. Згодом він із подивом виявив, що багато сімей біженців, з якими він познайомився в таборі в Таїланді, розкидані по території Північної Америки. Деякі з них намагалися приєднатися до Церкви, але не володіли англійською настільки добре, щоб зрозуміти проповідь або брати участь у богослужінні. Через це багато хто був розчарований. Джиммі продовжував відвідувати їх і підбадьорювати у вірі. Він хотів допомогти їм організувати Малі групи, щоб у них була можливість проводити богослужіння рідною мовою.

Посилено молячись, Джиммі організував три церкви. Він працював повний робочий день, щоб утримувати свою сім’ю, тому в нього не залишалося ні часу, ні коштів, щоб подорожувати й підтримувати понад дві тисячі біженців-адвентистів, що розмовляють каренськими мовами<sup>*</sup> і розкидані по всьому континенту.

‒ Господу були відомі мої потреби. Він знав про бажання мого серця, ‒ говорить Джиммі.

Нині Джиммі звершує пасторське служіння в Каролінській конференції і є консультантом із питань організації каренських церковних громад у Відділі служіння біженцям й іммігрантам на території Північно-Американського дивізіону. «Господь керує моїм життям, у Нього завжди є план для мене», ‒ впевнений Джиммі.

Пожертви Тринадцятої суботи, які були зібрані 2011 року, забезпечили засобами роботу з біженцями в Північній Америці. Ці кошти дозволили Джиммі відвідувати сім’ї біженців по всій території Сполучених Штатів і Канади, допомагаючи їм організовувати зібрання рідною мовою та звершувати служіння в їхніх громадах. За останнє десятиліття завдяки його роботі було засновано 55 каренських церков по всьому континенту.

Усе це стало можливим лише тому, що члени Церкви жертвували, а Джиммі й такі, як він, дозволили Богу замінити хні образи на любов.

Цього кварталу ваші пожертви Тринадцятої суботи знову допоможуть поширювати вістку Євангелія серед біженців у Північно-Американському дивізіоні. Дякуємо вам за щедрі пожертви.

<sup>*</sup>Гілка мов у складі тібето-бірманської підсімʼї. Поширені в південних областях М’янми та прилеглих районах Таїланду.