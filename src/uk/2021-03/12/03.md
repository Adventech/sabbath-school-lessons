---
title:  Триденний відпочинок
date:   13/09/2021
---

Втеча Йони від Бога не обійшлася без пригод. Його короткочасний «спокій» був порушений, коли Бог чудовим чином почав діяти за допомогою бурі. Господь рятує Йону з водної могили, наказавши киту проковтнути його.

Тільки опинившись на примусовому триденному відпочинку в шлунку великого кита, Йона зрозумів, наскільки він залежав від Бога. Іноді для того, щоб ми усвідомили свою велику потребу в Ісусі, нас необхідно помістити туди, де немає нічого, на що цей світ пропонує обпертися.

`Прочитайте молитву Йони у череві кита (Йони 2:1-10). Про що він молиться?`

Перебуваючи на глибині, у смертельно небезпечній ситуації, Йона молиться про святилище. Він подумки звертається до «храму святого Твого». Чому саме туди?

Храм є центром цієї молитви, і він повинен бути центральним місцем молитви взагалі. Бог перебуває у святилищі (див. Вих. 15:17; 25:8). Святилище ‒ центр молитви і спілкування з Богом.

Однак Йона не має на увазі Єрусалимський храм. Найімовірніше, він говорить про Небесне святилище. Ось де живе його надія, оскільки Бог справді сходить саме звідти, і звідти ж Він посилає спасіння.

Йона нарешті розуміє цю важливу істину. Він випробував Божу благодать. Він спасенний. Коли великий кит викидає його на сушу, Йона вже не з чуток знає, що Бог любить його, пророка, що тікає. Він засвоїв (нехай навіть манівцями), що єдиний безпечний шлях для будь-якого віруючого ‒ прагнення жити згідно з волею Божою.

Отже, тепер Йона вирішує виконати свій обов’язок, підкоряючись повелінням Божим, і вирушає до Ніневії. Він сповнений віри, адже це надзвичайно нечестиве місто, громадянам якого, можливо, не сподобається чужоземний пророк, що розповідає їм про те, які вони погані.

`Іноді нам потрібно просто залишити все, до чого ми звикли, щоб по-новому поглянути на речі. Хоч історія Йони, який дивом вижив у череві кита, є досить екстремальним випадком, як вихід із вашого звичного середовища може дозволити вам поглянути на нього з нової і, можливо, потрібної точки зору?`