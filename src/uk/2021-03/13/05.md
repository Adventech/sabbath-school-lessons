---
title:  Упокоїтися з миром
date:   22/09/2021
---

Протягом уже багатьох століть християни очікують повернення Христа. Справді, ця подія ‒ кульмінація не лише всіх наших надій, але й надій усіх вірних Божих дітей упродовж земної історії.

`Прочитайте Євр. 11:13-16. Про яку велику обітницю тут ідеться, дану не тільки людям давнини, але й нам?`

Багато в чому ці вірші не мали б сенсу, якби поширена популярна теорія щодо стану мертвих була правдою. Про що йдеться в наведеному уривку? Про померлих віруючих, які «не одержали обітниць». Однак багато хто вважає, що ці померлі зараз на Небесах з Ісусом насолоджуються своєю великою нагородою. Коли, наприклад, помер Біллі Грем, ми знову і знову чули про те, що він зараз на Небесах з Ісусом.

У цій популярній теорії міститься також іронія, оскільки часто, коли хтось помирає, ми чуємо: «Нехай спочиває з миром». А далі? Чи спочивають такі люди з миром чи вони на Небесах роблять те, що їм належить там робити (наприклад, спостерігають за «веселощами», що панують на нашій планеті)?

`Як Ісус описує смерть? Івана 11:11.`

Ідея спочинку «з миром» відображає істину про те, що відбувається після смерті, чи не так? Усі померлі перебувають в спокої. «Для віруючого смерть не має особливого значення. Христос говорить про неї як про коротку миттєвість. “Хто збереже Моє слово, не побачить смерті повік! …не скуштує смерті ніколи” (Івана 8:51, 52). Для християнина смерть – лише сон, мить мовчання й темряви. Життя сховане з Христом у Богові,

“коли з’явиться Христос – ваше життя, тоді й ви з’явитеся з Ним у славі” (Колос. 3:4)» (Е. Уайт. Бажання віків. С. 787).

Ісус порівнює стан людини в період між смертю й ранком воскресіння з безсвідомим сном (Івана 11:11, 14), але Він також акцентує, що і спасенні, і ті, що загинули, отримають свою винагороду після воскресіння (Івана 5:28, 29). Господь підкреслив, що людині необхідно бути готовою до смерті, коли б вона не прийшла.

`Яку втіху ви знаходите, знаючи, що ваші мертві близькі справді зараз перебувають у спокої?`