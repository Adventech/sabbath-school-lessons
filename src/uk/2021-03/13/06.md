---
title:  Радійте завжди в Господі
date:   23/09/2021
---

Один із найбільш часто використовуваних додатків на наших смартфонах ‒ Google Maps (Google-карти). Більшість з нас не може згадати, як ми жили до того, як у наших телефонах з’явилися карти на основі GPS. Ми можемо нервувати, вирушаючи до місця, де ніколи раніше не були, але з Google-картами в наших телефонах здатні впевнено знайти дорогу в будь-якому незнайомому місті. Чи не слугує ця впевненість ілюстрацією того спокою, який Бог бажає дати завдяки Своїм пророцтвам?

Однак іноді ми можемо ввести неправильну адресу в додаток або просто вирішити не слідувати його вказівкам, думаючи, що знаємо короткий шлях. Ми можемо опинитися там, де не хотіли б, і при цьому відчувати занепокоєння.

`Прочитайте Филп. 4:4-6. Про що нам говорить Павло? Як знайти справжній спокій навіть у нашому неспокійному світі, що постійно поспішає?`

У наведеному уривку Павло не закликає радіти всім випробуванням, з якими ми стикаємося. Замість цього він пише: «Радійте завжди в Господі». Якщо ми будемо роздумувати про Бога, Його благодать, Його любов і жертву на хресті заради нас, то зможемо радіти в Ньому і знаходити спокій для наших стомлених душ незалежно від нинішньої ситуації і наших випробувань.

Сам настрій цих текстів виражає спокій, душевний мир і неминущу надію на те, що є майбутнє за межами Землі.

Уявіть собі, який спокій панував би в наших душах, якби ми справді могли «нічим не журитися». Це навряд чи здається реальним у нашому світі (навіть у Павла було безліч турбот і хвилювань), але усвідомлення того, що у люблячого Бога все під контролем і Він спасе нас для Свого Царства, безсумнівно, допоможе нам дивитися на ті речі, про які ми турбуємося, з правильної точки зору.

«Господь близько»? Так, Він завжди поруч із нами. І щойно ми заплющимо очі й упокоїмося в смертному сні, наступне, що ми побачимо, ‒ повернення Христа.

Безсумнівно, життя повне напруги, випробувань і боротьби. Ніхто з нас їх не уникне; не уникнув їх і апостол Павло (див. 2 Кор. 11). Проте його мета ‒ сказати нам: попри наші нинішні випробування і хвилювання, ми можемо радіти тому, що вже дано нам у Христі, і знайти спокій нашим душам.

`Ще раз прочитайте Филп. 4:4-6. Яким чином ви можете застосувати ці чудові слова у своєму житті прямо зараз, попри випробування та негаразди, з якими стикаєтеся?`