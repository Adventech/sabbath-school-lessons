---
title:  Часу залишається все менше
date:   20/09/2021
---

На Оливній горі Ісус загалом змалював історію майбутнього, відповідаючи на запитання учнів: «Скажи нам, коли це буде і яка ознака Твого приходу та кінця віку?» (Матв. 24:3).

Відома проповідь Ісуса, записана в Матв. 24, зображує безперервну історичну лінію від Його днів до Його Другого приходу й далі.

Ісус хотів дати Своєму народові на Землі загальний виклад Божественного розкладу пророцтв для останнього часу, щоб ті, хто житиме в кінці часу, могли підготуватися до останньої події. Він бажав, щоб ми могли з довірою перебувати в спокої в Його любові навіть тоді, коли все навколо нас руйнується.

Адвентистам добре відомо, як Даниїл описав «час утиску, якого не було від існування люду» (Дан. 12:1). Ісус бажає, щоб ми були готові до цієї події, що передує Його Другому приходу.

`Яким буде Другий прихід Христа? Як ми можемо уникнути обману? Матв. 24:4-8, 23-31.`

Прихід Ісуса буде буквальною подією в кінці часу. Це буде грандіозна подія, якщо врахувати, скільки сказано про Його повернення в пророцтвах і навіть у проповідях Самого Христа.

Востаннє, коли відбулася всесвітня кульмінаційна подія, до неї були готові лише вісім осіб у всьому світі. Ісус порівнює несподіваність Другого приходу з потопом (Матв. 24:37–39). Однак попри те, що ніхто не знає ні дня, ні години Другого приходу (Матв. 24:36), Бог дав нам пророчий календар, щоб ми могли спостерігати, що відбувається у світі навколо нас.

`Яка наша роль у цій пророчій драмі? Матв. 24:9-14.`

У цьому космічному конфлікті ми не просто спостерігачі. Ми повинні бути активними учасниками в поширенні Євангелія до краю землі, а це означає, що ми теж зіткнемося з гоніннями.

`Що означає «витерпіти до кінця»? Як ми це робимо? Який вибір нам потрібно робити щодня, щоб не відпасти, як багато вже зробили й багато ще зроблять?`