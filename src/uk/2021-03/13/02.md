---
title:  Видіння фіналу
date:   19/09/2021
---

Єдиний учень, який залишився серед живих, що справді був з Ісусом, перебував на скелястому тюремному острові, далеко від усього, що було йому близьке й дороге. Про що думав Іван, опинившись на цьому похмурому острові? Про те, що тут доведеться доживати свій вік? Адже він бачив вознесіння Ісуса й чув слова двох ангелів, що з’явилися учням: «Галилейські мужі, чого стоїте і вдивляєтеся в небо? Цей Ісус, що вознісся від вас на небо, прийде так само, як оце ви бачили, коли Він відходив на небо!» (Дії 1:11).

Однак це було багато років тому, а Ісус ще не повернувся. Тим часом інші апостоли, які були присутні того дня, уже померли, більшість мученицькою смертю за свідчення про Ісуса. Молода Церква пережила зміну поколінь і тепер зіткнулася з жахливими гоніннями ззовні та єретичними рухами всередині. Можливо, Іван відчував себе самотнім і втомленим. Потім несподівано йому було дано видіння.

`Яку втіху отримав Іван завдяки цьому видінню? Об’явл. 1:9-19.`

Ісус сказав Своїм послідовникам: «І ось, Я з вами по всі дні аж до кінця віку!» (Матв. 28:20), ‒ слова, які, без сумніву, повинні були підбадьорити Івана, самотнього вигнанця. Звичайно, це видіння, «об’явлення» Ісуса, стало для нього великою розрадою. Адже Христос, «Альфа й Омега, Перший і Останній» (Об’явл. 1:11), особливим чином з’явився засланому апостолу.

Далі було видіння про майбутнє нашого світу. Перед ним відкрилася приголомшлива панорама, значна частина якої ‒ історія християнської Церкви, але для апостола ‒ її майбутнє. Серед прийдешніх випробувань і негараздів Івану було показано, чим усе це закінчиться. «І я побачив нове небо і нову землю. Бо перше небо і перша земля проминули, і моря вже не було. І я побачив святе місто, новий Єрусалим, що сходив з неба від Бога, приготований, наче наречена, прикрашена для свого чоловіка» (Об’явл. 21:1, 2).

Це велике апокаліптичне видіння, яке Іван записав у книзі Об’явлення, допомогло йому з довірою спочивати в Божих пророцтвах та обітницях.

`Життя може бути важким, а часом навіть жахливим. Однак як розуміння того, що Бог знає майбутнє і воно зрештою прекрасне, утішає нас сьогодні?`