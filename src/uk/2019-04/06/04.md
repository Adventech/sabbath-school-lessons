---
title:  Читання і тлумачення слова
date:   05/11/2019
---

`Прочитайте Неем. 8:4-8. Як було організоване зібрання, на котрому читали закон?`

Під час читання дві групи по 13 осіб стояли разом з Ездрою. Очевидно, перша група з 13 осіб (див. Неем. 8:4) допомагала читати Слово Боже, а друга група з 13 осіб (див. Неем. 8:7) допомагала тлумачити прочитане. У нас немає інформації про те, як це відбувалося на відкритій площі. Проте можна припустити, що помічники в читанні тримали Тору (сувої були важкими, і хтось мав їх розгортати), а читці послідовно читали по черзі. Оскільки читання тривало з ранку до полудня, імовірно, слова Писання досягали всіх присутніх на площі.

Фрази «вияснювали значення» та «робили зрозумілим читане» (Неем. 8:8) можуть означати, що уривки Святого Письма і тлумачили, і перекладали. Обидва варіанти однаково припустимі, адже люди повернулися з Вавилона, де прожили багато років, і основною мовою для них була арамейська. Тому читання й слухання Тори на івриті могло бути нелегкою справою, особливо для молодого покоління. Водночас слухачі могли отримати користь від тлумачення або коментарів. Проповідь і тлумачення оживляють текст, спонукаючи слухачів запроваджувати інформацію в життя.

`Прочитайте Дії 8:26-38. Як описана в текстах подія перегукується з тим, що відбувалося в Єрусалимі за часів Неемії й Ездри? Які уроки ми можемо почерпнути для себе?`

Як протестанти ми розуміємо, що кожна віруюча людина має вивчати Слово Боже особисто для себе і не слід сліпо приймати чуже слово на віру, незалежно від авторитету промовця. Водночас яким благословенням може бути чиясь допомога в тлумаченні незрозумілих текстів! Кожному з нас необхідно знати основи нашої віри, але це не означає, що ми не можемо користуватися тлумаченням інших людей.

#### Додаткове читання: Вибрані цитати Эллен Уайт

В результаті шлюбів з язичниками єврейська мова була вельми спотворена і тлумачам Закону доводилося докладати чималих зусиль, щоб передати його зрозумілою усім мовою. Деякі зі священиків та левитів приєдналися до Ездри, пояснюючи принципи Закону. «І читали в книзі, у Божому Законі виразно, і вияснювали значення, щоб читане було зрозумілим». {ПЦ 440.3}

Филип отримав повеління підійти до ефіопа й пояснити йому пророцтво, котре той читав. «Підійди — сказав Дух,— й пристань до цієї колісниці!» Наблизившись, Филип запитав скопця: «Чи ти розумієш те, що читаєш?» А він відповів: «Як же можу я розуміти, коли ніхто не наставить мене? І попросив Филипа, щоб увійшов і сів біля нього. А місце із Писання, що його він читав, було {ДА 72.3}

Обізвався скопець і сказав Филипові: Благаю тебе, про кого це пророк каже? Про себе самого чи про когось іншого? Відкривши уста й почавши з цього Писання, Филип благовістив йому про Ісуса». {ДА 72.4}

Серце євнуха сповнилося трепетом, коли Филип почав пояснювати йому Писання; і як тільки учень закінчив, той був готовий прийняти дароване йому світло. Він не відкинув Євангелія, виправдовуючи себе тим, що займає високе становище у світі. «Тим часом вони, мандруючи дорогою, під’їхали до якоїсь води. Скопець каже: Ось вода. Що ж забороняє мені охреститися? [Филип йому сказав: Якщо віриш усім своїм серцем, — то можна. Він у відповідь промовив: Вірю, що Ісус Христос є Син Божий!]. І наказав зупинити колісницю. Вони обидва ввійшли у воду — Филип і скопець; і він охрестив його. Коли вони вийшли з води, Господній Дух забрав Филипа, і скопець більше не бачив його. І їхав він своєю дорогою та радів. Филип же опинився в Азоті. Проходячи, він благовістив усім містам, аж поки не прийшов до Кесарії». {ДА 72.5}

Хто вивчає Біблію з молитвою, той після кожного дослідження набуває більше мудрості. Вирішуються певні труднощі, бо Святий Дух звершує працю, про яку сказано в 14-му розділі Євангелія від Івана: «А Утішитель — Дух Святий, Якого Отець пошле в Моє Ім’я, Той вас навчить усього і пригадає вам усе, що Я вам говорив». {ВМ 193.3}

"Ніщо, чим варто володіти, не здобувається без серйозних наполегливих зусиль. У бізнесі успішні результати бачать лише ті, хто має волю до активних дій. Без серйозної важкої праці ми не можемо сподіватися одержати знання духовних реалій. Хто здобуває перлини істини, той має докопатися до них, як і рудокоп докопується до дорогоцінної руди, схованої в землі. {ВМ 193.4}

"Хто працює байдуже, без особливого ентузіазму, той ніколи не матиме успіху. Як молодь, так і старші за віком люди повинні читати Слово Боже, і не тільки читати, а й вивчати його старанно та серйозно, досліджуючи з молитвою й вірою. Таким чином вони знайдуть схований скарб, бо Господь дасть їм розуміння. {ВМ 194.1}