---
title:  Відгук народу
date:   06/11/2019
---

Коли Ездра розгорнув Слово Боже, люди встали. Перш ніж почати читати, Ездра благословив Бога. Після прочитаного священиком уривка люди відповідали в унісон: «Амінь, амінь!» (Неем. 8:5, 6), піднімаючи руки до неба та вклоняючись обличчям до землі.

`Прочитайте Неем. 8:9-12. Чому Неемія закликав людей не бути в жалобі та не плакати?`

«Так, через багато років, коли Закон Божий читали в Єрусалимі для бранців, що повернулися з Вавилону, і народ ридав з приводу своїх переступів, були проголошені сповнені милості слова. “Не плачте!.. Ідіть, їжте сите та пийте солодке, і посилайте частки тому, в кого нема наготовленого. Бо святий цей день для нашого Господа, і не сумуйте, бо радість у Господі — це ваша сила” (Неем. 8:9, 10)» (Е. Уайт. Служіння зцілення. С. 281).

Почувши Боже Слово, люди усвідомили власну гріховність і почали плакати. Коли Бог відкриває Себе нам і ми починаємо розуміти, що Він сповнений любові, доброти, милосердя й вірності, тоді наші власні вади і нездатність бути тими, ким маємо бути, виходять на перший план. Дивлячись на святість Бога, виявлену в Його Слові, ми бачимо свою гріховність у новому світлі. Це усвідомлення змусило ізраїльський народ плакати і журитися, але вони не повинні були засмучуватися, бо «радість у Господі це ‒ ваша сила!» (Неем. 8:10). Іншими словами, незважаючи на власні хиби, вони могли довіряти силі Бога.

Це був особливий, священний день, свято сурмлення, під час якого короткі звуки сурм сигналізували про необхідність підготовки серця до Господнього суду (Дня викуплення, що відзначався 10-го дня місяця Тішрі). Звуки сурм закликали народ постати перед Богом, звернутися до Нього й покаятися, тому плач і смуток серця зрозумілі. Однак людям нагадали: оскільки вони покаялися і Господь почув їх, тепер настав час радіти Божественному прощенню.

`Смерть Ісуса ‒ єдиний спосіб вирішення проблеми гріха й дарування нам надії. Що ця смерть повідомляє нам про крайню огидність гріха?`

#### Додаткове читання: Вибрані цитати Эллен Уайт

Щодня слухаючи слова Закону, народ почав усвідомлювати власні переступи та гріхи усієї нації в минулому. Вони зрозуміли, що залишивши Бога, вони втратили Його захисну любов, тому й були діти Авраама розпорошені по чужих краях. Вони твердо вирішили шукати Його милості, присягнувши виконувати Його Заповіді. Перед тим як розпочати урочисте служіння, яке відбулося наступного після Свята Кучок дня, народ відокремився від язичників, що жили серед них. {ПЦ 441.4}

Коли народ упав долілиць перед Господом, визнаючи свої гріхи та благаючи про прощення, начальники підбадьорювали їх, що Бог, згідно зі Своєю обітницею, почув їхні молитви. Їм потрібно було не тільки сумувати й плакати, а й каятися, вірячи, що Бог простив їх. Їхня віра мала виявлятися в розповідях про милості Господа та в прославленні Його за доброту. «Устаньте, — сказали вчителі, — поблагословіть Господа, Бога свого, від віку аж до віку!» Тоді увесь збір, піднісши руки до Неба, заспівав: «Нехай благословляють ім’я слави Твоєї, і нехай воно буде звеличене над усяке благословення та славу. Ти, Господи, Єдиний! Ти створив небо, небеса небес, і все їхнє військо, землю та все, що на ній, моря та все, що в них. І Ти оживляєш їх усіх, а небесне військо Тобі поклоняється!» {ПЦ 441.5}

«Серце радісне добре лікує» (Прип.17:22). Вдячність, радість, доброзичливість, віра в Божу любов і турботу — усе це найбільша гарантія здоров’я. Для ізраїльтян вони мали стати основним принципом життя. {СЗ 208.5}

І було оповіщено народові «по всіх своїх містах та в Єрусалимі, говорячи: Вийдіть на гору, і понаносьте галуззя оливкового, і галуззя дерева оливкового, і галуззя миртового, і галуззя пальмового, і галуззя густолистого дерева, щоб поробити кучки, як написано. І вийшов народ, і поназношу вали, і поробили собі кучки кожен на даху своїм, і в подвір’ях своїх, і в подвір’ях Божого дому, і на майдані Водної брами, і на майдані брами Єфремової. І поробила кучки вся громада, що вернулася з полону, і сиділа в кучках, бо не робили так Ізраїлеві сини від днів Ісуса, Навинового сина, аж до дня цього. І була дуже велика радість!» (вірші 15-17). {СЗ 209.2}

"Піднесіться духом усі, хто має сумнів і страх! Адже Ісус живе, щоб боронити нас! Дякуйте Богові за Його дар Улюбленого Сина — і моліться, аби смерть Його Сина не була даремною для вас. Сьогодні Дух Святий запрошує кожного: «Прийдіть до Ісуса!» Віддавши Йому своє серце, ви можете розраховувати на щедрі благословення. {ДХ 42.1}

"Читаючи запевнення Божі, пам’ятайте, що вони є виявом Його невимовної любові та милосердя. Безмежно любляче серце переповнене ніжним співчуттям до грішника. «Маємо в Ньому відкуплення Кров’ю Його, прощення провин» (Ефес.1:7). Вірте: Бог допомагає вам! Він бажає відновити в людині Свій моральний образ. Коли ви наблизитеся до Нього, каючись і визнаючи гріхи, Він наблизиться до вас з милосердям і прощенням. {ДХ 42.2}