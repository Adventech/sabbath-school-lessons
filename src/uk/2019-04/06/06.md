---
title:  Радість у Господі
date:   07/11/2019
---

Слова: «Радість у Господі ‒ це ваша сила!» (Неем. 8:10) нагадують нам: Божа воля про нас полягає в тому, щоб ми раділи й насолоджувалися життям. Це не звичайна радість, а радість від пізнання Бога й реальності Його любові. Захоплення Богом і Його добротою, радість від усвідомлення, що Він усе передбачив для нашого добра, ‒ саме до цього потрібно щодня прагнути. Більше того, захоплення Богом дає нам сили зустрічати новий день та виконувати повсякденні обов’язки.

`Прочитайте Неем. 8:13-18. Що сталося наступного дня і як це характеризує керівників народу?`

Наступного дня керівники народу прийшли до Ездри, аби більше дізнатися про Божий Закон. Ця продемонстрована лідерами ініціатива свідчила про їхнє бажання провадити громаду до Бога. Вони зрозуміли, що не зможуть правильно керувати народом, якщо самі не шукатимуть Бога і знання від Нього.

`Прочитайте Левит 23:39-43. Що Господь звелів ізраїльтянам робити і чому?`

Зверніть увагу: у тексті Неем. 8:15 зазначено, що все необхідно було зробити «як написано». Тут ми бачимо ще один приклад того, як серйозно тепер ізраїльтяни хотіли підкорятися Слову Божому, адже після десятиліть полону вони почерпнули для себе урок щодо непослуху. Крім того, згідно з книгою Левит, вони мали відзначати свято Кучок і «веселитися перед лицем Господа, Бога вашого, сім день» (Левит 23:40). Іншими словами, якщо люди пам’ятають Божі діяння милосердя, благодаті і спасіння, то повинні радіти ними.

`Подумайте про те, що ми отримали в Ісусі, на служіння Котрого символічно вказували всі свята стародавнього Ізраїлю. Як ми можемо навчитися радіти в Господі навіть під час важких, болісних випробувань? Чому для нас важливо радіти і в такий час?`

#### Додаткове читання: Вибрані цитати Эллен Уайт

Ми маємо потребу в глибокому проникненні в природу Христа і таємницю Його любові, «яка сягає за межі пізнання» (Ефес. 3:19). Ми повинні жити в теплих, лагідних променях Сонця праведності. Ніщо, крім любові і співчуття Христа, Його Божественної благодаті і всемогутньої сили, не зробить нас здатними опиратися безжалісному ворогові й придушувати опір нашого власного серця. Що служить для нас підкріпленням? Радість перед Господом. Нехай любов Христа наповнить наші серця, і тоді ми будемо готові прийняти Його силу. {ВНО 61.3}

Будемо ж щодня дякувати Господові за благословення, якими Він нас обдаровує. Якщо людина упокориться перед Богом... визнавши свою повну неспроможність зробити все необхідне для очищення своєї душі; якщо відкине власну праведність, то в її серці перебуватиме Христос. Він візьметься за її перетворення і буде продовжувати цю справу, поки людина не стане досконалою в Ньому.... {ВНО 61.4}

"Хоч життя християнина сповнене покори, проте він не повинен сумувати і вдаватися до самоприниження. Кожний має перевагу жити так, щоб отримати схвалення і благословення Божі. Наш небесний Отець не бажає, щоб ми постійно залишалися в темряві, під тягарем осудження. Справжня покора виявляється не в тому, щоб ходити з похиленою головою, поринувши в роздуми про самого себе. Ми можемо прийти до Ісуса, очиститись і стати перед Законом без сорому й докорів сумління. «Отже, нема тепер ніякого осудження тим, котрі в Христі Ісусі живуть не за плоттю, а за духом» (Римл.8:1). {ВБ 447.2}

"Через Ісуса пропащі сини Адама стають «синами Божими». «Бо Той, Хто освячує, і ті, які освячуються, — всі від Єдиного. З тієї причини Він не соромиться називати їх братами» (Євр.2:11). Життя християнина — це життя віри, перемоги і радості в Господі. «Бо кожен, народжений від Бога, переміг світ, і ця перемога, що перемогла світ, — віра наша» (1Йоан 5:4). ... А Павло писав: «Радійте завжди в Господі, і знову кажу: Радійте!» (Филп.4:4). «Завжди радійте! Безперестанку моліться! За все дякуйте, бо така воля Божа щодо вас в Ісусі Христі» (1Сол.5:16—18). {ВБ 447.3}

Релігія Ісуса Христа приносить мир, подібний до повноводної ріки. Вона не зменшує в нас світла радості, не пригнічує веселого настрою і не затьмарює сонячної посмішки на обличчі. Христос прийшов у світ не для того, щоб Йому послужили, а щоб Самому служити. І якщо в нашому серці живе справжня любов, то ми будемо йти Його слідами. {ДХ 91.5}

Господь бажає бачити Своїх синів і дочок щасливими, спокійними і слухняними. Ісус говорить: «Мир залишаю вам; Мій мир даю вам: не так, як світ дає, Я даю вам. Серце ваше нехай не тривожиться і нехай не лякається» (Йоан 14:27). І далі: «Це сказав Я вам, щоб радість Моя перебувала у вас, і щоб радість ваша була повна» (Йоан 15:11). {ДХ 94.1}