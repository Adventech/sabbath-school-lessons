---
title:  Зібрання народу
date:   03/11/2019
---

`Прочитайте Неем. 8:1, 2. Наскільки важливе Слово Боже для народу?`

Коли євреї нарешті завершили будівництво муру й переселилися до Єрусалима, сьомого місяця вони зібралися на міській площі. Сьомий місяць, місяць Тішрі, був, мабуть, найважливішим місяцем для ізраїльтян (див. Левит 16; 23), оскільки саме тоді відбувалося свято сурмлення (перший день місяця), День викуплення (десятий день) і свято Кучок (на згадку про вихід ізраїльтян з Єгипту і про Божий захист під час їхньої подорожі по пустелі; п’ятнадцятий день місяця). Зібрання відбулося першого дня місяця, коли відзначалося свято сурмлення. Керівники народу скликали чоловіків і жінок на спеціальне зібрання, аби під час читання Закону дати їм можливість більше дізнатися про Бога й історію свого народу.

Люди запросили Ездру, котрий мав принести книгу Мойсеєвого Закону і читати її перед зібраними. Для цього вони навіть спорудили дерев’яне підвищення, кафедру. Керівники народу не змушували людей зібратися, навпаки, «весь народ» сказав «учителеві Ездрі принести книги Мойсеєвого Закону». Ездра читав людям з П’ятикнижжя Мойсея, у якому і був записаний Закон, даний Мойсеєві на горі Синай.

`Прочитайте П. Зак. 31:9-13. Що Господь сказав священикам та які уроки ми можемо почерпнути з цього повеління?`

В уривку П. Зак. 31:9-13 Мойсей звелів ізраїльтянам збиратися й читати Божий Закон під час свята Кучок; у текстах згадуються різні групи людей, які мають зібратися: чоловіки, жінки, діти й приходьки, що живуть серед ізраїльтян.

`У тексті Неем. 8:1 сказано, що народ зібрався разом, «як один чоловік». Що це говорить нам про важливість єдності серед віруючих?`

#### Додаткове читання: Вибрані цитати Эллен Уайт

Але місто представляло собою невеселе видовище: хоча стіни Єрусалима були відбудовані і ворота встановлені, однак значна частина міста ще лежала в руїнах. {ПЦ 440.1}

На дерев’яному підвищенні, спорудженому на одній з найширших вулиць та оточеному з усіх боків сумними залишками колишньої слави Юдеї, стояв Ездра — тепер уже сивий чоловік похилого віку. Праворуч і ліворуч від нього — його брати левити. Унизу перед ними — безкрає море людських голів. З усіх куточків країни прийшли сюди діти Заповіту. «І поблагословив Ездра Господа, Бога великого, а увесь народ відповів: „Амінь“... і всі схилялися, і вклонялися Господеві обличчям до землі». {ПЦ 440.2}

"Закон не тільки був записаний на каменях пам’ятника, а й прочитаний Ісусом Навином перед усім Ізраїлем. Хоч минуло небагато часу, відколи Мойсей ознайомив народ зі змістом книги Повторення Закону (Второзаконня), та все ж Ісус Навин вирішив знову прочитати Закон. {ПП 481.1}

"Не лише мужі Ізраїлю, а й «усі жінки і діти» слухали слова Закону; важливо було, щоб і вони знали та виконували свої обов’язки.  {ПП 481.2}

Сатана постійно намагається перекрутити Божі слова, засліплюючи розум, затьмарюючи здатність розуміти і таким чином увести людей у гріх. Ось чому Господь виклав Свої вимоги гранично чітко й зрозуміло, щоб ніхто не помилявся. Бог постійно прагне захистити людей, щоб спокуслива, жорстока сила сатани не мала над ними влади. Він принизився до того, що особисто промовляв до них і Своєю рукою записав животворні вислови. Ці благословенні слова, сповнені життя й істини, залишаються найдосконалішим дороговказом для людей. Оскільки сатана завжди готовий відвернути увагу людини та послабити їх силу любові до Господніх обітниць і вимог, то яку ж велику старанність потрібно докласти, щоб вони залишалися в пам’яті та в серці людини! {ПП 482.1}