---
title:  Читання і слухання закону
date:   04/11/2019
---

Священик Ездра приніс книгу закону перед зібрання, щоб читати її. Що саме він читав? Невже знову і знову повторював Десять Заповідей від світанку до полудня? Книга закону ‒ це П’ятикнижжя Мойсея, від книги Буття до книги Повторення Закону, єврейською ‒ Тора. Отже, термін «закон» охоплює тільки частину того, що було включено в читання; фактично Ездра читав настанови. Слова Святого Письма – це Божі настанови, що дозволяють нам дізнатися про шлях, яким ми повинні йти, щоб не заблукати. Коли Ездра читав, народ слухав свою історію, історію Божого народу, починаючи від Творіння і до часу Ісуса Навина. Завдяки розповідям, пісням, віршам, благословенням і законам вони згадували про свій шлях з Богом та Його вірність. Тора містить закон, історію народу Божого й особливим чином відкриває шлях, яким веде Господь. А це дозволяє народові побачити свої витоки й усвідомити свою самобутність.

`Прочитайте Неем. 8:3; П. Зак. 4:1; 6:3, 4; І. Нав. 1:9; Псал. 1:2; Прип. 19:20; Єзек. 37:4; Матв. 17:5. Згідно з цими текстами, як ми повинні ставитися до Слова Божого?`

Бажання людей почути Слово Боже, найімовірніше, було результатом того, що Ездра читав і навчав Слова протягом 13 років від моменту свого прибуття до Єрусалима. Він присвятив себе Божій справі та вирішив змінити ситуацію. Слово Боже стало реальним для людей, оскільки вони регулярно чули його від Ездри. Урешті-решт ізраїльтяни прийняли свідоме рішення навчатися, бо Слово Боже було цікавим для них. З цієї причини вони з повагою і бажанням звернулися до Тори.

Вивчення Слова Божого приводить до глибших відносин з Богом.

`Як ми ставимося до Слова Божого? Хоч ми стверджуємо, що приймаємо його, як це виявляється в нашому житті, тобто чи прагнемо ми коритися повчанням Святого Письма? Яким було б наша життя без Слова Божого?`

#### Додаткове читання: Вибрані цитати Эллен Уайт

Біблія викладає Божу правду просто і відповідно до потреб та прагнень людського серця. Тому-то навіть вчені дивуються і захоплюються її силою, але разом з тим прості та неосвічені люди можуть зрозуміти дорогу спасіння.... Божий План викуплення і спасіння настільки ясно викладений, що покаяння перед Богом і віра в Христа є єдиним шляхом, вказаним Богом; на ньому ми й повинні шукати спасіння. І хоча ці істини доступні для розуміння, за ними приховуються таємниці, які закривають від нас Божу славу; вони не піддаються дослідженню людським розумом і водночас сповнюють невтомного шукача благоговінням і вірою. Чим глибше людина досліджує Біблію, тим більше вона переконується в тому, що це є справжнє Боже Слово; тоді людський розум змушений низько схилитись перед божественним відкриттям. Усвідомлюючи власну неспроможність, смертний розум людини, обмежений і недосконалий, не може зрозуміти ні вічних істин, ані намірів Предвічного. {ДХ 82.2}