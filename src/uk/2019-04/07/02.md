---
title:  Піст і поклоніння
date:   10/11/2019
---

`Прочитайте Неем. 9:1-3. Чому ізраїльтяни відділилися від чужинців?`

Хоч Неемія бажав, щоб цей день був радісним, він звернув увагу народу на піст. Вони впокорилися перед Богом у пості й веретищах та покаялися в гріхах свого народу, які зумовили вавилонський полон. Текст Неем. 9:2 повідомляє, що Ізраїлеве насіння відокремилося від усіх чужинців. Цей акт був добровільною відмовою від усіх язичницьких звичаїв і контактів.

Молитви і сповідь ізраїльтян продемонстрували глибоке розуміння природи гріха. Вони могли звинувачувати своїх попередників, котрі спричинили вигнання всього народу. Або могли скаржитися на вибір своїх керівників та відсутність благочестя, характерну для попередніх поколінь; адже саме це призвело їх до такого жалюгідного стану, що залишилася тільки невелика група прибульців. Однак вони не плекали ненависті й образ, натомість смиренно сповідалися перед Богом.

У тексті Неем. 9:3 повідомляється, що чверть дня народ читав із книги закону, а ще чверть ‒ визнавав гріхи й поклонявся Господу. Це було третє читання Тори. Таке читання спонукало народ до каяття, яке має ґрунтуватися на Божій істині. Завдяки дослідженню Біблії Бог наближається до нас, Святий Дух може говорити з нами і наставляти нас. Істина Його Слова формує наше мислення й розуміння, заохочує та піднімає нас. Ізраїльтяни сумували і плакали, бо перебування в святій присутності Бога дарує нам усвідомлення Його краси й доброти, відкриваючи, наскільки дивовижно, що Творець Всесвіту перебуває з нами, незважаючи на нашу гріховність. Тоді ми розуміємо, що без Бога в нашому житті ми нічим не відрізняємося від наших предків-язичників. Тільки з Богом, Котрий перетворює нас, ми можемо бути тими, ким повинні бути.

`Прочитайте Дан. 9:4-19. Яким чином ми (кожен зокрема та Церква загалом) можемо застосувати в нашому житті молитву Даниїла?`

#### Додаткове читання: Вибрані цитати Эллен Уайт

Ми живемо в найурочистіший період історії світу. Доля мешканців Землі незабаром буде вирішена. Наше майбутнє благополуччя, а також спасіння Інших душ залежить від того, яку дорогу оберемо сьогодні. Ми маємо потребу в керівництві Духа Істини. Кожний послідовник Христа нехай серйозно запитає: «Господи! Що накажеш мені робити?» Упокорюйтесь перед Господом у пості й молитві і багато роздумуйте над Його Словом, зокрема над сценами суду. Зараз слід шукати глибокого живого досвіду з Богом. Не гайте часу! Навколо нас відбуваються надзвичайно важливі події; ми живемо на завороженій території сатани. Прокиньтесь зі сну, Господні вартові, бо ворог чатує навколо вас, готовий у будь-яку мить напасти, і ви можете стати його легкою здобиччю. {ВБ 562.3}

"Пророк Даниїл був дуже близький до Бога, особливо коли шукав Його в сповіданні й покорі серця. Він не намагався виправдати себе і свій народ, але визнав їхні гріхи повною мірою. Клопочучи за весь свій народ, він сповідав провини, в яких сам не був винен, і молився про те, щоб Бог завдяки Своїй милості привів його співвітчизників до усвідомлення власних гріхів. {ЩМП 244.5}

Усім, хто в щирому розкаянні шукає Бога, Він дає запевнення: «Провини твої постирав Я, мов хмару, і немов мряку гріхи твої, навернися ж до Мене, тебе бо Я викупив!» (Ісаї 44:22) (Рев’ю енд Геральд, 16 грудня 1890 р.). {ЩМП 244.6}"