---
title:  Наш вибачливий Бог
date:   09/11/2019
---

### Біблійні тексти для дослідження
Неем. 9:1-3; Дан. 9:4-19; Неем. 9:4-8; Колос. 1:16, 17; Неем. 9:9-38; Римл. 5:6-8.

> <p>Пам’ятний вірш</p>
> «Хто ховає провини свої, тому не ведеться, а хто признається та кидає їх, той буде помилуваний» (Прип. 28:13).

Після закінчення свята Кучок керівники народу знову зібрали людей. Недавно вони святкували, а тепер настав час повернутися до незавершеної справи визнання своїх гріхів та покаяння перед Богом.

Так, нещодавно керівники просили не сумувати і не журитися про свої помилки, однак це не означає, що смуток і визнання гріхів не важливі. Тепер, коли закінчилися свята, настав час принести плід покаяння в житті.

Порядок подій, зображених у розділах 8, 9 книги Неемії, не обов’язково означає, що саме така послідовність (покаяння, радість, покаяння) має право на існування. Яким би не був порядок дій, але радість у Господі повинна бути на першому місці. Зрештою, у Посланні до римлян 2:4 сказано, що саме «доброта Божа» веде нас до покаяння. З цієї причини ми повинні прославляти Його доброту й утішатися Господом, а також завжди пам’ятати, що нам необхідні прощення, очищення і перетворення.

#### Додаткове читання: Вибрані цитати Эллен Уайт

«Хто приховує гріхи свої, той успіху не має, а хто визнає та залишає їх, той буде помилуваний» (Прип.28:13). Якщо б усі, хто приховує і виправдовує свої помилки, могли бачити, як сатана торжествує з цього приводу, як він насміхається над справою Христа і святих ангелів, тоді вони поспішили б визнати свої гріхи та залишити їх. Через недоліки характеру сатана намагається опанувати розумом людини; він знає, якщо ці пороки закореняться, то він матиме успіх. Тому він, вдаючись до обману, постійно намагається переконати послідовників Христа, що для них неможливо здобути перемогу. Але Ісус просить за них. Вказуючи на Свої проколоті руки, на зранене тіло, Він звертається до всіх, хто бажає йти за Ним: «Досить для тебе благодаті Моєї» (2Кор.12:9). «Візьміть ярмо Моє на себе і навчіться від Мене, бо Я лагідний і покірливий серцем, і знайдете спокій душам вашим. Бо ярмо Моє любе, і тягар Мій легкий» (Матв.11:29—30). Тому нехай ніхто не вважає свої недоліки невиправними. Бог дасть віру і благодать, щоб їх перемогти. {ВБ 458.1}

Хто достатньо довго дивиться в Божественне дзеркало, щоб побачити й відчути презирство до своїх гріхів, своєї несхожості з лагідним і покірним Ісусом, той знайде силу для перемоги. Кожна істинно віруюча людина визнає свої гріхи та залишить їх. Вона працюватиме разом з Христом, підпорядковуючи Божественній волі свої успадковані й набуті схильності до зла, щоб гріх більше не панував над нею. Дивлячись на Проводиря і Вершителя віри, на Ісуса, вона перетворюватиметься на Його подобу. Вона досягне досконалого змужніння, міри зрілості — повноти Христа... Хто вірить по-справжньому, визнаючи й залишаючи свої гріхи, той буде дедалі більше уподібнюватися до Христа, аж доки про нього не скажуть на Небесах: «І ви в Ньому маєте повноту» (Колос. 2:10).49 {ННП 133.3}

Однак Божа любов продовжує сумувати за тим, хто обрав життя без Нього; усіма способами вона намагається повернути його до батьківського дому. Перебуваючи в такому жалюгідному стані, блудний син «опам’ятався». Оманливі пута, котрими сатана полонив його, були розірвані. Він побачив, що його страждання були результатом власної нерозсудливості, і сказав: «Скільки наймитів мого батька мають у надлишку хліба, а я тут гину з голоду. Встану, піду до свого батька». До цього нещасного приходить надія через спогади про батьківську любов. Саме ця любов тягнула його додому. Так само впевненість у Божій любові спонукує грішника повернутися до Бога. «Доброта Божа веде тебе до покаяння» (Римл.2:4). Золотий ланцюжок милосердя, співчуття й любові Бога обвиває кожну душу, що потрапила в небезпеку. Господь промовляє: «Я вічним коханням тебе покохав, тому милість тобі виявляю!» (Єрем.31:3). {НУХ 135.3}