---
title:  Закон і пророки
date:   13/11/2019
---

`Прочитайте Неем. 9:23-31. Що протиставили ізраїльтяни «великому добру» Бога?`

Наступний розділ молитви / проповіді змальовує життя в Ханаані, коли ізраїльтяни володіли даною їм Богом землею. Їм були даровані готові до використання землі, міста, виноградники, поля, але вони все прийняли як належне. У тексті Неем. 9:25 ми читаємо: «Вони їли й наситилися, поставали товсті». Словосполучення «поставали товсті» зустрічається в Біблії кілька разів (див. П. Зак. 32:15; Єрем. 5:28) і лише в негативному розумінні.

Люди «насолоджувалися Твоїм великим добром», але хня насолода було не в Бозі, а в тому, що вони мали. Володіння всім ще не означає близьких відносин з Богом. Як часто ми думаємо: «Якби в мене було те чи інше, я точно був би щасливий». Утім, ми бачимо, що ізраїльтянам Бог дав усе, однак таке «щастя» робило їх менш відданими Йому. Занадто часто нам легше зосередитися на дарах, ніж на Дарувальникові. Це фатальний самообман!

Звичайно, це не означає, що ми не маємо права бути щасливими, користуючись отриманими від Бога дарами. Він бажає, щоб ми раділи ними, але ця радість не гарантує відносин з Богом. Справді, якщо ми не будемо обережні, отримане від Господа може стати каменем спотикання.

Проте в цьому розділі зазначено, що керівники народу визнавали, у чому були невірні Богові. Переглядаючи свою історію, вони конкретно називали злочини, вчинені ними як нацією. Деякі аспекти особливо важливі, оскільки повторюються кілька разів: (1) Ізраїль відкинув Божий Закон і (2) переслідував пророків.

Керівники зрозуміли, що Божий Закон та Його пророки важливі для життєвого успіху й розвитку як благочестивої нації в цілому, так і кожної особи зокрема. Молитва містить такий висновок: якщо людина виконує Божі Заповіді, вона житиме ними (див. Неем. 9:29, порівн. Левит 18:5). У молитві також наголошено, що Дух Святий промовляв через пророків. Бог дав нам Свої Заповіді для повноти життя і послав Своїх пророків, щоб відкривати Його істину. Важливе запитання для всіх нас: як ми застосовуємо ці дари?

#### Додаткове читання: Вибрані цитати Эллен Уайт

Наш Бог — ніжний і милосердний Небесний Отець. Служіння Йому не повинно бути для нас безрадісним, обтяжливим. Участь у Божому ділі та служінні Йому мусить приносити нам найбільше задоволення. Бог не хотів би, щоб Його діти, заради яких був здійснений великий подвиг спасіння, поводилися так, неначе Він жорстокий і вимогливий Володар. Бог — наш найкращий Друг; і коли ми збираємося на богослужіння, Він хоче перебувати з нами, благословляти та втішати нас, сповнюючи наші серця радістю і любов’ю. Господь бажає, щоб Його діти знаходили втіху в служінні Йому, отримуючи від цього задоволення. Бог хоче, щоб ті, котрі приходять на богослужіння, могли піти додому з вдячними думками про Божу опіку та любов, аби вони знаходили силу для виконання своїх щоденних обов’язків, збагатившись Його благодаттю; поводилися б в усьому чесно і вірно. {ДХ 79.1}

Майно пана було доручено невірному управителеві з доброчинною метою, проте він використав його для себе. Так сталося і з Ізраїлем. Бог обрав насіння Авраама. Рукою піднесеною Він звільнив їх з єгипетського рабства. Він зробив їх хоронителями священної Істини для благословення світу. Їм було довірено живе Боже Слово, щоб вони могли передавати світло іншим. Однак Його управителі використали ці дари для власного збагачення і звеличення. {НУХ 262.4}

.Так було за днів Христа. Так є і зараз. Подивіться на життя багатьох людей, котрі називають себе християнами. Господь наділив їх здібностями, силою та впливом; Він довірив їм гроші, щоб вони були Його співпрацівниками у великій справі Викуплення. Усі Його дари повинні бути використані для благословення людства, для полегшення життя страждальців і нужденних. Ми повинні нагодувати голодних, одягнути нагих, потурбуватися про сиріт і вдів, послужити нещасним та пригніченим. Таке широке розповсюдження убогості у світі ніколи не було наміром Бога. Він ніколи не бажав, щоб одна людина жила в надмірних розкошах, а діти іншої плакали за хлібом. {НУХ 263.2}

Правильно застосовані багатства виконають велику добру справу. Душі будуть навернені до Христа. Хто живе і діє згідно з планом Христа, той побачить у Божих дворах людей, задля яких працював і жертвував на землі. {НУХ 265.3}