---
title:  Уроки минулого
date:   12/11/2019
---

`Прочитайте Неем. 9:9-22. Чим наступна частина молитви відрізняється від першої?`

Молитва переходить від прославляння Бога за Його вірність до історії про невірність ізраїльтян, коли вони перебували в Єгипті, а потім блукали по пустелі. У ній згадано все, що Бог дарував ізраїльтянам; але, на жаль, на ці милосердні дари «батьки» відповіли гордістю, упертістю, зневагою.

Визнання людської гріховності й відсутності справжньої відданості Богові ‒ важливий крок у сповіді та покаянні. І хоч наведені вище тексти змальовують людей давнини, ніхто не може заперечувати, що кожен з нас має ті самі проблеми, що й вони.

Безперечно, Євангеліє дароване нам так само, як ця Блага звістка звучала і для них. Визнання власних гріхів саме по собі не спасає нас, спасіння дарує тільки жертва Христа. Сповідь, поряд з покаянням, займає центральне місце в нашому особистому визнанні того, що ми можемо бути виправдані лише Христом. «Коли через покаяння й віру ми приймаємо Христа як нашого Спасителя, тоді Господь прощає наші гріхи та звільняє нас від покарання за порушення Закону. Тоді грішник стоїть перед Богом як невинна людина; він знайшов милість Небес і за допомогою Духа спілкується з Отцем і Сином» (Е. Уайт. Вибрані вісті. Т. 3. С. 191).

Утім, оскільки доброта Господа спонукає нас визнавати свої гріхи й каятися в них, то з Божою допомогою ми повинні залишити їх.

У досліджуваній нами молитві наголошено, що Ізраїль був упертий, а Бог ‒ люблячий. Знання того, що Господь здійснив для ізраїльтян, дарувало їм упевненість: оскільки Він так багато звершив для них у минулому, то продовжуватиме піклуватися про них і в майбутньому. Ось чому людям необхідно завжди пам’ятати, як Бог діяв у минулому. Щойно вони забували про це, відразу ж потрапляли в біду.

`Згадайте часи, коли ви були впевнені, що Бог діє у вашому житті. Як можна отримати розраду наступного разу, коли виникнуть труднощі і переживання? Як навчитися вірити в доброту Бога серед випробувань, проблем і страху за майбутнє?`

#### Додаткове читання: Вибрані цитати Эллен Уайт

Історія життя Ізраїлю в пустелі записана для блага Божого Ізраїлю до кінця часу. Оповідь про взаємовідносини Бога з Ізраїлем під час мандрівки, коли вони переміщалися то в один бік, то в інший, коли зазнавали голоду, спраги, утоми, коли надзвичайним чином виявлялася Божа сила для їхнього підкріплення, — усі ці записи сповнені застережень і настанов для Його народу в теперішній час. Різні переживання євреїв були школою приготування до життя в обіцяному їм домі в Ханаані. Бог хоче, щоб Його народ, який живе в ці дні, з покірним серцем і готовністю навчатися знову переглянув випробування, через які проходив стародавній Ізраїль, аби отримати уроки для приготування до Небесного Ханаану (Лист 44, 9 березня 1903 р. Пастору Д. А. Бедну, менеджеру санаторію в Сіднеї). {ЦДБ 73.4}