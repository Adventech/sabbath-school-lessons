---
title:  Для подальшого дослідження
date:   15/11/2019
---

Прочитайте з книги Е. Уайт «Дорога до Христа» розділ «Покаяння» (С. 37-41).

У тексті Неем. 9:25 євреї визнають, що за великою милістю Бога їхні предки «насолоджувалися». Корінь цього дієслова (євр. _адáн_) збігається з назвою Едену (Еден), «еденський рай» (Бут. 2:15). Тому слово «насолоджувалися» можна було б перекласти фразою: «Вони жили, як в Едені».

Євангеліє ‒ це відновлення, а що може бути кращим символом відновлення, ніж Еден, аби уявити те, до чого ми врешті-решт прийдемо? Бог обрав єврейський народ та підніс його в стародавньому світі, щоб створити таке відображення Едену, яке могло б існувати на грішній Землі. Навіть після полону й повернення цей народ усе ще володів великим потенціалом. «Бо Сіона Господь потішає, всі руїни його потішає, й обертає пустині його на Еден» (Ісаї 51:3).

Так, народ насолоджувався обіцяними Господом матеріальними благословеннями, які, наскільки можливо в грішному світі, нагадують прекрасний Еден. І це було добре. Ізраїльтяни насолоджувалися Божими благословеннями. Господь створив фізичний світ таким, щоб люди могли насолоджуватися ним. Ізраїль був благословенний Богом. Їхній гріх полягав не в тому, що вони «насолоджувалися» життям за великою милістю Бога, а в тому, що забули Господа (див. Єзек. 23:35), добротою Котрого насолоджувалися. Благословення стали метою, а не засобом досягнення мети, яка полягала в тому, щоб відкрити Бога іншим народам.

**Питання для обговорення**

`Ісус сказав: «Посіяне в тернях – це той, що слухає слово, але клопоти віку та омана багатства заглушують те слово, і воно лишається без плоду» (Матв. 13:22). Що таке «омана багатства» і як вона пов’язана з молитвою покаяння, яку ми вивчали цього тижня?`

`Поміркуйте про доктрину творіння. Зверніть увагу на молитву, записану в 9-му розділі книги Неемії, де народ одностайно визнав Господа Творцем і Життєдавцем. Чому це вчення є основоположним для нашої віри?`

`Як нам досягти правильного балансу між визнанням своєї гріховності та надмірним сумом, викликаним усвідомленням цієї гріховності? Яким чином ми можемо не дозволити сатані використовувати нашу гріховність з метою збентежити нас настільки, щоб спонукати відмовитися від своєї віри в силу Христової жертви?`

#### Додаткове читання: Вибрані цитати Эллен Уайт

Дорога до Христа «Визнання гріхів» p. 27-30

Цей день з Богом «Ти можеш перемагати» p.257