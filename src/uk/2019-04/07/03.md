---
title:  Початок молитви
date:   11/11/2019
---

Реакцією людей на читання Біблії стала тривала молитва, у якій наголошувалося на Божій доброті, на відміну від історії невірності Ізраїлю. Можна зауважити, що ця молитва більше схожа на проповідь, адже майже кожен вірш має паралель з ншими текстами Писання.

`Прочитайте Неем. 9:4-8. На яких основних темах зосереджена молитва? Чому молільники обрали саме ці теми?`

У першій частині молитви люди благословляють Бога і, зокрема, Його ім’я. У єврейській культурі ім’я було не просто словом або словосполученням, яким когось називали, воно визначало особу. Отже, виголошена Божому імені хвала значуща, бо демонструє світові, що Його ім’я гідне хвали й честі. Це ім’я Творця Всесвіту. Молитва починається з поклоніння Богові як Творцеві і Життєдавцю (Неем. 9:6, див. також Колос. 1:16, 17). Слово «оживляєш» походить від єврейського дієслова, що означає «підтримувати життя».

Творець усього ‒ це Той, Хто обрав Авраама, мужа, у котрого «серце» було «вірним» (див. Неем. 9:8). Авраамові часом не вистачало віри, але, отримавши наказ принести в жертву сина, він зберіг вірність Божій волі (див. Бут. 22). Авраам навчився бути вірним ‒ не за одну ніч, а завдяки постійному спілкуванню з Богом. У єврейському мисленні «серце» співвідноситься з розумом, тому вираз «вірне серце» означає, що Авраам розвинув вірність у думках та діях, і Бог визнав його праведним.

Перші кілька фраз молитви зосереджені на Богові як (1) Творцеві, (2) Життєдавцеві, (3) Виконавцеві Своїх обітниць. Спочатку народ згадує про те, Ким є Бог: Він створив нас, живить нас і завжди виконує Свої обітниці. Пам’ять про це допомагає нам зберігати надію у своєму житті й навчитися довіряти Йому навіть у найскладніших ситуаціях, коли здається, що Він далекий від нас і наших проблем.

`Чому вчення про Бога як про нашого Творця таке важливе для нашої віри? У якій заповіді нам наказано Богом проводити кожну сьому частину тижня, згадуючи Його як свого Творця? Чому це настільки важливо?`

#### Додаткове читання: Вибрані цитати Эллен Уайт

Ось про що співали левіти в гімні, записаному Неємією: «Ти, Господи, єдиний! Ти сотворив небо, небеса небес, і все їхнє впорядження; землю й усе, що на ній… і Ти живиш усе» (Неєм.9:6). Щодо нашого світу, то Божа робота творіння є завершеною. Бо «діла Його були завершені від закладин світу» (Євр.4:3). Але Божа енергія все ще в дії, щоб підтримувати Своє творіння. Биттям своїх сердець і диханням усе живе завдячує не якомусь механізмові, який одного разу був приведений у дію і продовжує функціонувати внаслідок притаманної йому енергії. Ні, кожний ковток повітря, кожний удар серця є доказом всеохоплюючої турботи Того, Котрим «ми живемо, рухаємось, й існуємо» (Дії 17:28). ..Рука Божа спрямовує планети і підтримує порядок і гармонію їхнього руху на небесах. {ПП 93.4}

Діла творіння свідчать про Божі могутність і велич. «Небеса розповідають про Божу славу, а про чин Його рук розказує небозвід» (Псал.18:2). Хто приймає Боже Слово за свого порадника, для того наука стане допоміжним засобом до розуміння Бога. «Бо невидиме Його, вічна сила Його і Божество через розглядання творіння видимі» (Римл.1:20). {ПП 95.2}

Якщо ви хочете переконатися в існуванні Бога, подивіться навколо, куди б не закинула вас доля. Він звертається до ваших почуттів та вражає душу Своїми творіннями. Нехай ваше серце прийме ці враження, а природа стане для вас розгорнутою книгою і навчить вас Божественної істини за допомогою знайомих вам явищ. Ви більше не будете з байдужістю дивитися на величні дерева. Кожна квітка, кожний листочок з його тонкими прожилками свідчитимуть вам про безмежну майстерність Великого Художника. Могутні скелі й велетенські гори, що височіють на горизонті, виникли не з волі випадку. Вони безмовно, але дуже виразно звіщають про Того, Хто сидить на високому та піднесеному престолі Всесвіту. «Відомі від віку Богові всі Його діла». Усі Його наміри досконалі. Який трепет і яке благоговіння має викликати в нас Його Ім’я!.. {ННП 291.3}

«Нехай не буде в тебе інших богів крім Мене!». Єгова, Одвічний, Існуючий Сам у Собі, Джерело життя і Вседержитель; лише Він гідний найвищої пошани і поклоніння. Ця Заповідь забороняє людині обирати інший об’єкт поклоніння, відводячи йому перше місце в своїх почуттях та служінні. Усе те, що стає настільки дорогим для нас, що послаблює нашу любов до Бога або заважає служити Йому належним чином, стає для нас богом, ідолом. {ПП 279.4}