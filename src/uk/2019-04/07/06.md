---
title:  Хвала і прохання
date:   14/11/2019
---

`Прочитайте Неем. 9:32-38. Чим завершується молитва покаяння?`

Знову в молитві звучить хвала Богові за те, що Він великий, сильний, гідний благоговіння, що береже заповіт і милість. Ізраїльтяни у своїй молитві щиро визнають Божу доброту до них.

Крім того, вони висловлюють прохання у формі заповіту з Богом, детально описаному в 10-му розділі. Яке їхнє прохання?

«А тепер, Боже наш, Боже великий, сильний та страшний, що бережеш заповіта та милість, ‒ нехай не буде малою перед лицем Твоїм уся та мука, що спіткала нас» (Неем. 9:32).

Народ має платити данину царям, які панують над ним. Невелика група ізраїльтян відчуває пригноблення з усіх боків, вони втомилися від нього. Вони переживали одну тиранію за іншою і зараз сподіваються на пом’якшення вироку.

Цікаво, що євреї назвали себе «рабами» (див. Неем. 9:36) після визнання факту невірності свого народу. Раби підкоряються своїм панам. Отже, використання цього слова означає, що ізраїльтяни розуміють: їм необхідно підкорятися Господу, чого не робили їхні батьки. Таким чином вони висловили своє бажання бути вірними Господу та Його Заповідям. І, як раби Бога, вони просять Його втрутитися й захистити їхні інтереси.

Ізраїльський народ разом з Ездрою та Неемією описує свій нинішній досвід як стан «великого утиску» (Неем. 9:37), який можна порівняти з лихом, пережитим ізраїльтянами в Єгипті (див. Неем. 9:9). У своїй молитві вони славлять Бога за те, що Він побачив їхнє нещастя в Єгипті та звернув на них увагу. І тепер уся громада просить Бога втрутитися так само, як і в минулому, хоч вони цього не заслуговують, бо ані цар, ані князі, ані священики, ні пророки чи батьки не були вірні. Таким чином, вони покладаються тільки на доброту й милосердя Бога, а не на себе або на діла своїх предків, сподіваючись, що Він буде їхнім Захисником.

`Прочитайте Римл. 5:6-8. Як ці тексти відображають те, що ізраїльтяни просили в Бога? Яку втіху ми можемо черпати з наведеного уривка?`

#### Додаткове читання: Вибрані цитати Эллен Уайт

Коли стихли звуки похвального гімну, керівники зібрання почали розповідати історію Ізраїлю, наголошуючи на тому, якою великою була Божа милість до них та якою жахливою — їхня невдячність. Тоді увесь збір уклав Заповіт, обіцяючи виконувати всі Божі Заповіді. Ізраїльтяни зрозуміли, що понесли покарання за свої гріхи, і тепер визнали справедливість Божих судів, присягаючи виконувати Його Закон. Аби цей Заповіт був «певним» і щоб зберегти його назавжди, як нагадування про взяті на себе зобов’язання, він був записаний, а священики, левити й князі народу скріпили його своїми підписами. Цей документ повинен був нагадувати про їхній обов’язок, застерігаючи від спокус. Народ урочисто поклявся, що буде «ходити в Божому Законі, даному через Мойсея, Божого слугу, дотримуватися і виконувати всі Заповіді Господа, нашого Бога, Закони і постанови Його». {ПЦ 442.1}

Христос полюбив нас не тому, що ми першими полюбили Його, але «коли ми були ще грішниками», Він помер за нас. Він не поводиться з нами згідно з нашими провинами. Хоч наші гріхи варті засудження. Він не засуджує нас. Із року в рік Він зносить наші слабкості і незнання, нашу невдячність та непостійність. Незважаючи на наші блукання, запеклість серця, нехтування Його Святим Словом, Його рука все ще простягнута до нас. {СЗ 110.1}...

Увесь день Господь Бог через Ісуса Христа простягає Свою руку, запрошуючи грішних і занепалих. Він прийме всіх. Він радий бачити кожного. Це Його слава — прощати найбільшого з грішників. Він відбере здобич у сильного, звільнить полоненого, вихопить головешку з вогню. Господь опустить золотий ланцюг Своєї милості до найнижчих глибин людського нещастя і піднесе принижену, забруднену гріхом душу. {СЗ 110.3}