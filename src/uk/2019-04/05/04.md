---
title:  Дії Неемії
date:   29/10/2019
---

Мабуть, докір «шляхетним та заступникам» ‒ «ви заставою тиснете один одного!» (Неем. 5:7) ‒ не приніс бажаних результатів. Неемія не зупинився на цьому, натомість продовжував боротися за права пригноблених. Він міг би просто сказати, що намагався напоумити «шляхетних та заступників», але це не подіяло, тому він змушений відмовитися від вирішення проблеми. Зрештою, це були багаті, могутні люди в Юдеї, з якими йому довелося боротися. Проте Неемія не заспокоївся, доки не вирішив проблему, хоч і нажив собі могутніх ворогів.

`Прочитайте Неем. 5:7-12. Які аргументи наводив Неемія проти несправедливості? Що він використовує, аби переконати людей виправити ситуацію?`

Для вирішення цього питання Неемія скликає велике зібрання ‒ весь ізраїльський народ. Він, очевидно, розраховував, що в присутності всього народу керівникам стане соромно або навіть страшно продовжувати свою політику гноблення.

Перший аргумент Неемії зосереджений на рабстві. Багато євреїв, зокрема і сам чашник, викуповували своїх співвітчизників з іноземного рабства. Тепер він запитує знатних і начальників: чи допустимо купувати і продавати своїх братів? Невже ізраїльтяни викуповували з рабства ізраїльтян і давали їм свободу тільки для того, щоб вони зробилися рабами у своєму народі?

Начальники мовчать, бо усвідомлюють незаперечність цього аргументу; і Неемія не зупиняється. Він запитує їх: «Невже ви не повинні були б жити в страху перед вашим Богом, аніж наражатись на ганьбу язичників, наших ворогів?» (Неем. 5:9, _Сучасний переклад_). Потім Неемія визнає, що сам давав людям гроші і хліб у борг. Оголосивши: «Давайте подаруємо їм цей борг!» (Неем. 5:10, _Сучасний переклад_), він підтвердив закон, який забороняє цю практику, і продемонстрував, що люди повинні піклуватися один про одного. Дивовижно, але відповідь керівників була одностайною: вони погоджуються простити всі борги.

`Чи поводилися ви з кимось несправедливо задля власної вигоди? Більшість із нас, якщо чесно, повинні відповісти «так». Що заважає вам нині відновити правильні відносини?`

#### Додаткове читання: Вибрані цитати Эллен Уайт

Навіть серед тих, які вважають, що ходять у Господньому страху, є люди, котрі поводяться подібно до ізраїльських вельмож. Користуючись своєю владою, вони вимагають більше, ніж їм належить, і таким чином стають гнобителями. ... Марнотратство, шахрайство і здирство вбивають в серцях віру і руйнують духовність багатьох людей. Церква значною мірою відповідальна за гріхи своїх членів. Якщо вона не підносить свій голос проти зла, значить схвалює його. {ПЦ 432.4}

Звичаї світу не можуть бути нормою для християнина. Він не повинен переймати його жорстокі правила, шахрайство і здирство. Кожний несправедливий учинок проти ближнього — порушення золотого правила Христа. Кожне заподіяне Божим дітям зло, в особі Його святих учинене Самому Христові. Кожна спроба скористатися незнанням, слабкістю або нещастям іншого зазначена в небесних книгах як обман. {ПЦ 433.1}

Покладаючи на людей обов’язки, Бог очікує від них послуху Його Законові. Вони повинні чинити справедливо, усвідомлюючи, що Господь бачить їхнє ставлення до ближніх і покарає кожний несправедливий жорстокий учинок. Бог дає людям можливість стати єдиними з Христом та з Ним. Ті, хто живе в страху Божому, роздумуючи про Його характер, щодня все більше й більше будуть уподібнюватися до Христа. А ті, хто не обирає пізнання Бога, будуть хвалькуватими й пихатими. {ЦДБ 35.2}

Якщо ми робимо вигляд, що служимо Богові, і водночас ображаємо або чинимо несправедливо зі своїм братом, то показуємо цьому братові характер Божий у неправдивому світлі; щоб прийти до згоди з Богом, необхідно покаятись, зрозуміти, що це гріх. Можливо, цей брат завдав нам більшої образи, ніж ми йому, але це зовсім не применшує нашої відповідальності. Якщо, прийшовши до Бога, ми згадаємо, що хтось має що-небудь проти нас, ми повинні відкласти свої дари молитви і славослів’я, піти до брата, з яким посварилися, в покорі покаятися перед ним і попросити прощення. {НПЩЖ 47.3}

Якщо ми якимось чином завдали болю нашому братові, то повинні відшкодувати йому за вчинене зло. Якщо ми без будь-якого поганого наміру сказали неправду, представили його слова неправдиво або зашкодили його репутації, то ми повинні піти до тих осіб, з якими говорили про цього брата, і взяти назад усі образливі слова. {НПЩЖ 47.4}

Якщо б брати й сестри не розповідали про свої незгоди іншим людям, а чистосердечно, у дусі християнської любові вирішували це між собою, — якого зла можна було б уникнути! Скільки кукілю було б знищено в зародку, як тісно й сердечно послідовники Христа могли б об’єднатись у Його любові! {НПЩЖ 47.5}