---
title:  Клятва
date:   30/10/2019
---

`Прочитайте Неем. 5:12, 13. Чому Неемія виголошує прокляття проти тих, хто не дотримає свого слова?`

Хоча зверхники погоджуються відновити й віддати конфісковане, Неемія не задовольняється їхніми словами. Йому потрібні надійні докази, тому він змушує їх заприсягнути перед священиками. Ця дія також мала б юридичну силу, якби йому пізніше довелося звернутися до послуг юристів.

Однак чому Неемія виголошує слова прокляття? Він звершує символічний акт, витрушуючи свій одяг на знак втрати. Таким чином, хто порушить свою обіцянку, той втратить усе. У ті часи було прийнято виголошувати прокляття з метою підкреслити значущість певного закону або правила. Якщо прокляття було пов’язане з порушенням закону, люди були менше схильні порушувати його. Неемія вважав цю проблему настільки важливою, що необхідно було зробити щось рішуче, аби забезпечити успіх.

`Що повідомляють наведені старозавітні тексти про святість клятви? Числ. 30:2; П. Зак. 23:21-23; Екл. 5:4, 5; Левит 19:12; Бут. 26:31.`

Мова ‒ впливовий дар, даний людям Богом. Наші слова володіють силою ‒ силою до життя або смерті. З цієї причини ми повинні бути дуже обережні у своїх словах, обіцянках та усних зобов’язаннях. Також важливо, щоб наші вчинки відповідали нашим словам. Скільки людей зненавиділи християнство через тих, хто називав себе християнином, але чиї вчинки суперечили їхнім словам?

`Подумайте, як ваші слова впливають на інших людей. Як навчитися бути дуже обережними в тому, що, коли і як ми говоримо?`

#### Додаткове читання: Вибрані цитати Эллен Уайт

Неємія наголосив, що він особисто, як уповноважений перського царя, міг би вимагати великих податків на власну користь. Однак він не брав навіть того, що по праву належало йому, натомість щедро обдаровував бідних, полегшуючи їхню долю. Він закликав усіх юдейських начальників, винних у здирстві, залишити це беззаконня, повернути бідним землі і приріст із позичених грошей, який вони вимагали, а в майбутньому позичати їм без застави та лихви. {ПЦ 431.4}

Ці слова були проголошені в присутності усього зібрання. Якби начальники захотіли виправдати себе, вони мали можливість це зробити. Але вони не мали що заперечити. «Повернемо, — оголосили вони, — і не будемо нічого жадати від них! Зробимо так, як ти говориш!» Тоді Неємія в присутності священиків «заприсягнув їх, що так зроблять». «Тоді вся громада голосно промовила: „Амінь!“ Прославили вони Господа, після чого народ зробив так, як було домовлено». {ПЦ 432.1}

Юдеї знали, що третя заповідь забороняє вживати ім’я Боже надаремно, але вважали, нібито мають право висловлювати інші клятви. Клялися вони дуже часто. Мойсей заборонив їм фальшиві присяги, але у них напоготові було багато викрутів, щоб звільнитися від даного слова. Вони ані трохи не боялися того, що було насправді богохульством, і не ухилялися від порушення клятви, якщо це можна було приховати і вдало обійти закон. {НПЩЖ 53.3}

Ісус засудив їхні звичаї, проголосивши, що клятви вже самі по собі є порушенням Заповіді Божої. Однак Спаситель не заборонив застосування судової присяги, коли Бог урочисто закликається на свідка, щоб підтвердити, що сказане — правда і тільки правда. {НПЩЖ 53.4}

Приємні, радісні слова коштують не більше, ніж неприємні та похмурі. Різкі слова ранять і пригнічують душу. У цьому житті кожному доводиться боротися з труднощами. Кожний зустрічається з образами та розчаруваннями. Тож невже замість сонячного світла ми вноситимемо морок в життя тих, з ким спілкуємося? Невже не будемо говорити слів підтримки та благословення? Такі слова, безперечно, послужать благословенням і для нас, і для тих, кому будуть сказані. {ННП 341.4}

Ми часто забуваємо про сказані необережно слова, але ці слова принесуть урожай — добрий чи поганий. Посійте одне недобре, грубе слово, і це насіння, знайшовши ґрунт в умах слухачів, проросте і принесе плід за родом своїм. Посійте одне насіння христоподібними, ніжними, добрими словами, і вони принесуть вам багату віддачу. Будемо ж стежити за собою, щоб нам вимовляти слова не прокляття, а благословення. Якщо ми посіємо пшеницю, то й пожнемо пшеницю, якщо посіємо кукіль, пожнемо кукіль; і цей урожай пшениці або куколю буде явним і рясним. {ННП 342.1}