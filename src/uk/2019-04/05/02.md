---
title:  Народна скарга
date:   27/10/2019
---

`Прочитайте Неем. 5:1-5. Що відбувається? З якою скаргою звернулися люди?`

Єврейська громада об’єдналася під керівництвом Неемії проти зовнішніх ворогів. Однак не все благополучно в країні, яка переживає переслідування й захищається від іноземної інтервенції. Незважаючи на силу і згуртованість проти зовнішнього ворога, суспільство руйнується зсередини. Керівники й багаті люди використовують бідних і знедолених для власної вигоди, і ситуація настільки важка, що народ волає про допомогу. Одні говорили, що їм нема чим нагодувати дітей; інші кричали, що через голод заклали свою власність і тепер нічого не мають; ще інші стогнали, що їм доводиться брати гроші в борг і їхні діти стали рабами.

Здається, що головними причинами проблеми були голод та податкові платежі, через які бідніші сім’ї звернулися по допомогу до своїх сусідів. Перський уряд щорічно вимагав від юдейської провінції податок у розмірі 350 талантів срібла (див. примітку до Неем. 5:1, “The Andrews Study Bible”, p. 598). Якщо людина не могла сплатити зазначену частину обов’язкового податку, сім’я зазвичай закладала своє майно або брала кредит. Якщо ж вони не могли заробити гроші наступного року, їм потрібно було якось погашати заборгованість, котра лише збільшувалася. Звичайним погашенням заборгованості був продаж у рабство. До цього часу люди вже втратили свою землю, і тепер їм доводилося відправити когось із родини, зазвичай дітей, на службу до кредитора, щоб виплатити борг.

Буває, що ми потрапляємо в біду через власні дії або перебуваємо в скрутному фінансовому становищі через власні помилки. У наведеній вище історії розповідається про час, коли державна політика призвела до зростання бідності. Люди були спіймані в тенета злиднів і не бачили виходу.

`Як тоді, так і зараз люди змушені боротися з економічним пригнобленням. Який урок нам необхідно почерпнути з факту, що саме ця проблема часто згадується в Біблії?`

#### Додаткове читання: Вибрані цитати Эллен Уайт

Відбудову єрусалимської стіни ще не було повністю за кінчено, як увагу Неємії привернуло жалюгідне становище бідних верств суспільства. У зруйнованій країні землеробство продовжувало залишатися занедбаним. Більше того, через егоїзм деяких переселенців Господнє благословення обминуло їхній край і відчувався брак хліба. {ПЦ 429.1}

Щоби прогодувати свої сім’ї, бідняки змушені були купувати хліб у борг за непомірно високими цінами. Їм також доводилося позичати гроші в лихварів, аби заплатити високі податки, якими їх обкладали перські царі. На додачу до всіх нещасть заможніші юдеї, користуючись їхньою нуждою, наживали собі багатство. {ПЦ 429.2}