---
title:  Місіонерська історія
date:   01/11/2019
---

#### Уперта дружина

_Ендрю Мак-Чесні, Адвентистська місія_

Переконаний, що субота ‒ це освячений Богом день, бізнесмен Зеліндо Джо Лей повідомив своїй дружині, що залишає їхню церкву, котра збирається по неділях у Лоспалос, Східному Тиморі.

‒ Що? Ти збожеволів?! ‒ вигукнула його дружина Дульче. ‒ Спочатку ти закриваєш наші дві крамниці по суботах, а тепер сам хочеш піти з церкви. Чому?

‒ Я знайшов істину в Біблії, ‒ відповів Зеліндо.

Дульче відмовилася обговорювати це питання.

‒ Відтепер ти йдеш своїм шляхом, я ‒ своїм, ‒ сказала вона.

Вона перестала готувати Зеліндо їжу й іноді замикала його в домі.

Зеліндо плакав і молився: «Що зі мною відбувається? Я знайшов істину в Біблії, але тепер моя дружина хоче розлучення, бо я дотримуюся біблійного вчення про суботу».

Зазвичай уранці Дульче торгувала в їхній крамниці, а Зеліндо вдома доглядав за молодшим сином. Потім, від полудня до дев’ятої вечора, він торгував у крамниці, а Дульче поверталася додому до сина.

Одного ранку Зеліндо молився: «Господи, якщо Ти хочеш, щоб я залишив свою колишню церкву, покажи мені чудо».

Опівдні він пішов до крамниці і був шокований, побачивши, що Дульче читає Біблію. Він ніколи раніше не бачив її з Біблією в руках. Того разу вона читала про жінку і дракона у 12-му розділі книги Об’явлення.

‒ Люба, якщо ти не розумієш, що там написано, я можу тобі пояснити, ‒ м’яко почав Зеліндо.

Дульче різко стукнула рукою по столу. Гучний шум привернув увагу здивованих покупців.

Дульче почала плакати.

‒ Чому вони обманювали нас? ‒ запитувала вона. ‒ Чому вони приховували від нас істину?

Зеліндо обійняв її. «Боже, дякую Тобі за відповідь на молитву, ‒ подумки помолився він. ‒ Я побачив чудо».

У суботу вся сім’я вперше пішла до адвентистської церкви.

Пізніше подружжя прийняло хрещення в цій церкві.

Зеліндо 42 роки, він свідчить, що Бог безмірно благословив його, коли він вирішив шанувати Його і на роботі. Чоловік перестав продавати алкоголь, тютюн, каву, чай та змінив умови прийому на роботу. Крім оплати роботи працівників, він почав фінансувати їхнє проживання та харчування. Зеліндо попросив їх щоранку і щовечора разом з ним поклонятися Богові та раз на тиждень відвідувати біблійні курси.

Щодня чоловік молився: «Господи, я хочу використовувати свій бізнес на славу Тобі. Допоможи мені привести до Тебе людей».

Співробітники, вивчаючи Біблію, не могли стримувати здивування.

‒ Те, чого ви навчаєте нас із Біблії, – справді істина, ‒ захоплювалися вони.

Зеліндо розповідає, що Бог благословив його служіння навіть більше, ніж він очікував: за чотири роки вісім його співробітників прийняли хрещення.

Частина приношень тринадцятої суботи допоможе побудувати першу адвентистську школу в Ділі, столиці Східного Тимору. Дякуємо вам за ваші місіонерські приношення.