---
title:  Проти духу закону
date:   28/10/2019
---

`Прочитайте Неем. 5:6-8 (див. також Вих. 21:2-7). Чому Неемія відреагував так різко?`

Як би сьогодні нам не було важко приймати цей факт, але в стародавньому світі рабство було суспільною нормою. Батько міг або сам стати рабом, або продати в рабство своїх дітей. Згідно із соціальними й юридичними нормами, батьки мали право продавати своїх синів і дочок. Та оскільки Бог є Богом свободи, Він регулював цю практику в Ізраїлі, вимагаючи від кредиторів звільняти своїх рабів кожні сім років. Таким чином, Бог захищав людей від вічного рабства виявляв Своє бажання, щоб люди жили вільно.

Хоч закон в Ізраїлі дозволяв кредитування, стягнення відсотків зі своїх співвітчизників було заборонено (див. біблійні правила проти лихварства: Вих. 22:25-27; Левит 25:36, 37; П. Зак. 23:19, 20). І навіть відсотки, які в порушення Божого повеління стягували кредитори (лише 1 % щомісяця), були невеликими порівняно з тими, які стягували в інших країнах. У месопотамських текстах VII століття згадується, що відсоток на срібло становив 50 %, а на зерно ‒ 100 % на рік. Таким чином, ставка по кредиту 12% на рік була дуже низькою порівняно з практикою країн Месопотамії. Загалом, згідно з Божим Словом, єдине, що кредитори робили неправильно, ‒ стягували відсотки (Неем. 5:10), але, що цікаво, люди навіть не згадували про це у своїй скарзі. Усе інше було в рамках суспільної норми. Чому ж Неемія повідомляє: «І сильно запалав у мені гнів»? Однак він не діє відразу, натомість серйозно міркує над цим питанням.

Неемія рішуче намагається вирішити проблему. Він не ігнорує скарг тільки тому, що вони соціально прийнятні і навіть «непогані» порівняно зі звичаями інших народів. У цій ситуації був порушений дух закону. В усі часи й особливо під час економічної скрути люди повинні допомагати один одному. Бог співчуває пригнобленим і нужденним, Він наказує пророкам виступати проти зла й насильства.

`Як ми можемо неумисно порушувати дух закону, дотримуючись тільки букви закону? Михея 6:8.`

#### Додаткове читання: Вибрані цитати Эллен Уайт

Бог також навчав через Мойсея: «Якщо позичиш гроші комусь із Мого народу, вбогому, який біля тебе... то не накладатимеш на нього відсотків». «Не позичатимеш братові своєму на відсотки ні грошей, ні харчів, ні будь-чого іншого, з чого беруть відсотки». І далі Він говорить: «Коли ж буде серед тебе убогий, будь-хто із братів твоїх, у якомусь твоєму місті на твоїй землі, що Господь, Бог твій, дає тобі, то не зроби запеклим свого серця, і не замкни своєї руки від убогого брата свого; ти обов’язково відкриєш руку йому, і позичиш за його потребою, що бракуватиме йому». {ПЦ 429.4}

Після повернення з вавилонського полону багаті юдеї чинили всупереч цим повелінням. Коли бідні змушені були позичати гроші для виплати податку цареві, багаті давали їм у борг, однак під дуже високі відсотки. ... Чимало людей змушені були продавати своїх синів і дочок у рабство. Здавалося, не існувало жодної надії на поліпшення, жодної можливості викупити своїх дітей і землі, жодної перспективи, крім постійно зростаючого відчаю, непроглядної нужди і рабства. Проте вони належали до одного народу, були дітьми одного і того ж Заповіту, що й їхні більш удачливі брати. {ПЦ 430.1}

Тож переконаємося, що наші душі праведні перед Богом і що Господь може навчати нас, керувати нами та відкривати нам Свою волю. Будь ласка, подумайте про це. Давайте багато спілкуватися з Богом у молитві. Господь — наш Помічник, Сила й Міць. Якщо ми в покорі ходитимемо з Богом, якщо будемо боятися Його і прославляти Його Ім’я, Він перебуватиме в наших думках та серцях, і ми уподібнимося до Нього. Давайте ж у покорі досліджувати свої серця, здобуваючи мудрість, яку може дарувати тільки Бог. {ЦДБ 19.4}

Наш народ потребує зараз одного — наділення Святим Духом. Перестаньте сперечатися, відкладіть розбіжності й ворожнечу та шукайте відповіді на молитву, записану в 17-му розділі Євангелія від Івана. {ЦДБ 19.5}