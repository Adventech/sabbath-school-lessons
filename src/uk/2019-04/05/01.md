---
title:  Порушення духу закону
date:   26/10/2019
---

### Біблійні тексти для дослідження
Неем. 5:1-5; Вих. 21:2-7; Михея 6:8; Неем. 5:7-12;

> <p>Пам’ятний вірш</p>
> «Поверніть же їм негайно їхні поля, їхні виноградники, їхні оливкові сади і їхні доми! Подаруйте їм також відсотки з грошей, зерна, вина й олії, які вони вам винуваті» (Неем. 5:11, Сучасний переклад).

Донині люди намагаються вирішити питання багатства, бідності, боротьби між багатими й бідними та можливостей подолати прірву між ними. Так, Ісус сказав, що «бідних ви завжди маєте з собою» (Матв. 26:11), але це не може слугувати виправданням, якщо ми відмовляємося допомагати бідним. Писання неодноразово закликає нас піклуватися про ближніх. Інакше ми не можемо називатися християнами.

Дивно, але навіть серед прибулих вигнанців при відновленні Єрусалима піднімається питання не тільки злиднів і бідності, а й пригноблення бідних багатими. Ця проблема снувала до вигнання, і тепер, після повернення євреїв на батьківщину, вона знову піднімає свою потворну голову.

Протягом тижня ми досліджуватимемо ще один прояв цієї старої, як світ, проблеми та дізнаємося, як Неемія вирішив її. Очевидно, утиск ускладнювався тим, що він відбувався, якщо можна так висловитися, за «буквою закону». Ця історія має навчити нас, наскільки необхідно бути мудрими, щоб зробити правила й положення Закону не самоціллю, а засобом відображення характеру Ісуса.

#### Додаткове читання: Вибрані цитати Эллен Уайт

Господь розумів: для нас украй важливо, щоб навколо перебували бідні, котрі у своїй безпорадності й нужді потребуватимуть нашої допомоги. Вони допоможуть нам у вдосконаленні християнського характеру, бо, забезпечуючи їжею їхні столи та одягом їхні тіла, ми розвиватимемо в собі риси характеру Христа. Якби серед нас не було бідних, ми багато втратили б, адже для вдосконалення християнського характеру нам необхідно зректися себе.23 {ННП 228.5}

Витрачаючи гроші, подумайте, що зробив би на вашому місці Ісус. Він закликає Своїх послідовників іти Його слідами, шляхом самозречення і самопожертви. Характер християнина має відображати характер Христа. Життя Його послідовників повинно вирізнятися тією ж любов’ю, тією ж милістю, тією ж безкорисливою доброчинністю, які Він являв у Своєму житті.25 {ННП 228.7}

«Корінь усього лихого — грошолюбство». Для нашого покоління жадоба наживи стала всеосяжною пристрастю. Часто багатство здобувається шляхом обману. Чимало людей, які ведуть боротьбу з бідністю, змушені тяжко працювати за мізерну платню, та все ж не спроможні задовольнити найелементарніші життєві потреби. Виснажлива праця й нестатки без жодної надії на краще життя лягають на них непосильним тягарем. Змучені й пригнічені турботами, вони не знають, куди звернутися по допомогу. І все це через те, що багатії прагнуть до надмірності і накопичення багатства. {ПЦ 432.2}

Любов до грошей та зовнішнього блиску перетворила наш світ на вертеп злодіїв і грабіжників. У Писанні говориться, що зажерливість та утиск будуть вельми поширені перед Другим приходом Христа. «Тепер слухайте ви, багатії... — пише Яків, — ви назбирали скарбів на останні дні! Ось затримана вами платня робітників, які жали на ваших нивах, вже волає і голосіння женців досягли вух Господа Саваота. Ви розкошували на землі й насолоджувалися, наситили серця свої, немовби на день заколення. Ви засудили й убили Праведного; Він вам не чинив опору». {ПЦ 432.3}