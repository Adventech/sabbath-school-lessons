---
title:  Реакція Ездри
date:   17/12/2019
---

`Прочитайте Ездри 9. Як Ездра реагує на повідомлення про міжнаціональні шлюби? У текстах Ездри 9:1, 2 сказано, що люди «не відділилися». Слово «відділитися» зустрічається в наступних текстах оригіналу: Левит 10:10; 11:47; Вих. 26:33; Бут. 1:4, 6, 7, 14, 18. Чому керівники народу використали це слово, повідомляючи Ездрі про змішані шлюби?`

До Ездри підійшли керівники народу з питанням про змішані шлюби. Термінологія, яку вони використали, перераховуючи народи «з їхніми гидотами», указує на їхнє знання Тори, оскільки список узятий безпосередньо з біблійних текстів. Цікаво, що керівники повідомили цю новину саме Ездрі, оскільки навіть духовні керівники нації, священики й левити були винні в порушенні закону.

«Досліджуючи перед тим причини вавилонського полону, Ездра дійшов висновку, що до відступництва Ізраїль призвело в основному їхнє змішання з язичницькими народами. Він усвідомлював: якби ізраїльський народ послухався Божого наказу й тримався осторонь навколишніх народів, то міг би уникнути багатьох принижень і страждань, які довелося пережити. Тепер, довідавшись, що всупереч урокам минулого, знатні мужі наважилися порушувати закони, дані як захист проти відступництва, Ездра сповнився обурення. Розуміючи доброту Бога, Котрий дозволив Своєму народові знову оселитися на батьківщині, він відчув як праведний гнів, так і скорботу з приводу їхньої невдячності» (Е. Уайт. Пророки і царі. С. 620).

Слово «відділилися» використовується для зображення контрасту між об’єктами. Фактично це означає повну протилежність. Власною заявою люди підтвердили своє розуміння і знання Божої заповіді щодо відокремлення від фальшивих релігій. Вони усвідомлювали: ніхто не може стверджувати, що шлюб з невіруючою людиною не вплине на шлюбні відносини або на виховання спільних дітей. Вони розуміли всю серйозність ситуації.

`Що ми можемо зробити для збереження віри в наших сім’ях, навіть якщо помилилися в минулому?`

#### Додаткове читання: Вибрані цитати Эллен Уайт

Є люди, які відчули всепрощаючу любов Христа й усім серцем бажають бути дітьми Божими. Однак вони бачать свою недосконалість, вади і через це схильні сумніватись у тому, чи їхні серця оновлені Святим Духом. Таким я хочу сказати: «Не впадайте у відчай!» Нам ще не раз доведеться схилятися до ніг Христа, оплакуючи власні недоліки та помилки, але ми не повинні занепадати духом. Навіть якщо ворог перемагає, ми не покинуті, не відкинуті Богом. Христос знаходиться по правиці Божій, Він заступається за нас! ... Він хоче відновити в вас Свій образ, бачити в вас відображення Своєї чистоти і святості. І якщо ви тільки підкоритесь Йому, то той, Хто почав у вас добре діло, буде здійснювати його до приходу Ісуса Христа. {ДХ 48.4}