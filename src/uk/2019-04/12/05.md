---
title:  Дії Ездри
date:   18/12/2019
---

`Прочитайте Ездри 10. Як Ездра й керівники вирішили проблему змішаних шлюбів?`

Усе зібрання одностайно вирішило відправити дружин-чужинок. Дивно, але навіть чоловіки цих жінок погодилися з таким планом. Євреї пообіцяли відпустити своїх дружин, і план мав бути реалізований протягом трьох місяців. У результаті 111 єврейських чоловіків відправили додому своїх дружин (див. Ездри 10:18-43). У тексті Ездри 10:44 згадується про те, що в деяких із цих змішаних шлюбів уже були діти. Відсилання матерів з дітьми не здається нам раціональною або навіть прийнятною. Однак ми повинні пам’ятати: це був унікальний час, коли Бог починав відродження як єврейського народу, так і його відносин з Ним. Повне виконання Божих заповідей вимагало радикальних заходів.

Специфічні слова, записані в Ездри 10:11, 19, ‒ «відлучити себе» (_бадал_) і «відпустити» (_яца_), не використовуються ніде в Писанні для позначення розлучення. Ездра, імовірно, знав термінологію, регулярно використовувану при розлученні, але вирішив не застосовувати її. Очевидно, Ездра не вважав шлюби дійсними після того, як було виявлено, що вони укладені з порушеннями постанов Тори. Іншими словами, шлюби були анульовані, бо суперечили закону. Цей процес полягав у ліквідації недійсних шлюбів. Однак ми не маємо інформації, що сталося з відпущеними жінками й дітьми та який вплив ця дія справила на громаду. Згідно зі звичаєм того часу, колишні чоловіки повинні були подбати про переїзд своїх колишніх дружин та їхніх дітей. Дружини зазвичай поверталися до осель своїх рідних батьків.

Однак із часом деякі єврейські чоловіки знову почали одружуватися з чужоземними жінками, і, можливо, деякі навіть повернулися до раніше відпущених дружин. Таке порушення можна пояснити гріховністю людської природи та непослідовністю людей у своїй відданості Богові. Навіть ті з нас, котрі вважають себе сильними у вірі, повинні визнати: у нашому житті бувають періоди меншого посвячення Господу, коли наше ходіння з Ним залишає бажати кращого. На жаль, більшість людей не хоче віддати Богові перше місце у своєму житті.

`Які були ваші переживання за часів «меншої відданості Богові»? Які уроки ви почерпнули з цього досвіду?`

#### Додаткове читання: Вибрані цитати Эллен Уайт

Скорбота Ездри та його товаришів з приводу зла, яке непомітно закралося в саме серце Божої справи, привела до каяття. Чимало винних були глибоко зворушені. «Народ плакав ревними сльозами». Вони почали усвідомлювати мерзотність гріха та огиду, яку відчував до нього Бог. Люди зрозуміли святість виголошеного на Синаї Закону, і багато хто з них тремтіли при думці про свої переступи. {ПЦ 412.3}

Це стало початком великої реформи. З надзвичайним терпінням і тактовністю, чуйністю і турботою про права й добро кожної людини Ездра та його товариші намагалися вивести розкаяний Ізраїль на правильний шлях. Але — що найголовніше — Ездра був ще й учителем закону; особисто розглядаючи кожну справу, він прагнув допомогти людям збагнути святість Закону та благословення, пов’язані з його виконанням. {ПЦ 413.1}

Спонукання Ездри були високими і святими; у всіх своїх учинках він керувався почуттям глибокої любові до людей. Співчуття і чуйність, виявлені ним до тих, котрі свідомо чи несвідомо згрішили, можуть послужити зразком для всіх, хто прагне реформ. Божі слуги у принципах істини мають бути твердими як скеля і водночас виявляти співчуття і терпеливість. Подібно до Ездри вони повинні наставляти порушників Закону на дорогу життя, прищеплюючи фундаментальні принципи праведного життя. {ПЦ 413.4}

Спочатку будемо працювати в наших власних серцях. Істинні принципи реформи слід запроваджувати в життя. Серце має бути навернене й освячене, інакше ми не маємо зв’язку з Христом. Якщо ж наше серце роздвоєне, ми ніколи, ніколи не приготуємося до того, щоб стати корисними в цьому житті, і до майбутнього також. Як розумним істотам, нам слід сісти й подумати, чи справді ми шукаємо перш за все Царства Божого і Його праведності. Найкраще, що ми можемо зробити, — розсудливо і чесно подумати, чи бажаємо докласти зусиль, необхідних для отримання християнської надії та християнської закваски. Якщо по благодаті Христа ми відповідаємо позитивно, тоді наступне запитання таке: «Що мені необхідно вилучити зі свого життя, щоб не спотикатися?» {ЦДБ 43.6}

Великий гріх Божого народу в теперішній час полягає в тому, що ми не цінуємо даровані нам Богом благословення. Ми служимо Богові з розділеним серцем, плекаючи якогось ідола та поклоняючись біля його вівтаря. Коли піднесена свята Божа Істина запроваджується в життя і вплітається в характер, вона освячує душу. Своєю Істиною Бог прагне зробити нас відокремленим, особливим народом. Такий вплив Істини. {ЦДБ 45.3}