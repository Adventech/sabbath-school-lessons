---
title:  Місіонерська історія
date:   20/12/2019
---

#### Божа математика

_Ендрю Мак-Чесні, Адвентистська місія_

Дженні Беккер, благородний південноафриканець з білим хвилястим волоссям, вирушив до столиці В’єтнаму з двома мільйонами доларів та важливим завданням: створити перший міський центр впливу Церкви адвентистів сьомого дня в південно-східній азійській країні.

Беккер щосили намагався знайти відповідну нерухомість у Ханої. Однак ціна за неї перевищувала два мільйони доларів, часто сягаючи трьох і навіть чотирьох.

Беккер молився, здійснюючи поїздку за поїздкою до Ханоя з розташованого в Сінгапурі офісу Південно-східної азійської уніонної місії Адвентистської церкви, де він працює спеціальним помічником президента.

Я втратив рахунок своїм поїздкам до В’єтнаму, ‒ розповідає Беккер. ‒ Їх було близько п’ятнадцяти, а можливо, двадцяти.

Беккеру доручили цю місію після того, як президент усесвітньої Адвентистської церкви Тед Вільсон 2014 року закликав організувати центр впливу для служіння жителям Ханоя. Після відвідин міста і проведення масштабних євангельських зустрічей у Хошиміні Вільсон зобов’язався допомогти зібрати необхідні кошти. Урешті-решт усесвітня Церква надала допомогу в розмірі одного мільйона доларів, а місцеві дивізіон та уніон виділили зі свого бюджету по п’ятсот тисяч доларів.

Проте Беккер не міг знайти ділянку землі. Будинки, які він оглядав, коштували дуже дорого або мали невигідне розташування. Потенційні угоди зривалися.

Якось один знайомий представив Беккера великому забудовнику, котрий володів землею і будував на ній семиповерхові будинки. Забудовник хотів лише 1,8 мільйона доларів за все. Як тільки Беккер побачив об’єкт, він зрозумів, що будівля ідеально підходить для центру впливу.

Бюрократична тяганина й оформлення землі затримували купівлю будівлі на місяці. Інший покупець, дізнавшись про це, запропонував забудовникові велику суму грошей. Беккер продовжував молитися, і забудовник урешті-решт відхилив нову пропозицію, заявивши, що центр впливу адвентистів має на меті принести користь суспільству, а не збагачувати власників.

Беккер сяяв від радості, коли Тед Вільсон та інші лідери Церкви 22 травня 2018 року відкрили семиповерхову будівлю, у якій розташувалися книжковий магазин, магазин продуктів здорового харчування, школа іноземних мов, музична школа, оздоровчий центр, офіс АДРА у В’єтнамі та молитовні зали для двох громад Церкви.

– Бог виявив Себе більш дивовижним чином, аніж я колись міг собі уявити, ‒ говорить Беккер. ‒ Він дав нам більше, ніж ми просили. Усю честь і славу ми віддаємо Йому.