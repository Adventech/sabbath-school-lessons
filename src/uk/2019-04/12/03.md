---
title:  Докір Неемії
date:   16/12/2019
---

`Прочитайте Неем. 13:26, 27. Наскільки важлива біблійна історія для інформування людей про небезпеки відхилення від правильного шляху?`

Соломон глибоко занурився в гріх через власний хибний вибір. Фактично він спричинив своє трагічне падіння тим, що не підкорився Божому повелінню, даному царям Ізраїлю: «І хай не примножить він [цар] собі жінок, щоб не відступило його серце» (П. Зак. 17:17). Життя Соломона ‒ це негативний приклад: він не тільки одружився з багатьма жінками, але, як сказав Неемія, обрав жінок-ідолопоклонниць.

`Чи правильно вчинив Неемія, дорікаючи народові за змішані шлюби з язичниками? Бут. 6:1-4; 24:3, 4; 28:1, 2; П. Зак. 7:3, 4; 2 Кор. 6:14.`

Повеління не одружуватися з язичниками було викликане не націоналізмом, а неприпустимістю ідолопоклонства. Біблійні герої одружувалися з представницями інших національностей. Мойсей одружився із Ціппорою-кушитянкою, Боаз ‒ із Рут-моавітянкою. Святе Письмо забороняє одружуватися з людиною, яка сповідує іншу релігію або взагалі є невіруючою. Проблема полягала в тому, що ізраїльтяни за часів Ездри й Неемії одружувалися з людьми, котрі не вірили в Бога. Річард М. Девідсон у книзі «Полум’я Яхве» пише: «Еденський план шлюбу... закликав до взаємодоповнюючої цілісності двох партнерів у духовній вірі, а також до інших значущих цінностей». Дружини-язичниці в цій історії не прийняли рішення відмовитися від поклоніння ідолам. Отже, Неемія, можливо, був більше засмучений, ніж обурений вибором людей, оскільки це продемонструвало відсутність реального посвячення Богу.

Біблія дає практичні поради, котрі допомагають зосередити нашу увагу на Богові та покликані зробити наше щастя максимально повним. Точно так само і повеління не зв’язувати себе шлюбними узами з тими, хто не поділяє нашої віри, покликане сприяти нашому щастю й заохочувати відданість Богові.

`Які уроки ми можемо почерпнути з цієї історії, котрі допоможуть нам захистити нашу віру і нашу сім’ю?`

#### Додаткове читання: Вибрані цитати Эллен Уайт

Розкіш, потурання своїм бажанням і прихильність світу дедалі більше вважалися царем показниками величі. До нього привозили вродливих жінок з Єгипту, Фінікії, Едому, Моава та багатьох інших країн. Таких жінок налічувалися сотні. Вони були ідолопоклонницями, а тому приносили з собою жорстокі аморальні обряди. Засліплений їхньою вродою, цар нехтував своїми обов’язками перед Богом і народом. {ПЦ 33.4}

Дружини справляли на Соломона сильний вплив і поступово схилили його до участі в поклонінні своїм ідолам. Соломон знехтував постановами Божими, що служили перешкодою на шляху до відступництва, і став поклонятися фальшивим богам. {ПЦ 34.1}