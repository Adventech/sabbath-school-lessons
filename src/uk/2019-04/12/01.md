---
title:  Виправлення наслідків неправильних рішень
date:   14/12/2019
---

### Біблійні тексти для дослідження
Неем. 13:23-25; П. Зак. 7:3, 4; 2 Кор. 6:14; Ездри 9, 10; 1 Кор. 7:10-17.

> <p>Пам’ятний вірш</p>
> «І сказав я: “Боже мій, соромлюся я та стидаюся піднести, Боже мій, обличчя своє до Тебе, бо беззаконня наші помножилися понад голову, а наша провина виросла аж до неба!”» (Ездри 9:6).

Ездра й Неемія стали керівниками нації, де змішані шлюби з язичниками були нормою. Обидва керівники були дуже стурбовані цим фактом, оскільки хотіли привести народ до тісніших відносин з Богом. Вони знали про негативний вплив невіруючих або ідолопоклонників на ізраїльтян та бачили жахливі наслідки такого впливу впродовж усієї історії. Релігії Ханаану поширювалися по всьому Ізраїлю, доки поклоніння Ваалові й Астарті не стало настільки популярним, що його звершували на кожному пагорбі. Більше того, вплив язичницьких дружин (або чоловіків) на ізраїльтян було згубним. Свого часу Валаам порадив моавітянам послати своїх жінок до ізраїльтян, щоб ті відвернулися від Бога. На жаль, він мав рацію, і тоді відбулося жахливе відступництво. Подружжя впливає не тільки одне на одного, а й на своїх дітей.

Як Ездра та Неемія вирішили ситуацію, пов’язану зі змішаними шлюбами в Ізраїлі? Залишили все, як є, чи повстали проти неї? Цього тижня ми розглянемо, як два керівники підійшли до вирішення цього питання.

#### Додаткове читання: Вибрані цитати Эллен Уайт

Коли читаємо літописи людської історії, може видатися, що розквіт народів, піднесення та падіння імперій залежать від волі й завзяття людини, і що на хід подій значною мірою впливають її сила, честолюбство або примхи. Але Боже Слово відхиляє завісу, і ми спостерігаємо, як у всіх діяннях людей, у всіляких зіткненнях людських інтересів, сил та пристрастей милостивий Бог непомітно й наполегливо звершує Свою волю. {ПЦ 328.4}

Теперішній час викликає надзвичайну зацікавленість всіх мешканців Землі. Правителі й державні діячі, високопоставлені впливові люди, глибокодумні чоловіки й жінки усіх верств суспільства уважно спостерігають за подіями, що звершуються на Землі. Вони стежать за міжнародними відносинами, зауважують надзвичайну напруженість на Землі і розуміють: незабаром має відбутися щось велике й вирішальне; світ стоїть на порозі грандіозної кризи. {ПЦ 354.3}

Біблія, і тільки Біблія дає правильне уявлення про всі світові події. Вона відкриває великі заключні сцени історії нашого світу, тінь яких уже стає помітною і від наближення яких тремтить Земля, а серця людей зомлівають від страху. {ПЦ 354.4}