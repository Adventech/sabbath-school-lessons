---
title:  Шлюб сьогодні
date:   19/12/2019
---

На підставі останніх розділів книг Ездри й Неемії, де викладено питання про змішані шлюби, можна зробити висновок, що Бог серйозно ставиться до шлюбу. Ми повинні чинити так само. Нам слід з молитвою обирати й розглядати потенційного партнера для шлюбу, долучаючи Господа до процесу прийняття рішень. Необхідно також прийняти рішення зберігати вірність Божим принципам, які можуть захистити нас від великого горя.

`Проаналізуйте, як Павло вирішував питання шлюбів з невіруючими людьми. Уважно дослідіть уривок 1 Кор. 7:10-17. Як ми повинні ставитися до подібних шлюбів?`

Оскільки у нас немає однозначного повеління в Біблії про те, що робити зі змішаними (з релігійних переконань) шлюбами, було б дуже нерозумно і всупереч біблійним принципам наполягати на тому, що відсторонення від невіруючого чоловіка (розлучення) є правильним підходом. І, беручи до уваги ситуацію, що виникла за часів Ездри, рекомендувати таким подружнім парам розлучитися. Ситуація за днів Ездри-Неемії була одноразовою подією та з волі Бога (див. Ездри 10:11), оскільки майбутнє всього Ізраїлю було піддано ризику. Ізраїльтяни втратили б свою ідентичність як послідовники живого Бога.

Відомо, що в єврейському поселенні в Єгипті (за часів Ездри й Неемії), де керівники допускали змішані шлюби, виникла релігія, згідно з якою у Яхве з’явилася язичницька дружина ‒ богиня Анат. Крім того, і месіанська лінія опинилася в небезпеці. З цієї причини згаданий одноразовий захід не слід сприймати як припис щодо розриву шлюбів віруючих з невіруючими. Однак біблійна оповідь свідчить: Бог цінує партнерство в шлюбі, коли чоловік і дружина є віруючими людьми. Сатана щасливий, коли ми одружуємося з людиною, котра не поділяє нашу відданість Богові; диявол знає: якщо обидва члени сім’ї мають біблійні переконання, вони виявляться сильнішими у своїй місії для Бога.

Хоч Біблія ясно радить не одружуватися з невіруючими (див. 2 Кор. 6:14), Бог не позбавляє Своєї допомоги тих, хто зробив інший вибір. Таким людям Господь дає можливість залишатися вірними Богові та своїм половинкам. Бог не залишає нас, навіть коли ми робимо вибір всупереч Його волі, але якщо ми просимо Його про допомогу, Він пошле її. Це не означає, що ми маємо право робити все, що хочемо, а потім розраховувати, що Бог все одно благословить нас. Та коли приходимо до Нього з усвідомленням власної безпорадності і смиренним серцем, Він завжди чує. Без Божої благодаті ніхто з нас не мав би надії, бо всі ми грішники.

#### Додаткове читання: Вибрані цитати Эллен Уайт

Як багато таких, що дозволяють своїм дружинам або чоловікам заважати їм іти на заклик Бога!.. Чоловік говорить: «Я не можу жити згідно з моїми переконаннями, поки моя дружина налаштована проти цього. Її вплив буде надзвичайно великою перешкодою для мене». {НУХ 153.2}

Усі ці люди відмовляються від запрошення Спасителя, тому що бояться розділення в сім’ї. Вони вважають, що, відмовляючись від служіння Богові, забезпечать мир і достаток своїй родині, однак вони помиляються. Хто сіє егоїзм, той і пожне егоїзм. Відкидаючи любов Христа, вони відкидають те єдине, що тільки й може очистити і зміцнити людську любов. {НУХ 153.3}

Ісус знає кожного з нас особисто і співчуває нашим немочам. Він пам’ятає усі імена. Знає навіть наш дім та ім’я кожного його мешканця. {ХНС 457.3}

Ісус настільки добре знає кожну душу, ніби тільки за неї єдину Він помер. Страждання кожної душі зворушує Його серце. Благання про допомогу досягає Його вух. Він прийшов, щоб усіх людей пригорнути до Себе, і запрошує кожного: «Іди за Мною!»; а Його Дух впливає на людські серця, спонукаючи навернутися до Нього. Однак багато людей відмовляються прийти. Ісус пам’ятає і про таких. Але Він знає і тих, котрі з радістю приймають Його поклик і готові довіритися Його пастирській опіці. Христос говорить: «Мого голосу слухають вівці Мої, і знаю Я їх, і за Мною слідом вони йдуть». Він піклується про кожну вівцю зокрема, ніби, крім неї, немає більше нікого на землі. {ХНС 457.4}