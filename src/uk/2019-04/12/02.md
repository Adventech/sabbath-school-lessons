---
title:  Реакція Неемії
date:   15/12/2019
---

`Прочитайте Неем. 13:23-25. Що відбулося та як пояснити реакцію Неемії на ситуацію?`

Оскільки діти не розмовляли арамейською мовою (якою євреї спілкувалися під час вигнання) чи івритом, вони не могли зрозуміти повчання з Писання. Це була справжня проблема, адже знання Божого об’явлення могло бути спотворене або навіть ліквідоване. Книжники і священики пояснювали Тору переважно арамейською мовою, щоб зробити проповідь зрозумілою людям. Та оскільки матері були аммонітянками, азотянками й моавітянками і зазвичай проводили з дітьми більше часу, не дивно, що діти взагалі не розмовляли мовою своїх батьків. Мова, якою ми говоримо, інформує нас про концепції, бо ми використовуємо словниковий запас, властивий нашій культурі. Втрата біблійної мови ізраїльтянами означала б втрату їхньої особливої ідентичності. Тому Неемія вважав неприпустимим втрату зв’язку зі Словом Божим, а значить – із живим Богом, Господом єврейського народу.

Дослідники Біблії зазначають, що дії Неемії були публічною ганьбою для порушників, частиною тогочасних законних покарань. Коли Неемія дорікав і проклинав порушників, ми не повинні навіть допускати думки, що він використовував нецензурну мову і лайку. Очевидно, він нагадував їм прокляття завіту. У 28-му розділі книги Повторення Закону описані прокляття, які спіткають порушників завіту. Можливо, Неемія вибрав біблійні слова, аби привести народ до усвідомлення хніх хибних дій та наслідків неправильного вибору.

Більше того, коли в тексті йдеться про те, що Неємія «бив декого з них, і рвав їм волосся» (Неем. 13:25), ми не повинні уявляти собі Неемію розлюченим; слід зазначити, що тілесне покарання в той час було формою громадського покарання. Таку кару застосували лише до «декого» з порушників, тобто до керівників, котрі зумовили загальне відступництво або сприяли йому. Таке покарання мало слугувати актом публічної ганьби. Неемія хотів, щоб люди усвідомили серйозність їхнього становища та результати власного вибору.

`Як ми повинні реагувати, коли, на нашу думку, у громаді відбуваються порушення?`
