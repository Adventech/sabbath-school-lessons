---
title:  Початок опору
date:   20/10/2019
---

`Прочитайте Ездри 4:1-5. Як ви думаєте, чому юдеї відмовилися від допомоги інших народів у будівництві храму?`

На перший погляд, пропозиція допомоги здавалася хорошою, добросусідською справою, тому навіщо відмовлятися від допомоги? Фактично відповідь міститься в самому тексті. «Вороги» прийшли допомогти їм. Вороги? Це одне слово дає потужний натяк на те, чому ізраїльтяни зреагували саме таким чином.

Чому люди, які бажають допомогти, названі «ворогами»? Уривок 2 Цар. 17:24-41 пояснює, що вони були переселені з інших народів до Самарії та прилеглих земель після виселення ізраїльтян з Північного царства. Ассирійський цар послав туди священиків, котрі мали навчити переселенців, як поклонятися Богові тієї землі, тобто Богові Ізраїлю. Однак чинна релігія включала також поклоніння язичницьким богам. Тому відновники дому Божого боялися, що ця релігія змішається із храмовим поклонінням. Отже, найкращим і найбільш правильним було те, що вони зробили, а саме: відмовитися від послуг сусідніх народів.

Також слід пам’ятати, як усе починалося. Уся історія народу Божого ‒ це постійний компроміс із навколишніми язичницькими народами, що й призвело до зруйнування храму та полону. Імовірно, відновлюючи храм, євреї менш за все бажали зблизитися з іншими народами.

`Які ще факти свідчать, що відмова євреїв була правильною? Ездри 4:4, 5.`

`Подумайте, як легко будівничі могли б виправдати прийняття запропонованої допомоги. Що в даному контексті означає вірш 2 Кор. 6:14?`

#### Додаткове читання: Вибрані цитати Эллен Уайт

Неподалік від ізраїльтян — відбудовників храму — жили самаряни. Цей народ походив від змішаних шлюбів язичеських колоністів Ассирії з ізраїльтянами — залишком від десятьох племен у Самарії й Галілеї.  {ПЦ 374.1}

Під час відбудови храму ці самаряни були відомі як «Юдині та Веніяминові вороги». Почувши, що «колишні вигнанці будують храм Господеві, Богові Ізраїлю», вони «прийшли до Зоровавеля та голів родин» і висловили бажання будувати разом з ними. {ПЦ 374.2}

Однак якби єврейські начальники прийняли цю пропозицію, вони відчинили б двері для ідолопоклонства. Вони зауважили нещирість самарян; крім того, розуміли: запропонована допомога — ніщо порівняно з тими благословеннями, яких можна було сподіватися за умови дотримання ясних повелінь Єгови. {ПЦ 374.3}