---
title:  Зупинення роботи
date:   22/10/2019
---

`Що зробили «вороги», аби зупинити роботу в Єрусалимі? Ездри 4:6-24`

«Народ тієї землі» писав звинувачення проти євреїв та їхньої справи спочатку до Дарія (див. Ездри 5; 6), потім до царів Ксеркса (Ахашвероша) й Артаксеркса. Вороги робили все можливе, щоб зупинити роботу в Єрусалимі.

Представники навколишніх народів стверджували: якщо місто буде відновлене, цар втратить свою владу над ним, бо в минулому Єрусалим завжди був бунтівним місцем. На жаль, цар Артаксеркс вирішив: євреї будують тільки з метою здобути незалежність і спровокувати конфронтацію. Він наказав зупинити роботу й послав армію, щоб запобігти подальшому будівництву міста. Цей силовий підхід зупинив роботу будівничих.

`Прочитайте Ездри 4:23, 24. Чому євреї зупинили будівництво? Хіба вони не знали, що Бог бажає відновлення міста? Що стало для них головною перешкодою?`

Євреї усвідомлювали, що Бог покликав їх відновити місто і храм, але через сильну опозицію злякалися. Вони могли висловлювати, наприклад, такі виправдання: «Зараз невідповідний час»; «Якби Бог справді хотів, щоб ми виконали цю роботу, то надав би можливість» або «Напевно, ми взагалі не повинні були сюди повертатися». Коли якась протидія заважає виконувати те, що, на наше переконання, Бог закликає нас робити, ми схильні ставити запитання й сумніватися в керівництві Бога. Ми здатні легко переконати себе, що припустилися помилки. Страх може паралізувати наш розум, ми впадаємо в розпач і безпорадність, замість того щоб зосередитися на силі Бога.

`Чи відчували ви щось подібне? Чи були колись переконані, що Бог покликав вас виконати певну справу, а згодом вас почали долати сумніви? (Подумайте, наприклад, про Івана Хрестителя). Чого ви навчилися з переживань юдеїв?`

#### Додаткове читання: Вибрані цитати Эллен Уайт

Від самого початку вороги «знехочували юдейський народ і перешкоджали йому будувати»; вони навіть «зупинили їхню роботу зброєю та насиллям». Але Господь став на захист будівничих... {ПЦ 394.1}

Упродовж усієї історії Божого народу перед тими, котрі намагалися виконати задум Неба, постійно поставали труднощі. Господь допускає перешкоди задля випробування віри. Коли нас звідусіль оточують труднощі, ми як ніколи раніше повинні покладатися на Бога і силу Його Духа. Виявлення живої віри свідчить про зростання духовної сили та зміцнення непохитності в довірі. Саме так душа здобуває переможну силу. Перед обличчям віри перешкоди, споруджувані сатаною на шляху християнина, зникнуть, тому що йому на допомогу прийдуть небесні сили. «Нічого не буде неможливого для вас». {ПЦ 394.2}

Йоана непокоїло ще й те, що його учні з любові до нього плекали в серцях невір’я в Ісуса. Невже він марно трудився для них? Невже він позбавлений змоги працювати через те, що не зрозумів своєї місії? Якщо ж обітований Визволитель прийшов, а Йоан виявився вірним своєму покликанню, то чи не повинен Ісус скинути владу гнобителя і звільнити Свого провісника? {ХНС 196.2}

І все-таки Хреститель остаточно не втратив віри у Христа. Він пам’ятав голос з Неба і голуба, який спустився на Ісуса; непорочну чистоту Ісуса, силу Святого Духа, яка спочила на Йоані в присутності Спасителя, а також свідчення пророків, — усе говорило про те, що Ісус із Назарета — обітований Месія. {ХНС 196.3}

із закликом до праці: «Візьміть ярмо Моє на себе… і знайдете спокій» (Матв.11:29). Християнин, який повністю покладається на Христа, виявлятиме найбільшу ревність і завзятість на Божій ниві. Коли людина зосереджує свої думки на собі, вона відвертається від Христа — Джерела життя й сили. Ось чому сатана постійно намагається відвернути увагу людей від Спасителя, щоб таким чином перешкодити їх спілкуванню та єдності з Христом. На втіхи цього світу, життєві турботи, труднощі та печалі, провини інших людей, на власні помилки і недосконалості — на що-небудь із цього або навіть на все це сатана намагатиметься скерувати ваші думки. Не піддавайтесь на його хитрощі. Думки багатьох щирих і сумлінних людей, які бажають жити для Бога, він дуже часто зосереджує на їхніх власних помилках і безсиллі. Розділяючи їх таким чином з Христом, він сподівається здобути перемогу. Не слід зосереджуватися на собі, перебуваючи в тривозі та сумнівах щодо нашого спасіння. Все це віддаляє людину від Джерела її сили. Довірте своє життя Богові і покладайтеся на Нього. Говоріть і думайте про Ісуса. Ваше «я» повинно розчинитися в Ньому. Відкиньте всі сумніви та страх. Скажіть разом з апостолом Павлом: «І вже не я живу, але живе в мені Христос. А що нині живу в тілі, то живу вірою в Сина Божого, Котрий мене полюбив і видав Себе за мене» (Гал.2:20). Спочиньте у Христі. Він здатний зберегти те, що ви Йому довірили. Коли ви знаходитесь у Його руках, то все подолаєте силою Того, Котрий вас полюбив. {ДХ 54.3}