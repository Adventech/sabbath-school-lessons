---
title:  Виконання «великої праці»
date:   24/10/2019
---

`Прочитайте Неем. 6:1-13. Чому Неемія вважає справу відбудови в Єрусалимі «великою працею»? Неем. 6:3. Які спроби були зроблені з метою зупинити цю працю?`

У 6-му розділі згадані кілька спроб позбавити Неемію життя. Санваллат і Ґешем продовжували надсилати листи Неемії, аби під приводом зустрічі змусити його прийти до них. Місцем зустрічі вороги обрали долину Оно на своїй території, що відкривало їхні справжні наміри. Санваллат, Товія і Ґешем бачать можливості, які триватимуть тільки доти, доки стіна не буде закінчена і ворота не будуть зачинені. Євреї перебувають під захистом перського царя, тому хні вороги не можуть піти у відкриту атаку. Однак, позбувшись керівника, вони зможуть перешкодити будівництву або навіть зупинити його назавжди. Вони не здаються. Навіть коли Неемія не відповідає, вороги продовжують свої спроби. Звичайно, йому було неприємно на кожному кроці зіштовхуватися з опором, але він твердо відповідає: «Я роблю велику працю» (Неем. 6:3).

Неемія служив чашником і радником у царя, що, за людськими мірками, було престижною, однією з найвищих посад на той час на Землі. Чим порівняно з цим може здатися відновлення міста, що лежить у руїнах і не має очевидного значення в тогочасному світі? Чи правильно висловився Неемія, назвавши цю працю великою? Він вважав працю для Бога великою, найважливішою, бо розумів, що тут, у Єрусалимі, деться про честь Божого імені.

Крім того, коли Господь наказав побудувати святилище, Він заснував інститут священства. Щоб зберегти святилище святим і особливим для людей, Він дозволив тільки священикам виконувати обов’язки всередині храму. Людина не може спілкуватися з Богом лицем до лиця і бачити Його особисто, тому ізраїльтяни мали приходити в присутність Бога з благоговінням. Неемія знав, що двір храму був призначений для всіх, але не внутрішні приміщення. Пропонуючи зустріч у храмі, що суперечило ясній Божій вказівці, Шемая не тільки виявляє себе як лжепророк, а й викриває себе як зрадник.

`Живучи сьогодні без земного святилища, як ми можемо відчувати Божу святість? Як розуміння Божої святості на противагу нашій гріховності спрямовує нас до Голгофського хреста?`

#### Додаткове читання: Вибрані цитати Эллен Уайт

Санваллат і його спільники не наважувалися на відкриту війну з юдеями, натомість причаїлися і з дедалі більшою злістю намагалися розчаровувати, бентежити та шкодити їм. Відбудова стіни навколо Єрусалима швидко наближалася до свого завершення. Якщо буде закінчений мур і поставлені ворота, то ці вороги Ізраїлю не зможуть навіть мріяти про те, щоб увійти до міста. Тому вони з особливою ревністю намагалися перешкодити цій роботі. Нарешті вони розробили план, за яким сподівалися виманити Неємію з міста, захопити його і вбити або ув’язнити. {ПЦ 434.1}

Прикинувшись, ніби бажають перемир’я між ворогуючими сторонами, вони запропонували Неємії зустрітися в одному із селищ на рівнині Оно. Але просвітлений Святим Духом щодо справжнього наміру ворогів, Неємія відмовився. «І послав я до них послів, — пише він, — говорячи: я роблю велику працю, і тому не можу прийти. Чого б то мала перериватися робота, коли я залишу її і зійду до вас?» Але спокусники наполягали. Чотири рази вони посилали за ним і щоразу отримували одну і ту саму відповідь. {ПЦ 434.2}

Князь темряви використовуватиме всі можливі засоби, щоб схилити Божих слуг до союзу з його спільниками. Віруючих постійно спокушатимуть знехтувати їхнім обов’язком, але, подібно до Неємії, вони повинні рішуче відповідати: «Я роблю велику працю, і не можу прийти». Божі працівники мають упевнено звершувати свою роботу, а їхні вчинки самі спростують усі фальсифікації, до яких вдаються у своїй злобі вороги, які ставлять за мету зашкодити їм. Зустрівшись із погрозами, глузуванням чи наклепами, вони, подібно до відбудовників єрусалимських стін, не повинні відволікатися від своєї роботи. Ані на мить їм не слід послаблювати свою пильність, оскільки вороги завжди готові до нападу. Необхідно постійно заносити молитви до Бога та «ставити проти них охорону вдень та вночі».1 {ПЦ 437.4}

З наближенням кінця часу сатана все сильніше спокушатиме Божих слуг. Він діятиме через людей, які будуть висміювати й ображати «будівничих стіни». Але якщо ці будівничі зійдуть додолу, щоб таким чином відбити напади ворога, робота буде загальмована. Вони мають викривати задуми своїх противників, але не дозволяти відволікати себе від праці. Істина сильніша за оману, а тому правда переможе фальш. {ПЦ 438.1}