---
title:  Зустрічаючись з опором
date:   19/10/2019
---

### Біблійні тексти для дослідження
Ездри 4:1-5; 2 Кор. 6:14; Ездри 5:1-5; Огія 1; Ездри 4:6-24; Неем. 4; 6:1-13.

> <p>Пам’ятний вірш</p>
> «Та око їхнього Бога було на юдейських старших, і вони не спинили їх, аж поки не піде донесення до Дарія, і тоді дадуть писемну відповідь про це» (Ездри 5:5).

Розділи 3-6 книги Ездри структуровані тематично й охоплюють різні історичні періоди протистояння відновленню храму. Розуміння такого тематичного підходу допоможе вияснити загальну тему.

Уперше ім’я Ездра згадується в Ездри 7:1. З його прибуттям у 457 р. до Р. Х. усе змінюється, і місто Єрусалим починає динамічно розбудовуватися. Через 13 років прибув Неемія (за указом Артаксеркса в 444 р. до Р. Х.), і будівництво стіни, нарешті, завершилося. Хоч вороги чинили інтенсивний опір, роботу було завершено за 52 дні (див. Неем. 6:15).

Опір Божій справі ‒ досить поширена тема в книгах Ездри й Неемії; тому не дивно, що відновлення храму та Єрусалима сприяло розвитку опозиції й переслідуванням. Сьогодні також, незалежно від нашого місця перебування, справа Господа завжди зустрічає опір. Сатана докладає всіх зусиль, щоб Євангеліє не поширювалося швидко, оскільки воно загрожує його пануванню. Згідно з розповіддю книг Ездри й Неемії, як юдеї подолали опір?

#### Додаткове читання: Вибрані цитати Эллен Уайт

У всі віки й у всіх країнах вісникам Божим доводилося зустрічатися із запеклим опором з боку тих, хто свідомо відкидав небесне світло. Вороги Євангелія, вдаючись до наклепів і неправди, нерідко, здавалося, тріумфували, зачиняючи двері, через які Божі вісники могли отримати доступ до людей. Але ці двері не можуть залишатися навіки зачиненими, і часто, коли слуги Божі поверталися продовжувати свою працю, Господь могутньо діяв для них і вони звершували великі діла на славу Його Імені. {ДА 122.5}

Бог не перешкоджає змові нечестивих, натомість Він обертає їхні задуми на добро для тих, хто у випробуваннях і боротьбі зберігає свою віру та вірність. Часто служителеві Євангелія доводиться виконувати свою справу серед бурі переслідувань, запеклого опору і несправедливих дорікань. У такі хвилини нехай він пам’ятає, що набутий у горнилі випробування й горя досвід вартий перенесених мук. Так Бог наближає Своїх дітей до Себе і показує їм їхню слабкість та Свою силу. Він навчає їх покладатися на Нього. Цим Він готує їх до зустрічі із критичними ситуаціями, для того щоб вони зайняли відповідальні місця і виконали великий задум, задля котрого вони наділені здібностями. {ДА 394.4}

У всі віки вибрані Богом свідки зазнавали ганьби й гоніння за істину. Йосипа лихословили й переслідували за те, що він зберігав цнотливість і непорочність. За Давидом, вибраним Божим вісником, вороги полювали, як за диким звіром. Даниїла вкинули до лев’ячої ями за його вірність Небу. ... Степана каменували за те, що він проповідував Христа, і притому розп’ятого. Павла кидали до в’язниці, били палицями, каменували і, врешті-решт, віддали на смерть, бо він був вірним Божим вісником для язичників. А Йоан був засланий на острів Патмос за «Боже Слово і свідчення Ісуса Христа». {ДА 395.1}

Ці приклади людської стійкості свідчать про вірність Божих обітниць — про незмінну присутність і підкріплюючу благодать Господа. {ДА 395.2}