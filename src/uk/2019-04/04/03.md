---
title:  Підтримка пророків
date:   21/10/2019
---

На жаль, опір з боку інших народів, з яким зіштовхнулися євреї, налякав їх та спонукав припинити будівництво храму (див. Ездри 4-6).

Як згадувалося раніше, події в Ездри 4:6-24; 5-6 записані не в хронологічному порядку. Тому ми спочатку розглянемо розділ 5.

`Прочитайте Ездри 5:1-5. Чому Бог посилає до Свого народу пророків Огія й Захарію? Яким був результат їхнього пророцтва?`

Євреї злякалися і тому припинили будівництво. Однак саме Бог послав їх на батьківщину відбудувати храм та місто, і в Нього був план. Оскільки вони боялися, Він мав щось зробити, аби підтримати їх. Саме тому Господь покликав двох пророків. Опір людей не зупиняє Бога; навіть якщо євреї спровокували опір своїми діями, Бог не залишив їх. Він працював через пророків, щоб мотивувати їх і спонукати до дії.

`Прочитайте Огія 1. У чому полягала вістка для єврейського народу та які поняття з цієї вістки можуть бути корисні для нас?`

«Господь покликав пророків Огія й Захарію, аби вони вивели народ із кризи. У зворушливих свідченнях ці вибрані Богом вісники відкрили народові причину їхнього лиха. Відсутність матеріального добробуту пророки пояснювали тим, що люди не ставили Божі інтереси на перше місце. Якби ізраїльтяни належно прославили Бога, якби виявили до Нього пошану і вдячність, подбавши насамперед про будівництво Його дому, Він би перебував серед них і благословив їх» (Е. Уайт. Пророки і царі. С. 573).

#### Додаткове читання: Вибрані цитати Эллен Уайт

Тепер ізраїльтяни вже не зважали на те, що ниви залишалися не обробленими, а мізерні запаси їжі швидко вичерпувалися. Вони не думали про ворожість оточуючих народів, натомість із вірою відгукнулися на поклик Божих вісників і старанно працювали на відбудові зруйнованого храму. Ця робота вимагала твердої віри в Бога. У той час як народ завзято працював, прагнучи відродити Божу благодать у серці й житті, Бог через Аггея і Захарію посилав їм вістку за вісткою. Він запевняв, що їхня віра буде щедро винагороджена і Боже Слово про майбутню славу храму, стіни якого вони зводили, не виявиться даремним. Коли ж сповниться повнота часу, у цьому храмі стоятиме Бажаний усіма народами — Учитель і Спаситель людства. {ПЦ 380.5}

Таким чином, будівничі не були залишені напризволяще, з ними були «Божі пророки, які допомагали їм». Сам Господь Саваот підбадьорював: «Зміцніться... і працюйте, бо Я з вами».11 {ПЦ 381.1}

Звертаючись сьогодні до Своїх дітей, Господь говорить: «Зміцнюйтеся... і працюйте, бо Я з вами». Християнин завжди має сильного Помічника в Господі. Ми можемо не знати, якими шляхами Господь допомагає нам, але кожний з нас має бути свідомий одного: Він ніколи не залишить тих, хто покладається на Нього. Якби християни могли збагнути, скільки разів Господь вирівнював їхню дорогу всупереч ворожим намірам, вони б не спотикалися і не скаржилися. Їхня віра покладалася б на Бога, і жодне випробування не похитнуло б їх. Вони визнавали б Його своєю мудрістю й силою, а Він здійснював би через них Свої наміри. {ПЦ 380.3}

Щирі напучування та підбадьорення Аггея набули особливої виразності й сили в устах Захарії. Цього пророка Бог покликав стати поруч з Аггеєм, спонукаючи Ізраїля відгукнутися на повеління, схаменутися і будувати. Перша вістка Захарії давала запевнення в непорушності Божого слова та обітницю благословення тим, хто прислухається до найвірнішого пророчого слова. {ПЦ 380.4}