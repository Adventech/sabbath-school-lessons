---
title:  Молитва Неемії
date:   07/10/2019
---

`Прочитайте молитву Неемії, записану в Неем. 1:5-11. Які складові цієї молитви? Чому він вважає себе винним у цій ситуації?`

1. Боже, Ти великий і дотримуєш заповіта та милість (Неем. 1:5).
2. Почуй мене (Неем. 1:6).
3. Визнання гріхів (Неем. 1:6, 7).
4. Згадай Свою обітницю (Неем. 1:8, 9).
5. Ти викупив нас (Неем. 1:10).
6. Почуй мене (Неем. 1:11).
7. Бог дарує процвітання і милосердя (Неем. 1:11).

Молитва Неемії має прекрасну композицію, вона розповідає про велич Бога, усвідомлення людиною власної гріховності й завершується проханням про допомогу. Вона нагадує молитву Даниїла з Дан. 9, з якою, можливо, Неемія був знайомий. Зауважмо, що Неемія не розпочинає свою молитву з прохання про допомогу, натомість захоплюється Богом, великим та піднесеним. Неемія впевнений: Бог дотримується Свого заповіту, милує тих, хто любить Його, завжди був вірний і зараз не може бути інакшим.

Структура молитви особлива (див. вище) з кульмінацією в Неем. 1:8, де згадані Божі обітниці. Неемія вигукує: «Пам’ятай!» Тобто: «Згадай, Боже, що Ти обіцяв розсіяти нас, якщо ми будемо невірними, але також повернути й відновити нас, коли ми навернемося до Тебе. Оскільки перше відбулося, тепер настав час виконати другу частину, бо ми навернулися до Тебе». Неемія не боїться говорити про Божі обітниці й нагадувати Йому про них. Звичайно, Бог знає, пам’ятає Свої обітниці і радий нашій готовності покладатися на них. Він хоче, щоб ми вірили в них та промовляли їх уголос. Вербалізуючи Божі обітниці, ми можемо зміцнитися в нашій рішучості довіряти їм, особливо коли все здається безнадійним.

`Наведіть деякі Божі обітниці, на котрі ви можете претендувати саме зараз. Чому важливо ніколи не відмовлятися від цих обітниць? (Зрештою, якщо ви зневіритеся, що отримаєте?)`

#### Додаткове читання: Вибрані цитати Эллен Уайт

Під час молитви Неємія відчув, як міцніють його віра й мужність. Його уста були сповнені святих аргументів. Він вказував на ганьбу, яка впаде на Бога, якщо Його народ, котрий навернувся тепер до Нього, буде залишений напризволяще та на ганьбу. Він благав Господа виконати Його обітницю: «Коли навернетеся до Мене, і будете дотримувати Заповіді Мої й виконувати їх, то якщо навіть будуть ваші вигнанці на краю неба, — той звідти позбираю їх, і приведу до того місця, яке Я вибрав, щоб там перебувало ім’я Моє».1 Ця обітниця була дана Ізраїлеві через Мойсея напередодні їхнього вступу до Ханаану, і впродовж віків вона залишалася незмінною. Тепер Божий народ навернувся до Нього з каяттям та вірою, і ця обітниця не могла не виконатися. {ПЦ 418.1}

У Божому Слові міститься та сама сила, котрою користувався Христос, коли явно ходив серед людей. Саме Своїм словом Ісус оздоровлював хворобу й виганяв бісів. Своїм словом Він утихомирював море, воскрешав померлих, і люди свідчили, що Його слово має силу. Він промовляв Слово Боже так, як говорив через усіх пророків і вчителів Старого Завіту. Уся Біблія — це виявлення Христа. {СЗ 77.1}

Це стосується усіх обітниць Божого Слова. Через них Господь промовляє до кожного з нас особисто настільки прямо, ніби ми чуємо Його голос. Саме через ці обітниці Христос передає нам Свої благодать і силу. Вони є листям з дерева «для оздоровлення народів» (Об’явл.22:2). Прийняті й засвоєні, вони стають силою характеру, натхненням та підтримкою життя. Ніщо інше не володіє такою цілющою силою. Ніщо інше не може наділити мужністю й вірою, котрі дають життєво необхідну енергію всьому єству. {СЗ 77.3}