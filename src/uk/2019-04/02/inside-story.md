---
title:  Місіонерська історія
date:   11/10/2019
---

#### Чотири тисячі євро в подарунок

_Вірато Феррейра_

У п’ятницю вранці несподівано виникла серйозна дилема. Архітектор нашого оздоровчого центру VitaSalus оголосив, що необхідно терміново встановити поручні навколо кількох будівель. «Якщо хтось упаде, у вас будуть проблеми», ‒ попередив він.

Ми знали, що він мав рацію. VitaSalus створений за настановами Еллен Уайт як «центр впливу». Його діяльність заснована на гармонії з етичними, професійними й духовними цінностями за підтримки Церкви адвентистів сьомого дня. Центр розташований на вершині гори недалеко від міста Пенела, приблизно в 115 км на північ від столиці Португалії Лісабона.

Архітектор визначив вартість роботи з установлення перил: чотири тисячі євро.

Я повернувся до нашого фінансового директора.

‒ У нас є така сума? ‒ запитав я.

‒ Звичайно, немає, ‒ відповів він, ‒ таких грошей нам не знайти.

У моїй голові роїлися тривожні думки. Раптом мене осяяло.

«Чий це проект? ‒ подумав я. ‒ Він же не мій. Він ‒ Божий».

Я поділився своїми думками з фінансовим директором та іншими людьми, присутніми на зустрічі.

‒ Бог знайде для нас ці кошти, ‒ упевнено заявив я.

‒ Ви готові виявити віру і замовити перила?

Присутні кивнули на знак згоди, і я помолився:

‒ Господи, ми збираємося замовити ці перила, тому що справді потребуємо їх.

Перила були замовлені.

Через п’ять днів я отримав електронною поштою листа від незнайомої людини.

«Докторе, ‒ писав він, ‒ я просто хочу повідомити вам, що переказав чотири тисячі євро на банківський рахунок VitaSalus».

‒ Слава Богу! ‒ голосно вигукнув я.

Відразу ж я написав йому листа, розповівши про події минулої п’ятниці. Відповідь надійшла негайно.

«Докторе, ваша розповідь підтверджує, що ці гроші саме для вашого проекту, ‒ писав жертводавець. ‒ У п’ятницю вранці я прокинувся з бажанням допомогти VitaSalus. Я ніколи там не був, але це почуття переповнювало мене. Не будучи впевненим, чи розділить дружина моє бажання, я звернувся в короткій молитві до Бога: “Господи, якщо це Твоя воля, вклади таке саме бажання в серце моєї дружини”.

Щойно я закінчив молитву, моя дружина ввійшла до мене в кабінет і сказала:

– Любий, пам’ятаєш той центр у Пенелі? Мені здається, ми повинні їм допомогти.

Я не повірив своїм вухам і запитав її:

‒ Як думаєш, скільки нам потрібно пожертвувати?

‒ Думаю, чотири тисячі євро були б гарною допомогою, ‒ відповіла вона»...

Це стало для мене великим уроком! Якби ми зупинили нашу роботу в VitaSalus через брак коштів, то втратили б величезне благословення. Ця історія не про перила. Вона про те, що Господь показує нам, як може бути виконана Його справа, якщо ми довіряємо Йому.

_Доктор Вірато Феррейра, директор оздоровчого центру «VitaSalus» в Пенелі, Португалія, а також почесний помічник директора Відділу здоров’я всесвітньої Церкви адвентистів сьомого дня._