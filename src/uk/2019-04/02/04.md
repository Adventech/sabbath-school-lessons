---
title:  Неемія говорить
date:   08/10/2019
---

У тексті Неем. 1:11 сказано, що Неемія був чашником царя. Сьогодні така посада може здатися незначною, але в давнину чашники були дуже впливовими особами, оскільки мали постійний близький доступ до царя. Геродот зазначає, що перси особливо шанували чашників, вважаючи їх високо поставленими чиновниками. Наприклад, чашник ассирійського царя Асархаддона був до того ж і головним міністром царства. Таким чином, Неемія займав високу посаду в царстві і, вирушаючи до царя, благав Бога використати його в розмові про ситуацію в Юдеї.

`Прочитайте Неем. 2:1-8. Яким був результат молитов і посту Неемії?`

Відповідь на молитву була отримана в місяці нісані, що відповідає приблизно місяцю квітню 444 року до Р. Х. Минуло чотири місяці, відколи Ханані й брати принесли Неемії тривожну вістку про Єрусалим. Протягом чотирьох місяців Неемія молився та постив, і йому вже здавалося, що Бог не чує. Утім, час Господа завжди точний. Він підготував царя почути Неемію й доброзичливо відповісти.

Це було незвично, щоб чашника звільняли від його обов’язків та призначали губернатором в іншому краї. Бог промовляв через чашника і спонукав перського царя Артаксеркса I зробити Неемію губернатором (намісником) Юдеї. Згадка про царицю свідчить, що це, можливо, був окремий випадок, оскільки цариця не завжди була присутня на офіційних бенкетах. Неемія не відразу згадує Єрусалим, щоб втримати царя від упереджених рішень, натомість емоційно звертається до царя з особистим питанням. Коли ж згадується конкретне місце, серце царя вже було відкрите.

`Яка існує паралель між становищем Неемії в цьому випадку і Даниїлом у Вавилоні? Що говорить про характер Неемії факт, що цар так доброзичливо поставився до нього?`

#### Додаткове читання: Вибрані цитати Эллен Уайт

Неємія, один із єврейських полонених, займав почесне впливове становище при перському дворі. Як чашник царя, він мав вільний доступ до нього. Завдяки положенню, здібностям і вірності, Неємія став другом і радником монарха. Незважаючи на царські милості й розкіш, що оточувала його, він не забував ані свого Бога, ані свого народу. Виявляючи глибоке зацікавлення долею Єрусалима, він пов’язував свої радощі й надії з його процвітанням. Через цього мужа, підготовленого до майбутньої роботи завдяки проживанню при царському дворі, Бог бажав злити благословення на Свій народ у землі їхніх предків. {ПЦ 417.1}

У минулому я висловлювалася на користь того, щоб розповідати нашим друзям і сусідам про роботу наших місій та її прогрес, і посилалася на приклад Неємії. І тепер я бажаю спонукати наших братів і сестер знову переглянути досвід цього мужа молитви, віри та здорового судження, котрий наважився попросити свого друга царя Артаксеркса про допомогу задля успіху інтересів Божої справи (Рукопис «Посвячені зусилля в роботі з невіруючими», 5 червня 1914 р.). {ХС 239.2}

Мужі молитви повинні бути мужами дії. Ті, хто готовий і сповнений бажання діяти, знайдуть шляхи і способи для роботи. Неємія не залежав від непевних обставин. Кошти, яких не мав, він просив у тих, які могли їх дати (Південний сторож, 15 березня 1904 р.). {ХС 240.1}