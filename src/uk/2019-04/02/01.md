---
title:  Неемія
date:   05/10/2019
---

### Біблійні тексти для дослідження
Неем. 1, 2; П. Зак. 7:9; Псал. 23:1-6; Числ. 23:19.

> <p>Пам’ятний вірш</p>
> «І сталося, як почув я ці слова, сів я та й плакав, і був у жалобі кілька днів і постив, і молився перед лицем Небесного Бога. І сказав я: “Молю Тебе, Господи, Боже Небесний, Боже великий та грізний, що дотримуєш заповіта та милість для тих, хто любить Тебе та дотримуєш заповіді Свої”» (Неем. 1:4, 5).

До зазначеного часу і на виконання Божої обітниці дві групи полонених повернулися до Юдеї.

Однак залишалася ще одна група вигнанців, яку Бог готував для особливого завдання. Остання група полонених мала вирішити певну проблему. Хоч перші дві групи повернулися, щоб відновити Єрусалим і спорудити храм, продовження будівництва було зупинено, оскільки виник опір з боку навколишніх народів. Сусіди Юдеї не хотіли, щоб місто і його стіни були відновлені, оскільки боялися, що ізраїльтяни стануть могутнім народом, яким колись були (див. Ездри 4:6-24). Таким чином, саме повернення ізраїльтян виявилося загрозою, яку язичники вирішили зупинити. Проте Бог не закликав Свій народ повернутися, аби покинути їх напризволяще в процесі виконання поставлених перед ними завдань.

Бог готував іншу людину для виконання Його волі та для досягнення поставлених цілей. Цю людину звали Неемія, протягом тижня ми розглянемо його життя й служіння.

#### Додаткове читання: Вибрані цитати Эллен Уайт

Справжня освіта не ігнорує цінності наукових знань або літературних надбань, однак більше за інформацію вона цінує силу, більше за силу — доброчесність, більше за інтелектуальні надбання — характер. Світ потребує не стільки мужів великого інтелекту, скільки шляхетного характеру. Він потребує людей, здібності котрих керовані непохитним принципом. {ВО 229.1}

«Початок премудрости — мудрість здобудь, а за ввесь свій маєток здобудь собі розуму» (Прип. 4:7). «Язик мудрих — то добре знання» (Прип. 15:2). Правдива освіта наділяє цією мудрістю. Вона навчає найкраще використовувати не лише окремі, а всі наші здібності і надбання. Таким чином вона охоплює все коло обов’язків щодо самих себе, щодо світу і Бога. {ВО 229.2}

Формування характеру — найважливіша справа, будь-коли доручена людям, і ще ніколи ретельне вивчення цього питання не було таким важливим, як зараз. Ще ніколи перед попередніми поколіннями не поставали такі серйозні питання, ніколи молоді чоловіки й жінки не стикалися з такими великими небезпеками, як тепер. {ВО 230.1}