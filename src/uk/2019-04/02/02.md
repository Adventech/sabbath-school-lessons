---
title:  Неемія отримує погані новини
date:   06/10/2019
---

Книга Неемії починається так само, як і книга пророка Даниїла (див. Дан. 1:1, 2), а саме: з поганих новин. Так, багато хто повернувся на батьківщину своїх предків, але не все було гаразд.

`Прочитайте Неем. 1:1-4. Чому Неемія так засмутився? Якою була його відповідь на отримані погані новини?`

Деякі полонені євреї проживали в Сузах ‒ одному з чотирьох адміністративних центрів Перської імперії, де Неемія служив у палаці царя як чашник. «Ханані, один з моїх братів», ‒ очевидно, кровний брат Неемії, оскільки в Неем. 7:2 міститься подібна згадка про Ханані як про родича, хоч це міг бути й співвітчизник. Розмова з Ханані, найімовірніше, відбувалася в період із середини листопада до середини грудня 445 року до Р. Х., приблизно через 13 років після повернення Ездри до Єрусалима. Ханані повідомляє, що ситуація в Єрусалимі жахлива. Люди не змогли повністю відновити Єрусалим, а ворог зруйнував стіни міста, залишивши його беззахисним і спустошеним.

Слід зазначити, що цар Артаксеркс зруйнував надію репатріантів, зупинивши будівництво після скарг намісників Заріччя (див. Ездри 4). Це дозволило ворогам зруйнувати мур міста (Ездри 4:23). До Неемії, можливо, доходили чутки про це лихо, але досі він не мав точних відомостей.

Хоч храм і був відновлений, він функціонував не в повному обсязі, бо служителі храму не могли жити в Єрусалимі. Ситуація засмутила Неемію, почуті новини скрушили його: євреї не прославили Бога, хоч повернулися саме для цієї мети. Через свій страх перед ворогом та пригнобленням вони знехтували домом Божим і відновленням міста.

Неемія звертається до Бога. Він не скаржиться, що жителі Юдеї не мають віри й мужності, але також не може просто миритися з такою ситуацією. У молитві й пості Неемія схиляється на коліна.

`Отримавши погані новини, Неемія плакав, постився і молився. Що це говорить нам про те, як ми повинні звертатися до Господа, особливо під час випробувань?`

#### Додаткове читання: Вибрані цитати Эллен Уайт

Пригнічений смутком, Неємія не міг ані їсти, ані пити; він «плакав, був у жалобі кілька днів і постив». У своєму горі він звернувся до Божественного Помічника. «Молився я, — говорить він, — перед Богом Небесним». Він щиро визнав власні провини та гріхи свого народу. Неємія благав Бога підтримати Ізраїль, дати йому мужність і силу, допомогти відбудувати зруйновану Юдею. {ПЦ 417.3}

Тепер і надалі, аж до кінця часу, Божий народ має бути більш ревним, більш розсудливим народом, котрий покладається не на власну мудрість, а на мудрість свого Вождя. Вони повинні визначати дні для посту й молитви. Повне отримання від їжі може бути не обов’язковим; але вони мають споживати в невеликій кількості найпростішу їжу. — РГ (11 лютого 1904) {ПЇХ 223.1}

Дух правдивого посту й молитви — це дух, який підкоряє розум, серце і волю Богові. — Р 28 (1900) {ПЇХ 223.3}