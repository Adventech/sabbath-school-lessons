---
title:  Неемія готується до виконання свого завдання
date:   10/10/2019
---

Безперечно, Господь покликав Неемію для виконання особливого завдання і забезпечив усім необхідним. Неемія, озброєний вірою в обітниці Бога і впевненістю в Його поклику, продовжував працювати. Він просувався вперед обережно та з молитвою. Хоч Неемія був упевнений, що Бог перебуває з ним, це не стримувало його від ретельного планування.

`Прочитайте Неем. 2:11-20. Що робить Неемія для підготовки до проекту з відновлення стіни?`

Уроки з розвитку якостей керівника:

**Урок 1.** Неемія нікому не каже, які плани «Бог мій дав до мого серця зробити для Єрусалима» (Неем. 2:12). Він не тільки не розповідає ворогам, але й тримає це в таємниці від єврейських керівників. Він іде в розвідку, щоб з’ясувати обсяг робіт.

**Урок 2.** Перш ніж викласти проект, Неемія ретельно планує всю роботу, яку необхідно буде здійснити.

**Урок 3.** Перш ніж говорити про завдання, Неемія описує, що Бог зробив до цієї експедиції, а потім додає слова царя. Перш ніж просити людей про посвячення, він заохочує їх. Це не що інше, як чудо, що євреї прихильно відреагували й вирішили продовжувати будівництво, незважаючи на опір у майбутньому. Через молитву і піст Неемії Бог підготував не тільки царя, а й єврейський народ, щоб він відреагував сміливо і мужньо.

`Прочитайте Неем. 2:19, 20. Що ці вірші повідомляють про віру Неемії? Як допомогли Неемії тексти П. Зак. 7:9; Псал. 24:1-6; Числ. 23:19?`

Наші розмови показують, хто ми та в що насправді віримо. Неемія, як правило, виголошує піднесені слова. Він не боїться використовувати слова Бога в усьому, що каже, та прославляти Його, навіть коли люди знущаються і насміхаються над ним. Хоч Неемія знає про презирство ворогів щодо нього, він не відповідає їм тим самим, натомість продовжує свідчити про Господа. Подібно до Йосипа в Єгипті багато років тому, Неемія не боїться прославляти Бога серед своїх співвітчизників, котрі не мали глибокої віри в Нього.

#### Додаткове читання: Вибрані цитати Эллен Уайт

На третю добу після свого прибуття Неємія встав опівночі і в супроводі кількох довірених помічників вирушив, щоб особисто оглянути руїни Єрусалима. Верхи на мулі він перетнув Єрусалим з кінця в кінець, оглядаючи зруйновані стіни і брами міста своїх батьків. Болісні спомини краяли душу цього ізраїльського патріота, коли він зі скрушеним серцем дивився на руїни оборонних споруд улюбленого міста. Як же відрізнялася колишня велич Ізраїлю від його теперішнього приниження! {ПЦ 423.1}

Таємно Неємія зумів оглянути всі мури. «Начальники не знали, куди я ходив, — говорить він, — та що я робив; ні юдеям, ні священикам, ні вельможам, ні старійшинам, ні кому іншому, що звершували працю, я до того часу нічого не розповідав». Решту ночі він провів у молитві, усвідомлюючи, що ранок вимагатиме серйозних зусиль, аби надихнути й об’єднати своїх розчарованих співвітчизників. {ПЦ 423.2}

"Коли насуваються труднощі, коли вони неминучі, наблизьтеся до Бога і Він наблизиться до вас. І тоді, якщо ворог прийде, як річка, Дух Господа прожене його. Прийміть рішення, що велика робота має бути здійснена і що людський опір або вплив не зіб’є вас зі шляху виконання обов’язку. Тоді ви зможете сказати разом з Неємією: «І розповів я їм про руку Бога мого, що вона добра до мене» (Неем. 2:18). {ЦДБ 283.3}

Нехай кожна людина буде морально незалежною, прийнявши рішення, що її розум буде сформований Святим Духом. Бог закликає воїнів, котрі не стануть вторити словам людей, незалежно від того, чи ці люди навернені і справляють добрий вплив, чи ненавернені, а тому не надійні. За критичних обставин вони можуть попровадити інших на хибний шлях. Господь не хоче, щоб ми наслідували будь-яку людину, але щоб крок за кроком прямували до пізнання Спасителя... {ЦДБ 283.4}