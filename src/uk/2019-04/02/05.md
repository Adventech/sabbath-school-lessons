---
title:  Неемія вирушає в дорогу
date:   09/10/2019
---

Через Неемію цар передав листи до хоронянина Санваллата та аммонітянина Товії ‒ високопоставлених представників регіону Заріччя, аби приготувати шлях для майбутньої діяльності Неемії. Крім того, цар наказав Асафові, дозорцю царського лісу, дати Неемії деревину, необхідну для відновлення міста, стін і воріт храму.

`Прочитайте Неем. 2:9, 10. Що ці тексти повідомляють про опозицію царському посланцю Неемії та євреям загалом?`

Неемія прибув до Єрусалима в другій половині 444 року до Р. Х. Опозиція, очевидно, сформувалася ще до того, як Неемія почав будь-які дії, оскільки спрямоване губернаторам прохання викликає спротив. Хоч Товія ‒ єврейське ім’я, що означає «Господь благий» (єврейське ім’я його сина ‒ Єгохонан ‒ означає «Господь милостивий»), він був правителем аммонітян. Фактично Єрусалим був оточений ворогами: Санваллат, правитель Самарії, на півночі, Товія, правитель аммонітян, на сході, а на півдні – араб Ґешем (див. Неем. 2:18, 19), який захопив Едом і Moaв. На жаль, керівництво в цьому регіоні неполюбляло Неемію, бо він турбувався про благополуччя пригноблених. Хто залякує, той не радіє успіхам залякуваних.

«Однак прибуття Неемії до Єрусалима в супроводі військового ескорту, що свідчило про важливість його місії, викликало заздрість у навколишніх язичницьких племен. Їхня ненависть до євреїв не раз виливалася в образи та зневагу останніх. Особливо активними в цій ганебній справі були деякі вожді племен: хоронянин Санваллат, аммонітянин Товія та аравітянин Гешем. Уже від самого початку ці начальники постійно стежили за діями Неемії та всіма можливими засобами намагалися зруйнувати його плани й перешкоджати справі» (Е. Уайт. Пророки і царі. С. 635).

`Які ви можете згадати інші біблійні історії про те, як люди, покликані Богом для виконання Його волі, зіткнулися з опозицією? Поділіться своєю відповіддю в класі в суботу.`

#### Додаткове читання: Вибрані цитати Эллен Уайт

Неємія та Артаксеркс стояли лицем до лиця, один — слуга з пригнобленого народу, другий — монарх великої світової імперії. Але нескінченно більшою від різниці в становищі була моральна прірва, що розділяла їх. Неємія прийняв запрошення Царя царів: «Хіба буде держатися міцно Мого він захисту, щоб мир учинити зо Мною, зо Мною щоб мир учинити!» (Ісаї 27:5). Беззвучна молитва, котру він надіслав до Неба, була тою самою, що він її підносив упродовж багатьох тижнів, — щоб Бог посприяв його проханню. І зараз, сповнившись мужності від думки, що в нього є Друг, всезнаючий і всемогутній, Який підтримує його, муж Божий розповів цареві про своє бажання бути звільненим на деякий час зі своєї посади при царському дворі та отримати право на відбудову спустошеного Єрусалима, щоб місто знову стало сильним і захищеним. Вельми важливі наслідки для юдейського міста й нації були пов’язані з цим проханням. «І, — говорить Неємія, — дав мені цар в міру того, як добра була Божа рука наді мною» (Південний сторож, 8 березня 1904 р.). {ХС 240.2}

Коли його [Неємії] прохання до царя було прийняте з такою прихильністю, він сповнився мужності просити допомоги, необхідної для здійснення його планів. Аби надати гідності й авторитету своїй місії, а також забезпечити захист під час подорожі, він отримав охорону військових. Неємія одержав царські листи до правителів провінцій за річкою Євфрат — територій, через які він мав проходити дорогою до Юдеї. Він також отримав листа до «дозорця царевого лісу» в горах Ливану з повелінням забезпечити його лісоматеріалом, необхідним для єрусалимського муру та будівель, які Неємія мав намір спорудити. Щоб не дати приводу для скарг стосовно перевищення своїх повноважень, Неємія подбав про те, щоб права та привілеї, надані йому, були чітко визначені (Південний сторож, 15 березня 1904 р.). {ХС 240.3}

Царські листи до правителів провінцій, через які пролягав його маршрут, забезпечили Неємії почесний прийом і негайну допомогу. І жоден ворог не насмілився докучати посадовцю, який перебував під захистом перського царя й до котрого правителі провінцій ставилися з явною повагою. Подорож Неємії була безпечною та успішною (Південний сторож, 22 березня 1904 р.). {ХС 241.1}