---
title:  «Чи ж не так робили ваші батьки?»
date:   12/12/2019
---

Прагнення Неемії святкувати суботній день чудове. Він був такий вірний у дотриманні суботи, що навіть обіцяв «простягнути руку» на торговців з інших народів. Тобто він особисто втрутиться, якщо в суботу знову побачить х у місті або біля воріт. Як керівник Неемія мав офіційні повноваження, щоб упевнитися, чи дотримано цієї заповіді належним чином.

«Неемія безстрашно викрив їхнє нехтування обов’язками. “Що це за річ, яку ви робите, і безчестите суботній день? ‒ суворо запитав він їх. ‒ Чи ж не так робили ваші батьки, а наш Бог спровадив усе це зло на нас та на це місто? А ви побільшуєте жар гніву на Ізраїля зневажанням суботи”.

Далі він розпорядився, щоб, “як падала вечерова тінь на єрусалимські брами перед суботою”, їх потрібно зачиняти, а відчиняти лише після закінчення суботи. Довіряючи більше своїм слугам, аніж тим, кого могли призначити єрусалимські магістрати, він поставив їх біля воріт, щоб стежити за виконанням його наказу» (Е. Уайт. Пророки і царі. С. 671, 672).

Попередження Неемії про опоганення суботи поряд з іншими застереженнями щодо її порушення луною відгукувалося в усі віки і навіть за часів Ісуса. У Євангелії ми читаємо, як релігійні керівники Ізраїлю ратували за «правильне» дотримання суботи.

`Прочитайте Матв. 12:1-8; Марка 3:1-6; Луки 6:6-11; Івана 5:5-16. У чому полягала проблема і як розуміння історії стародавнього Ізраїлю допомагає пояснити, чому виникло протистояння?`

У своєму завзятті «не осквернити суботу», релігійні лідери стали настільки фанатичні, що звинувачували Ісуса, «Володаря суботи» (див. Луки 6:5) в її порушенні. Подумайте, як можна спотворити навіть хороше! Іронія полягає ось у чому: хоч багато хто із цих людей висловлював велику стурбованість з приводу виконання Закону, вони забули «найважливіше в Законі: суд, милосердя і віру» (Матв. 23:23).

`Як нам бути обережними, щоб не припуститися тієї самої помилки, що й фарисеї, як у дотриманні суботи, так і в інших важливих питаннях нашої віри?`

#### Додаткове читання: Вибрані цитати Эллен Уайт

Якщо Давид був невинуватий, коли для вгамування голоду їв жертовні хліби, призначені для святого споживання, тоді праві були й учні, котрі для заспокоєння голоду зривали колоски у святі години суботнього дня. ... {ХНС 263.5}

Христос хотів навчити як Своїх учнів, так і ворогів, що найголовніше — служіння Бога Своєму творінню. Метою Божої справи в цьому світі є спасіння людини, і тому все, що необхідно робити в суботу заради цієї мети, не порушує Заповіді про суботу. Наприкінці Ісус завершив Свої докази тим, oо оголосив Себе «Володарем суботи»,13 — Тим Єдиним, Хто вищий за будь-які справи й усі разом узяті закони. {ХНС 264.1}

Ісус не обмежився тільки докором Своїм ворогам. Він відкрив, що у своїй сліпоті вони не зрозуміли призначення суботи. «Коли б ви збагнули, — сказав Він, — що то значить: Я милосердя хочу, а не жертви, — то ніколи не осуджували б невинних…».14 Їхні численні бездушні ритуали не могли компенсувати відсутності справжньої непорочності та ніжної любові, що притаманні істинному поклонникові. {ХНС 264.2}