---
title:  Десятини і приношення
date:   10/12/2019
---

Реформи Неемії в храмовому служінні включали реалізацію десятин і приношень.

`Прочитайте Чис. 18:21-24; Мал. 3:10; Матв. 23:23; 1 Кор. 9:7-14; 2 Кор. 9:6-8; Євр. 7:1, 2. Що ці тексти повідомляють нам про важливість десятин і приношень не лише в стародавньому храмовому служінні, а й сьогодні?`

Без десятин і приношень храм не міг функціонувати. Коли припинилося надходження десятин, служіння в храмі зупинилося, і вся система поклоніння опинилася під загрозою. Оскільки служителі храму пішли шукати інші робочі місця, аби прогодувати свої сім’ї, вони не могли зосередитися на турботі про храм. Отже, поклоніння Богові ослабло.

«Система десятини гарна у своїй простоті. Її справедливість розкривається в пропорційній вимозі до багатих і бідних. У міру того як Бог дає нам Своє майно в користування, ми повинні повертати Йому десятину.

Коли Бог закликає принести десятини (див. Мал. 3:10), Він не очікує подяки або великодушності. Хоч вдячність має бути в наших відносинах з Богом, ми повертаємо десятини, тому що Бог дав таке повеління. Десятина належить Господу, і Він просить, щоб ми повернули її Йому» (Віровчення Церкви адвентистів сьомого дня. С. 304).

Подібно до того як сталося з ізраїльським храмом, наша Церква розпалася б без підтримки десятин і приношень членів Церкви. Наші церковні служби не зможуть функціонувати без людей, котрим виплачується заробітна плата за якісне служіння, планування й управління Церквою для Бога. Богослужіння також стануть неякісними. Однак найважливіше ‒ без десятин і приношень зупиниться євангельське служіння.

Більше того, ми повертаємо десятину, тому що Бог установив цю систему у Своєму Слові. Іноді Бог не пояснює, чому дає те чи інше повеління. Господь очікує нашої віри в те, що Він контролює ситуацію. Нам необхідно знати, як працює система, а потім довірити її в Його руки.

`Чому повернення десятин настільки важливе для нашої духовності та визначає міру нашої довіри Богові?`

#### Додаткове читання: Вибрані цитати Эллен Уайт

Бог міг би здійснити Свою справу у світі й забезпечити бідних без участі людини. Він очікує нашого служіння та наших дарів не тільки тому, що ми можемо таким чином виявити свою любов до Нього і ближніх, а й тому, що служіння і жертва на добро інших зміцнять дух милосердя в серці подателя, зближуючи нас із Тим, Хто був багатим, але збіднів задля нас, щоб ми збагатилися Його убогістю. Коли ми таким чином наслідуватимемо приклад Спасителя, тільки тоді наш характер стане розвиватися за Його подобою. {ВНО 308.4}