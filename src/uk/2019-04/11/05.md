---
title:  Робота в суботу
date:   11/12/2019
---

`Прочитайте Неем. 13:15, 16. У чому полягала згадана Неемією проблема?`

Нелегко стати на захист Бога, перебуваючи в меншості. Оскільки Господь звелів святити суботу і не робити жодної праці в цей день, Неемія мав намір простежити за виконанням цієї заповіді в Єрусалимі. Безперечно, він відчував моральний обов’язок зайняти певну позицію, а потім діяти.

Субота ‒ кульмінація творчого тижня, вона стала особливим днем, коли люди мали відновлюватися в спілкуванні з Богом та не чинити повсякденних справ і занять.

Існує такий вислів: «Чим більше Ізраїль додержувався суботи, тим довше субота підтримувала Ізраїль». Сьомий день, субота, була і залишається потужним засобом підтримки віри в тих, хто по благодаті Божій прагне дотримуватися суботи, насолоджуючись її фізичними й духовними перевагами.

`Прочитайте Неем. 13:17-22. Що зробив Неемія, аби зупинити «купівлю-продаж» у суботу?`

Оскільки Неемія був керівником Юдеї, він бачив свою роль як виконавчого державного посадовця, котрий втілює певні правила в життя. Правила в Юдеї були засновані на Божому Законі, тому він стає охоронцем цього Закону, зокрема й четвертої заповіді про дотримання суботи. Можливо, якби знатні юдеї виступили проти допущених первосвящеником порушень, Неемія не виявився б у такій ситуації. Однак керівники і знатні люди, очевидно, уже обурювалися, що Неемія змусив їх повернути бідним те, що вони в них відібрали; тому, мабуть, не заперечували проти внесених Ел’яшівом і Товійєю змін.

Неемія спочатку викриває знатних, а потім наказує зачиняти на суботу ворота і ставить своїх слуг для охорони. А коли ринок просто перемістився з міста за мур, він уживає ще більш рішучих заходів і погрожує простягнути руку на торговців наступної суботи. Неемія був людиною слова, тому торговці прислухалися до його попередження намагалися триматися від нього подалі.

#### Додаткове читання: Вибрані цитати Эллен Уайт

"Порушення суботи — ознака, яка вирізняла ізраїльтян з-поміж усіх інших народів як поклонників правдивого Бога, — було ще одним наслідком зв’язків з язичниками. Неємія виявив, що язичницькі купці й торговці, котрі приходили до Єрусалима із сусідніх місцевостей, спокусили багатьох ізраїльтян займатися торгівлею в суботу. {ПЦ 445.3}

Були, звичайно, й такі, хто не йшов на поступки і не жертвував своїм принципом, але чимало ізраїльтян порушували Заповідь та разом з язичниками намагалися схилити до цього й вірних. Ці люди насмілювались відверто порушувати суботу. «Тими днями, — пише Неємія, — бачив я в Юдеї таких, що топтали в суботу чавила, носили снопи і нав’ючували ослів вином, виноградом, фігами та іншим грузом, і везли в Єрусалим суботнього дня... Та й тиряни мешкали в Єрусалимі; вони привозили рибу та усякий крам і продавали в суботу юдеям». {ПЦ 445.4}"

Для здійснення перетворень, які так само необхідні сьогодні, ми потребуємо мужів, котрі, подібно до Ездри та Неємії, не замовчували б і не вибачали гріх, а безстрашно відстоювали честь Бога. Люди, на яких лежить тягар цієї роботи, не мовчатимуть, коли коїться зло, і не приховуватимуть порок під покривалом удаваної любові. ... {ПЦ 447.5}

Ездра та Неємія ходили в покорі перед Богом, визнаючи гріхи свої й народу та благаючи про прощення так, ніби вони самі були порушниками. Вони з усією терпеливістю працювали, молилися і страждали. Причиною надзвичайних труднощів у їхній роботі була не відверта ненависть язичників, а таємна ворожнеча лжедрузів, котрі, віддавшись на служіння злу, робили тягар Божих слуг удесятеро більшим. ... {ПЦ 448.1}

Успіх, що супроводжував зусилля Неємії, показує, чого можуть досягти молитва, віра і мудрі рішучі дії. ... {ПЦ 448.2}

Протягом усієї християнської епохи великий ворог людського щастя робив суботу четвертої Заповіді об’єктом особливих нападів. Сатана говорить: ...я буду діяти всупереч Божим намірам. Я дам можливість своїм послідовникам скасувати Божий пам“ятник — сьомий день, суботу. Таким чином я доведу світові, що благословенний і освячений Богом день змінений. Люди забудуть про цей день. Я знищу будь-яку згадку про нього. ... А тих, котрі приймають цей день, я примушу надати йому такої святості, якою Бог позначив день сьомий. {ПЦ 121.6}

Встановленням фальшивої суботи ворог мав намір «змінити часи та закони». Однак чи досяг він значного успіху в справі зміни Божого Закону? Відповідь на це запитання міститься в 31—му Розділі книги Вихід. Ось що говорить про сьомий день, суботу, Господь, Котрий вчора, сьогодні й навіки той самий: «Це ознака між Мною та між вами для ваших поколінь… Це ознака навіки». {ПЦ 122.3}