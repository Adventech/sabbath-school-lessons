---
title:  Левити в полях
date:   09/12/2019
---

`Прочитайте Неем. 13:10-14. Що Неемія намагається виправити?`

Співаки, воротарі й інші храмові служителі змушені були повернутися до праці на своїх полях, аби прогодувати свої сім’ї, оскільки їхнє служіння не підтримували. Уся встановлена система десятин і приношень була зруйнована. Неемії довелося починати все знову. Факт, що він викинув сторонні речі з храму, свідчить про його обурення.

«Мало того, що був опоганений храм, пожертвування також використовувалися неправильно. Це негативно вплинуло на бажання народу жертвувати. Люди втратили попередній дух жертовності і навіть неохоче віддавали десятини. Скарбниці Господнього дому поповнювалися вельми мізерними дарами; чимало співаків та інших служителів храму, не отримуючи належної підтримки, взагалі залишили Божу справу й узялися за іншу працю» (Е. Уайт. Пророки і царі. С. 670).

Дивовижно, але всі юдеї знову зібралися разом та відновили зруйноване. Люди були на боці Неемії проти Товійї та Ел’яшіва, бо зрозуміли: Неемія робив усе можливе для добра народу. Крім того, Неемія приставив до скарбниць храму людей, котрих вважав вірними і котрим довіряв. Їм було довірено збирання десятин і приношень, забезпечення належного зберігання товарів та розподіл ресурсів серед відповідних служителів. Іншими словами, Неемія викорінив корумповану систему керівництва.

Хоч Неемія призначив вірних людей наглядати за храмом, корумпований первосвященик Ел’яшів не втратив свого становища, оскільки був нащадком Аарона. Імовірно, його руйнівна діяльність у храмі могла бути нейтралізована заходами Неемії, котрий призначив інших священиків, однак він залишався первосвящеником.

`Неемія молився: «Пам’ятай же мене, Боже, за це і не зітри моїх добродійств, які я зробив у Божому домі та в сторожах!» (Неем. 13:14). Що в цій молитві свідчить про те, що Неемія був звичайною людиною?`

#### Додаткове читання: Вибрані цитати Эллен Уайт

Справжній християнин — це слуга Христа. Його праця для Христа має звершуватися ретельно і бути високої якості. Ніщо не повинно відволікати його розум від його роботи. Інші справи бувають гідні відповідної уваги, проте їх слід вважати другорядними, а служіння Христу вимагає участі всієї людини — її серця, розуму, душі і сили. Він не прийме розділеного серця, Він чекає, що ми зробимо найкраще з нашого боку. І ніщо, сумлінно здійснене для Нього, не є малим у Його очах... {ЦДБ 158.2}

Кожна людина повинна виконувати справу, призначену для неї Богом. Нам необхідно бути готовими виконувати скромне служіння, роблячи те, що комусь доведеться робити, використовуючи малі можливості. ... {ЦДБ 158.3}

Якщо людина любить Бога понад усе, а ближнього свого, як самого себе, вона не запитуватиме себе, багато чи мало принесе те, що вона зможе зробити. Така людина зробить справу та прийме запропоновану платню. Вона не стане подавати приклад і відмовлятися від роботи через те, що не може розраховувати на велику зарплату, якої, на її думку, вона гідна. {ЦДБ 158.4}