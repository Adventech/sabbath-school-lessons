---
title:  Корумповане храмове керівництво
date:   08/12/2019
---

Розділ 13 книги Неемії починається з повідомлення про наявність аммонітян і моавітян (ідолослужителів) у середовищі народу Божого (див. Неем. 13:1-3). Ці вірші повідомляють не про необхідність проганяти людей іншої національності або раси, котрі служать Богові, а про те, щоб відсилати ідолопоклонників (див. також П. Зак. 23:3-6).

`Прочитайте Неем. 13:1-9. Ким були Ел’яшів і Товійя? Чому вчинене ними було неприпустимим? Зверніть увагу на тексти Неем. 2:10, 19; 3:1; 12:10, 22; 13:28.`

Ел’яшів і Товійя ‒ відомі персонажі в книзі Неемії. Ел’яшів був первосвящеником народу і відповідав за храм. Товійя аммонітянин згадується як ворог Неемії, котрий люто виступав проти його справи в Єрусалимі. Ел’яшів і Товійя стали близькими родичами завдяки шлюбу в родині.

Хоч записи про цей шлюб не збереглися, ми знаємо, що Товійя ‒ єврейське ім’я (що означає «Господь благий»), і, найімовірніше, ініціаторами цього змішаного шлюбу були євреї. Дослідники вважають, що сім’я його дружини була пов’язана з родиною Ел’яшіва. Крім того, дочка Санваллата хоронянина, іншого супротивника Неемії, була заміжня за онуком Ел’яшіва. Таким чином навколо Неемії плелися складні інтриги, оскільки високопоставлені юдейські служителі виявилися родичами ворогів Неемії.

За відсутності керівника первосвященик виділив Товійї одну з кімнат у храмі, яка була призначена для зберігання десятин, дарів і приношень. Товійя отримав постійне місце проживання в храмі, ставши нібито одним з керівників народу. Вороги Неемії нарешті досягли бажаного: витіснити Неемію і стати керівниками. На щастя, Неемія не збирався сидіти склавши руки.

`Чому протягом історії Божий народ (чи то євреї в стародавньому Ізраїлі, чи християни Нового Завіту) так легко можна було звести з правильного шляху? Як ми можемо уникнути подібних духовних падінь?`

#### Додаткове читання: Вибрані цитати Эллен Уайт

Як тільки вплив Ездри та Неємії на деякий час послабився, багато хто відійшов від Господа. Неємія повернувся до Персії. За час його відсутності в Єрусалимі почали виявлятися гріхи, що загрожували звести народ з доброго шляху. Ідолопоклонники не тільки міцно закорінилися в місті, а й опоганювали своєю присутністю храм. Через укладення шлюбу зав’язалися дружні стосунки між первосвящеником Еліяшівом і Товією-аммонітянином, найлютішим ворогом Ізраїлю. Внаслідок цього неосвяченого союзу Еліяшів дозволив Товії зайняти одне із храмових приміщень, яке раніше використовувалося для зберігання десятин і пожертвувань. {ПЦ 444.1}

Через жорстке віроломне ставлення аммонітян та моавітян до Ізраїлю Бог оголосив через Мойсея, що вони назавжди будуть вилучені з громади Його народу1. Всупереч цьому повелінню первосвященик виніс із храмового сховища пожертвування, щоб звільнити місце для представника нечестивого народу. Напевно, неможливо було виявити більшого презирства до Бога, аніж виявлення такої прихильності до ворога Бога та Його Істини. {ПЦ 444.2}