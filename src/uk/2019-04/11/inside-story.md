---
title:  Місіонерська історія
date:   13/12/2019
---

#### Секрет щасливого дому

_Ендрю Мак-Чесні, Адвентистська місія_

Дім не був щасливим місцем для Хейзел Мойо. Її тато пив, і батьки часто сварилися. Жили вони в Гванда, невеликому містечку в Зімбабве. Хейзел дуже хотілося мати щасливу сім’ю.

У 14 років Хейзел прийняла рішення, яке спричинило низку подій і назавжди змінило її життя. Вона почала відвідувати церкву. Дівчинка бачила, як інші діти прямували на недільні служіння, і теж захотіла піти. Одного разу вона взяла свого дев’ятирічного брата за руку і пішла на служіння.

Після закінчення старшої школи Хейзел побачила оголошення в газеті про університет Солусі ‒ адвентистський заклад, до якого можна було дістатися за дві з половиною години їзди автобусом. Вона познайомилася з волонтерами з приймальної комісії, коли вони були у Гванді, а батько погодився оплатити її навчання.

У Солусі Хейзел приєдналася до групи прославлення і багато розпитувала про суботу. Один із членів групи, пастор на ім’я Елайт Натанзі, оголосив:

– Я хочу, щоб ця дівчина стала моєю духовною дочкою. Щосереди я буду молитися й постити за неї, щоб вона пізнала Бога.

П’ять членів групи, зокрема й Хейзел, з радістю підтримали цю ідею і приєдналися до пастора.

Протягом трьох місяців вони молилися і часто постили. Згодом в університеті проводився молитовний тиждень, і по його завершенні Хейзел прийняла хрещення.

Коли Хейзел виповнилося 23 роки, Елайт подарував їй книгу Еллен Уайт «Вісті для молоді». Хейзел була зворушена порадами для щасливих сімей. Вона хотіла створити щасливу сім’ю.

– Я дізналася, як ставитися до сердитих батьків, як вирішувати деякі проблеми, які виникають у нас із батьками, та як виявляти повагу до них, ‒ розповідає дівчина.

В її улюбленому уривку з цієї книги сказано: «Багато дітей, котрі говорять про своє знання істини, не виявляють до батьків належної пошани й теплоти. Вони виявляють дуже мало любові до батька й матері та не шанують їх, оскільки не зважають на їхні бажання і не намагаються звільнити їх від тривог» (Е. Уайт. Вісті для молоді. С. 331).

Радість почала наповнювати дім Хейзел, коли вона почала дотримуватися порад з подарованої книги.

Під час канікул Хейзел запросила батьків читати Біблію й молитися перед сном. Вони погодилися! Наступного вечора мама знову попросила дочку почитати Біблію та помолитися. Незабаром сім’я почала прославляти Бога щоранку і щовечора.

Тепер щастя постійно присутнє в їхньому домі, і Хейзел молиться, щоб рідні їй люди прийняли хрещення.

– Сьогодні ми ‒ щаслива сім’я, така, про яку я завжди мріяла, ‒ радіє Хейзел.

Частина приношень тринадцятої суботи буде використана для розширення кафетерію університету Солус (з 500 до 1000 місць). Дякуємо вам за ваші приношення, які дозволяють адвентистським навчальним закладам, таким як університет Солус, з допомогою Святого Духа працювати з сім’ями та приводити їх до Христа.