---
title:  Поклоніння Господу
date:   30/11/2019
---

### Біблійні тексти для дослідження
Неем. 12:27-47; 1 Хронік 25:6-8; 1 Івана 1:7-9; Івана 1:29, 36; 1 Кор. 5:7; Євр. 9:1-11.

> <p>Пам’ятний вірш</p>
> «І відповіли вони хвалою та подякою Господеві, – “Добрий-бо Він, бо навіки Його милосердя” на Ізраїля» (Ездри 3:11).

Пам’ятний вірш уроку дає нам уявлення про поклоніння євреїв і про те, як їхня вдячність Богові переходить у Його прославлення. У 515 р. до Р. Х. вони святкували посвячення нового храму (див. Ездри 6:15-18), а потім, майже через 60 років, люди відзначили завершення будівництва муру навколо Єрусалима (див. Неем. 6:15-19; 7:1-3; 12:27).

Після перерахування поколінь в 11-му і 12-му розділах книги Неемії автор переходить до опису посвячення міського муру. Для народу було звичним щось посвячувати Богові: храм, міський мур або навіть житло та громадські будівлі. До обряду посвячення ретельно готувалися, його супроводжували співом, музикою, бенкетом, жертвопринесеннями, радістю, веселощами й очищенням людей. Давид запровадив особисті жертвоприношення, після чого лідери Ізраїлю почали наслідували його приклад. Це саме відбувалося й під час царювання Соломона, коли він приніс до храму ковчег (див. 1 Цар. 8:5).

Протягом тижня ми будемо досліджувати тему поклоніння Господу в давнину та визначимо: поклоняючись тому самому Господу, які елементи стародавнього поклоніння можемо застосувати у своєму духовному житті.

#### Додаткове читання: Вибрані цитати Эллен Уайт

Робітники, зайняті заготівлею будівельних матеріалів, знайшли серед руїн кілька велетенських каменів, доставлених для будівництва храму ще за днів Соломона. Вони виявились придатними до повторного використання. Було також зібрано чимало нового матеріалу, і незабаром робота настільки просунулася, що можна було закладати фундамент. Це було зроблено в присутності багатьох тисяч людей, які спостерігали за просуванням будівництва, радіючи від участі в ній. Коли закладався наріжний камінь, народ під супровід сурм священиків та цимбалів левитів «викликував гучним голосом, прославляючи Господа, бо добрий Він, бо навіки Його милосердя до Ізраїля».14 {ПЦ 371.2}