---
title:  Жертвоприношення як частина поклоніння
date:   04/12/2019
---

`Прочитайте Неем. 12:43. Що було особливого в тому, аби приносити «великі жертви» в рамках поклоніння?`

Жертвоприношення було найважливішим аспектом поклоніння під час існування храму. Ізраїльтяни приносили кілька різних жертв або для отримання прощення, або для вираження радості спілкування й подяки Богові. Жертви вказували на Об’єкт поклоніння, оскільки нагадували віруючим про Бога та вказували на обіцяне Насіння — Месію, Котрий пожертвує Своїм життям заради них, бо Він — Агнець Божий.

`Прочитайте Івана 1:29, 36; 1 Кор. 5:7; Об’явл. 5:6, 12, 13. На Кого вказували жертви? Якщо стародавні ізраїльтяни могли радіти, усвідомлюючи значення смерті жертовних тварин, наскільки ж більше причин для радості маємо ми?`

Зверніть увагу, скільки разів ідея радості й подяки відображена в тексті Неем. 12:43. Серед величі поклоніння під час богослужіння люди відчували шанобливий страх, радість і вдячність. Ми повинні наближатися до Господа не тільки в побожному страху, а й у радості. Книга Псалтир стверджує, що істинний акт поклоніння включає заклик до співу, радісного вигуку і гри на музичних інструментах для прославлення Бога (див. Псал. 95:1, 2; 150:3-5), а також до покори і смирення перед Господом (Псал. 95:6). Прагнення досягти балансу між радістю і шанобливістю має вирішальне значення для обожнювання і прославлення нашого Творця та поклоніння Йому.

`Усвідомлюючи, що на хресті був розп’ятий Творець усього сущого (див. Івана 1:1-3), Котрий помирав за гріхи Свого творіння, які емоції ми відчуваємо? Яку роль може і повинна відігравати радість у нашому досвіді перебування біля Голгофського хреста?`

#### Додаткове читання: Вибрані цитати Эллен Уайт

Згодом до процесії приєдналися і юрби з Єрусалима. Незліченна кількість народу зібралася на святкування Пасхи, і тисячі з них вийшли вітати Ісуса. Вони зустрічали Його співом священних гімнів і вимахували пальмовими гілками. {ХНС 541.1}

Ніколи раніше під час Свого земного життя Ісус не дозволяв таких урочистостей, бо ясно передбачав наслідки цього. Це припровадило б Його на хрест. Однак Ісус мав намір привселюдно представити Себе Спасителем. Він хотів привернути увагу до жертви, котра увінчає Його служіння для грішного світу. У той час, коли люди зібралися до Єрусалима на свято Пасхи, Ісус — істинний Агнець — добровільно віддавав Себе на жертву. Божа Церква наступних віків мала зробити смерть Ісуса за гріхи світу предметом глибокого вивчення і роздумів... Після маніфестації, яка супроводжувала Його в’їзд до Єрусалима, усі стежили за швидким наближенням розв’язки. {ХНС 541.3}

Обряди, які вказують на приниження і страждання нашого Господа, часто сприймаються формально. Але вони були встановлені з певною метою. Наші почуття повинні відродитися, очиститися, щоб осягнути таємницю благочестя. Усі віруючі мають змогу глибше зрозуміти страждання Христа заради нашого спасіння. «Як Мойсей підняв змія в пустині, так має бути піднятий Син Людський, щоб кожний, хто вірить у Нього, не загинув, але мав вічне життя».18 Ми повинні споглядати Голгофський хрест, на якому був розп’ятий Спаситель. Інтереси вічності вимагають, щоб ми виявили віру в Христа. {ХНС 632.1}

Споглядаючи розп’ятого Спасителя, ми краще розуміємо ціну і значення жертви, принесеної Величністю Небес. Перед нами постає План спасіння у всій своїй славі, і роздуми про Голгофу пробуджують у наших серцях живі святі почуття. Ми будемо прославляти Бога й Агнця серцем і устами, тому що гордість та самозакоханість не можуть жити в душі, котра пам’ятає про Голгофські страждання. {ХНС 633.2}