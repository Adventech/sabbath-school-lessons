---
title:  Спів псалмів для Господа
date:   01/12/2019
---

`Прочитайте Неем. 12:27-29. Зверніть увагу на деякі ключові фрази про те, якими були поклоніння і хвала за часів Неемії. Як ми можемо застосувати ці елементи поклоніння Господу в нашому житті?`

Певній групі левитів було доручено служити в храмі співаками й музикантами. Бог керував служінням і дав настанови щодо його проведення, оскільки поклоніння в храмі мало бути гарним і професіональним.

Цар Давид підняв це служіння на високий рівень. Тому нащадки Асафа, яких Давид призначив відповідальними за спів у храмі, знову були обрані «співаками при службі Божого дому» (Неем. 11:22).

`Прочитайте 1 Хронік 25:6-8. Що цей уривок повідомляє нам про місце та важливість музики в богослужінні в Господньому домі?`

Співаками призначали левитів, тому вони були офіційно закріплені за служінням у храмі. Забезпечення музики під час служіння в храмі було їхньою оплачуваною роботою. Під час свого царювання Давид створив професійну музичну академію і був її керівником. У нього були вчителі й учні, молоді й літні, котрі позмінно звершували музичне служіння. Одні з них грали на музичних інструментах, інші співали, а окремі люди дбали про інструменти й одяг, необхідні для служіння. Яка була мета такої професійної організації? Вона сприяла розвиткові таланту й удосконаленню служіння. Метою служінні завжди має бути досконалість. Хвалебний спів повинен виходити із серця та звучати найкращим чином. Можна припустити, що музиканти і співаки, котрі звершували служіння в храмі, проходили ретельний відбір.

`Чи відчували ви радість від поклоніння Господу за допомогою музики? Чому це важливо для вас?`

#### Додаткове читання: Вибрані цитати Эллен Уайт

Подорожуючи пустелею, народ отримав багато дорогоцінних уроків, що закарбовувалися в пам’яті ізраїльтян з допомогою пісень. Під час їхнього визволення від фараонового війська весь ізраїльський табір об’єднав свої голоси в тріумфальній пісні. Далеко над пустелею і морем, відлунюючись у горах, линув радісний приспів: «Співайте Господеві, бо дійсно звеличився Він» (Вих. 15:21). Ця пісня часто звучала під час подорожі, підбадьорюючи серця та запалюючи віру мандрівників. Дані на Синаї заповіді разом з обітницями Божої милості та чудесами, вчиненими Ним задля їхнього визволення, за Божественною вказівкою оспівувалися в піснях і виголошувалися в співучій декламації під звуки інструментальної музики. Об’єднавши у хвалі голоси, народ продовжував свій шлях. {ВО 30.1}

Коли несли до храму священного Ковчега з двома кам’яними скрижалями, на яких Бог Своїм перстом написав Десять Заповідей, Соломон діяв за прикладом свого батька Давида: через кожні шість кроків він приносив жертви. Зі співом, музикою та великим тріумфом «священики внесли Ковчега Господнього Заповіту на його місце — у пресвяте храму, до Святого Святих». {ПЦ 22.2}

Вийшовши зі Святині, вони зайняли призначені для кожного з них місця. «Одягнені у вісон співаки-левити з цимбалами, арфами та цитрами стали на схід від жертовника, а з ними сто двадцять священиків, що сурмили. І коли всі разом сурмили й співали в один голос на хвалу й славу Господеві, загримів звук сурм, цимбалів та інших музичних інструментів, що хвалили Господа: „Він благий, бо віковічна Його милість!“ — тоді Господній дім наповнився хмарою Господньої слави! І не могли священики стояти й служити через ту хмару, бо слава Господня наповнила дім Божий...».7 {ПЦ 22.3}

Храм був центром у спільної радості. Тут відбувались пишні церемонії жертвоприношень. По обидва боки білих мармурових сходів священної будови розташовувався хор левітів, який супроводжував служіння співом. Величезна кількість віруючих, вимахуючи пальмовими і миртовими гілками, підхоплювали спів хору; до них приєднувалися все нові й нові голоси, так що усі навколишні пагорби наповнювалися тріумфальним співом. {ХНС 424.3}

Музика є складовою частиною богослужінь у небесних дворах, і ми повинні робити усе для того, щоб наші похвальні пісні були співзвучні гармонії небесних хорів. Правильна постановка голосу — важливий елемент у процесі виховання, яким не слід нехтувати. Спів як частина релігійного служіння є таким же важливим, як і молитва. Серце повинно пройнятися духом пісні, аби надати їй належної виразності. {ПП 579.3}