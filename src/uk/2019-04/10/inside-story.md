---
title:  Місіонерська історія
date:   06/12/2019
---

#### Три попередження в абхазії
_Ендрю Мак-Чесні, Адвентистська місія_

Валентина Дмитрієнко, маючи намір придбати кукурудзу для випікання хліба для своєї сім’ї, поспішала на відкритий ринок в Абхазії.

У неї було мало грошей, а збройний конфлікт, що тривав багато місяців у її рідному місті Сухумі, спричинив гостру нестачу харчових продуктів.

Валентина побачила жінку, котра продавала сушені качани кукурудзи з полотняного мішка, але в неї не вистачало грошей навіть на це. Валентина мовчки стояла і роздумувала: «Як же мені нагодувати свою сім’ю?»

Раптом вона відчула, як хтось торкнувся її лівого плеча і звернувся до неї доброзичливим, але твердим тоном: «Валю, негайно йди звідси!»

Здригнувшись, вона обернулася. Поруч нікого не було.

Кілька секунд Валентина стояла спантеличена, але її думки швидко повернулися до чоловіка Павла, який служив пастором Церкви адвентистів сьомого дня, та їхньої шістнадцятирічної доньки Наталі. Вона озирнулася на жінку з дорогоцінною кукурудзою.

«Валю, негайно йди звідси!»

Відчувши недобре, Валентина кинулася до виходу, але зупинилася привітатися з двома сусідами, Юрієм і Таїсією. Потім вона побачила жінку, що продає солом’яні віники, і запитала: «Скільки коштує?»

І тут вона відчула дотик до плеча втретє. «Валю, негайно йди звідси!»

Валентина кинулася бігти. Через дві хвилини вона почула страшний свист артилерійського снаряда, що пролітав у неї над головою. Потім – ще два снаряди!

Валентина завмерла, коли гучний гул пролунав у центрі міста. Вона побачила величезну хмару диму й пилу, що піднімався з ринку.

Сльози текли по її щоках, коли вона бігла додому, молячись: «Боже, дякую, що врятував мене! Але хто я? Чому Ти захистив мене?»

Пізніше Валентина повернулася на ринок і побачила воронки від вибухів. Два кратера відзначали точні місця, де вона стояла і з тугою дивилася на кукурудзу й віники.

Подумки повертаючись у той день 1993 року, Валентина часто згадує текст з Ісаї 43:2, де Господь каже: «Коли переходитимеш через води, Я буду з тобою, а через річки ‒ не затоплять тебе, коли будеш огонь переходити, ‒ не попечешся, і не буде палити тебе його полум’я».

– Артилерійський снаряд подібний до полум’я, яке обпалює людей, але Бог обіцяє: «Я буду з тобою», ‒ свідчить Валентина. ‒ Ми даємо Богові право захищати нас, ходячи з Ним та живучи життям, наповненим Ним. Усе наше життя присвячене служінню. Навіщо Христос прийшов у цей світ? Послужити. Це має бути метою і нашого життя».
