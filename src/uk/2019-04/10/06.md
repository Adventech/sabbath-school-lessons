---
title:  Служіння священиків та левитів як частина поклоніння
date:   05/12/2019
---

`Прочитайте Неем. 12:44-47. Чому юдеям було радісно дивитися «на священиків та на Левитів»? Чому служіння священиків і левитів було важливим?`

`Що символізувало служіння священиків? Див. Євр. 9:1-11.`

«Заступництво Христа за людину в Небесному Святилищі ‒ це така ж невід’ємна частина Плану спасіння, як і Його смерть на хресті. Своєю смертю Він почав ту справу, яку має закінчити після Свого воскресіння та вознесіння на Небеса. Ми повинні вірою увійти за завісу, “куди, як предтеча, увійшов задля нас Ісус” (Євр. 6:20)» (Е. Уайт. Велика боротьба. С. 489).

Хоч у людей в давнину не було таких знань, які маємо сьогодні ми, вони все ж мали достатнє світло, аби зрозуміти, що служіння священиків у храмі було дуже важливим. Їх наповнював побожний трепет від того, що через них буде виконана Божественна місія.

Народ проводив час із Богом, слухаючи Його Слово, молячись, поклоняючись і присвячуючи себе Йому. Саме тепер вони усвідомили, що храмове служіння було забуте потребувало відновлення. Тепер, коли все встало на свої місця, народ тішився важливим служінням, яке левити звершуватимуть від їхнього імені. Бог показав, що, згідно з Його задумом, храмове служіння було частиною поклоніння.

На жаль, нерідко служителі, учителі Слова і музиканти залишаються без уваги. Навіть за часів Неемії підтримка левитів іноді була сильною, а іноді дуже слабкою. Левитам неодноразово доводилося повертатися до іншої роботи, щоб забезпечити сім’ю, оскільки люди переставали давати десятини і приношення.

Без десятин і приношень не може бути організованої всесвітньої Церкви. Якщо ми хочемо, щоб відбувалося служіння, то повинні підтримувати служителів не тільки вдячністю, а й коштами. Церква ніколи не може бути досконалою, але це не повинно применшувати нашу жертовність Богові, щоб Євангеліє поширювалася по всьому світу.

#### Додаткове читання: Вибрані цитати Эллен Уайт

Скинія, споруджена Мойсеєм, була зроблена за даним йому зразком. Господь звелів: «Усе згідно із взірцем скинії та згідно з взірцем утварі, що покажу тобі, так зробите усе». ..І апостол Павло зазначив, що перша скінія була образом того часу, коли приносилися дари і жертви, що її відділення були «образами небесного», а священики, які згідно із законом приносили дари, служили «образу і тіні небесного»; і що «Христос увійшов не в рукотворне святилище, яке було на зразок справжнього, але в саме небо, щоб предстати нині за нас перед лице Боже» (Євр.8:5; 9:9; 9:23, 24). {ВБ 389.3}

Небесна святиня, де Христос здійснює Своє служіння задля нас, є тим великим оригіналом, за яким Мойсей зробив копію — земну святиню. {ВБ 389.4}

Ізраїльтяни залучали до всіх своїх свят бідних, чужинців, а також левитів, котрі були як помічниками священиків у святині, так і релігійними вчителями й місіонерами. Вони вважалися гостями народу, їм виявляли гостинність під час усіх громадських і релігійних свят, про них старанно піклувалися під час нестатків і хвороб. Ми також повинні приймати таких людей до своїх осель. Наскільки подібне запрошення може втішити і підбадьорити медичну сестру-місіонера, учителя, обтяжену турботами. зайняту важкою працею матір або немічних старих людей, які так часто не мають власної сім’ї та борються з бідністю й багатьма розчаруваннями. {СЗ 269.1}

Від часу вознесіння Христос виконує Свою справу на землі з допомогою вибраних посланців, через яких промовляє до людських синів і піклується про їхні потреби. Великий Глава Церкви керує Своєю справою через людей, яким Бог доручає діяти як Своїм представникам. {ДА 247.3}

На людях, покликаних Богом працювати в слові й ученні для збудови Його Церкви, лежить серйозна відповідальність. Від імені Христа вони повинні благати чоловіків і жінок примиритися з Богом; але цю місію вони можуть виконати, лише отримавши мудрість і силу згори. {ДА 247.4}