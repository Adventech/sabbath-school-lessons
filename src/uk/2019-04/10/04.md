---
title:  Два великих подячних хори
date:   03/12/2019
---

`Прочитайте Неем. 12:31-42. Чому музика була важливою частиною свята?`

Частиною богослужіння за часів Неемії було служіння двох подячних хорів, які співали під акомпанемент інструментів. Вони починали служіння в одному і тому ж місці, а потім розходилися, ідучи кожен у своєму напрямку навколо міського муру. Одну групу очолював Ездра, а другу — Неемія. Два хори зустрічалися біля воріт долини, а звідти входили до храму. Священики із сурмами доповнювали кожну групу. Увійшовши до храму, усі ставали обличчям один до одного. Ця чудово організована процесія була частиною богослужіння.

Щоб відповісти, чому музика є важливою частиною святкування і богослужіння, ми повинні розглянути її значення в контексті храмового служіння. Музика в храмі не була концертом для розваги народу, подібно до музики в концертному залі, куди люди приходять послухати її. Очевидно, коли музиканти в храмі співали і грали на музичних інструментах, народ схилявся в молитві. Це було частиною їхнього поклоніння.

Центральне місце в храмовому служінні й поклонінні займало жертвоприношення, яке вказувало на майбутню викупну смерть істинного Агнця Божого. Прекрасна музика підносила думки людей до Небес, наповнюючи серця вдячністю і любов’ю до Бога за Його незрівнянну Жертву.

`Розгляньте біблійні приклади, коли музика була важливим аспектом поклоніння. Особливо зверніть увагу на тексти Вих. 15:1; 2 Хронік 20:21, 22; Об’явл. 15:2-4.`

Як на Землі, так і на Небі музика є частиною служіння й поклоніння. Зверніть увагу, що в наведених вище текстах народ Божий співав про те, що Господь здійснив для них, зокрема дарував їм перемогу «над звіром» (урешті-решт, як ще вони могли отримати таку перемогу?). Це прославлення Бога за здобуте Ним спасіння.

`Розкажіть, що для вас є вагомою причиною для оспівування Бога?`

#### Додаткове читання: Вибрані цитати Эллен Уайт

У внутрішньому небесному дворі вони слухають свідчення свідків для Христа, проголошені в зовнішньому дворі Землі. Небесні хори підхоплюють хвалу та подяку, які підносить Церква внизу, і в небесних оселях лунають звуки радості й хвали, бо Христос не даремно помер за грішних синів Адама.  {ННП 192.3}

У кожному зібранні святих на Землі присутні Божі ангели, які уважні до слів подяки, хвали і прохань Божого народу, виголошених у свідченнях, гімнах, молитвах. Нехай віруючі пам’ятають, що їхню хвалу підхоплює ангельське воїнство на Небесах... {ННП 192.4}