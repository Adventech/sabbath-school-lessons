---
title:  Місіонерська історія
date:   18/10/2019
---

#### Пастор з японії знаходить 30 тисяч доларів

_Ендрю Мак-Чесні, Адвентистська місія_

Величезний рахунок за воду шокував керівників церкви в Токіо. Здивовані подвоєною сумою порівняно з минулим місяцем, керівники адвентистської громади «Аманума» в Токіо зателефонували до водогінної компанії і дізналися, що прорвало підземну трубу і стався витік води. Трубу неможливо було полагодити, і водогінна компанія порадила церкві встановити наземну трубу. Вартість проекту становила сім мільйонів єн (близько 70 тисяч доларів). У церкві не було таких грошей. Крім того, керівники церкви зіткнулися зі ще більшими витратами. Їм необхідно було знайти 16 мільйонів єн (160 тисяч доларів), щоб закупити обладнання, необхідне для масштабної євангельської кампанії по всій Японії в 2018 році.

Ускладнювало справу і те, що самі члени церкви не виявляли зацікавленості в проведенні євангельських зустрічей, скаржачись на те, що обладнання й ремонтні роботи були надто витратними.

«Це було дуже важко», ‒ згадує Куоші Міязакі, старший пресвітер, який відповідає за збір коштів у церкві «Аманума».

Було скликано раду церкви, щоб молитися за цю проблему.

Відразу після молитви помічник пастора церкви Мунгхун Ра пішов до свого кабінету. На столі він виявив три мільйони єн (30 тисяч доларів) готівкою.

Ра, місіонер з Південної Кореї, був надзвичайно схвильований і поспішив повідомити новину іншим членам ради.

Наступної суботи Ра оголосив у громаді про необхідність ремонту водогону. Він розповів, як три мільйони єн з’явилися в його кабінеті, і закликав церкву до пожертвувань.

Незабаром у кошику з приношеннями знайшли ще один сюрприз: конверт з мільйоном єн (10 тисяч доларів).

Лідери церкви дуже зраділи, але були стурбовані, що, можливо, цей щедрий жертводавець не цілком усвідомлював свої дії.

Після збору й підрахунку приношень вони визначили, що гроші пожертвувала жінка, яка прийшла вперше. Вони відвели її в бік.

«Ви справді хочете пожертвувати таку велику суму?» ‒ запитали гостю керівники церкви.

У відповідь жінка розповіла свою історію.

«Минулої ночі я бачила сон. Уві сні хтось сказав мені, що я повинна пожертвувати гроші в християнську церкву. Я не християнка і не знаю жодної християнської церкви. Тому я почала шукати і знайшла вас».

Вона наполягала на тому, що церква повинна прийняти гроші.

Після тієї суботи цю жінку ніколи більше не бачили. Крім того, церква так і не дізналася, звідки з’явилися попередні три мільйони єн.

Завдяки цим чудесам церкві вдалося зібрати кошти на придбання нової труби та обладнання для євангельських зустрічей. Ра розповідає, що чудові приношення і хрещення допомогли змінити атмосферу в церкві «Аманума», найчисленнішої адвентистської громади Японії, яка налічує 900 членів Церкви.

«Люди були налаштовані скептично, але тепер сповнені ентузіазму, ‒ радіє Ра. ‒ Вони зрозуміли, що Господь - живий Бог».