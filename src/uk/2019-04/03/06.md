---
title:  Наша відповідальність
date:   17/10/2019
---

Хоч ми й покликані Богом, проте залишаємося вільними в прийнятті або відкиданні цього поклику так само, як вільні в прийнятті або відкиданні спасіння, яке Він пропонує всім. Господь може поставити нас у певні обставини, але ми вільні відмовитися підкорятися Його вимогам. Він бажає, щоб ми звершували для Нього певні справи так само, як закликає нас стати подібними до Нього. Бог обирає нас для виконання певного завдання, і це частина Його плану нашого спасіння. Виконуючи те, що Він закликає нас робити, ми своїм життям доводимо реальність дарованого нам Богом спасіння.

Цар Саул був покликаний зайняти царський трон. Однак, незважаючи на виявлену йому честь, Саул не присвятив своє серце Богові. Факт, що людина покликана Богом для особливої місії, не означає, що вона виконає Його волю. Наша свобода вибору залишається визначальним чинником, і якщо ми не будемо підкорятися Божому керівництву, то можемо втратити все.

`Прочитайте Вих. 3 і 4. Чого навчає нас цей уривок щодо відповідальності перед Богом за виконання поставленого завдання?`

Наша відповідь може бути такою самою, як відповідь Ездри й Неемії, котрі не стали сумніватися; або ми можемо, подібно до Мойсея, заперечувати й виправдовуватися. Урешті-решт Мойсей відгукнувся на заклик. Однак спочатку він відмовлявся, стверджуючи, що недостатньо хороший і не займає важливого становища. Він сумнівався в тому, чи послухає його фараон. Мойсей також побоювався, що єврейський народ не повірить йому, не послухається його й усі зусилля будуть даремними. Крім того, він скаржився на відсутність особливої кваліфікації та необхідних навичок: «Я тяжкоустий та тяжкоязикий» (Вих. 4:10). Нарешті, він просив Бога вибрати когось іншого. Однак, читаючи історію Мойсея, ми дізнаємося, яким могутнім став цей керівник. Він сумлінно виконав доручене Господом завдання.

`Які виправдання перешкоджають нам виконувати Господнє доручення?`

#### Додаткове читання: Вибрані цитати Эллен Уайт

"У цій роботі Мойсей зблизився з Архипастирем. Він увійшов у тісне єднання зі Святим Ізраїлевим. Він уже не складав планів щодо виконання великої роботи, натомість намагався сумлінно, як для Бога, виконувати доручену йому справу. Мойсей усвідомлював присутність Бога в тому, що його оточувало. Уся природа свідчила йому про Невидимого. Він знав Бога як Особистість і, роздумуючи над Його характером, усе повніше проникався відчуттям Його присутності. Він знайшов пристановище в руках Вічного. {СЗ 374.3}

Після такого досвіду Мойсей почув заклик із Неба замінити свій пастуший посох на жезл влади; залишити свою отару овець та прийняти керівництво Ізраїлем. Коли Мойсей отримав Божественний наказ, він був невпевненим у собі, неговірким і боязким. Його переповнювало почуття власної неспроможності стати вустами Божими. Але він узявся за цю справу, повністю покладаючись на Господа. Усвідомлення величності своєї місії привело в дію найкращі сили його розуму. Бог поблагословив його охочий послух, і він став красномовним багатообіцяльним мужем, котрий володів собою і був спроможний виконувати найвеличнішу справу, будь-коли довірену людині. {СЗ 374.4}

Деякі люди завжди виправдовують себе в тому, що чинять за порадами ворога. Вони вважають: оскільки перебувають у фізичній немочі, значить мають право говорити дратівливі слова і негідно поводитися. Невже Ісус не дав таким людям можливість перемагати спокусу? {ЦДБ 174.4}

О, який дорогоцінний Ісус для душі, яка довіряється Йому! Однак багато людей ходять у темряві, бо покривають свою віру сатанинською тінню. Вони не зробили того, що могли зробити через благодать Ісуса. Вони не говорили про віру, надію й мужність. Ніколи ані на мить ми не повинні дозволити сатані думати, що його сила засмучувати і докучати могутніша, ніж сила Христа підтримувати та зміцнювати. {ЦДБ 174.6}