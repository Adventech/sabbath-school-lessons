---
title:  70 років-тижнів і 2300 днів
date:   15/10/2019
---

У книзі пророка Даниїла читаємо: «Сімдесят років-тижнів призначено» (Дан. 9:24). Слово «призначено» буквально означає «відрізано»: «сімдесят років-тижнів відрізано» (євр. _хатáх_). Хоч це слово ніде більше в Біблії не зустрічається, воно використовується в єврейській літературі й означає «відрізати» від чогось більшого. Оскільки у 8-му розділі книги пророка Даниїла міститься пророцтво щодо 2300 років, відправна точка якого не дана, то логічно можна припустити: коли наступний розділ (див. Дан. 9) говорить про 490 років як про «призначені» / «відрізані», то вони можуть бути «відрізані» тільки від 2300 пророчих років, згаданих у попередньому розділі. Зрештою, яким ще іншим способом може бути відрізаний певний період, якщо не від довшого періоду часу?

`Прочитайте Дан. 8. Яка частина видіння була прихована (див. Дан. 8:14, 26, 27)?`

Існує багато причин, через які пророцтво про 70 тижнів із книги пророка Даниїла 9:24-27 та пророцтво про 2300 вечорів і ранків з книги пророка Даниїла 8:14 пов’язані між собою.

1. Обидва є часовими пророцтвами.
2. Їх пов’язує специфічна термінологія _видіння_ й _розуміння_ (див. Дан. 8:26, 27 і 9:23).
3. Обидві інтерпретації пророцтв були дані Гавриїлом (див. Дан. 8:16 і 9:21).
4. Єдина частина видіння, не витлумачена в Дан. 8, ‒ це видіння про 2300 вечорів і ранків (іноді їх перекладають як «дні») в Дан. 8:14.
5. Розділ 8 книги пророка Даниїла містить видіння та часткове його тлумачення, тоді як 9-й розділ містить тільки тлумачення. Отже, єдина частина з 8-го розділу, яка не була пояснена, ‒ пророцтво про 2300 днів з Дан. 8:14. Це саме та частина видіння, яку Даниїл не зрозумів (див. Дан. 8:27).

Інформація в книзі Ездри заповнює відсутні частини передречень пророцтва в книзі пророка Даниїла, а саме: історичний _відлік_ пророчого часу щодо найважливіших аспектів земного життя Христа і Його посередницького служіння заради нас.

#### Додаткове читання: Вибрані цитати Эллен Уайт

Маючи ці дані, неважко визначити і закінчення 2300 днів. 70 седмиць — 490 днів — були відрізані від 2300 днів; залишається 1810 днів. Після закінчення 490 днів повинні були ще минути 1810 днів. Додавши до 34 р. 1810 років, ми приходимо до 1844 р. Отже, 2300 днів з книги Даниїла (8:14) закінчилися в 1844 р. Після завершення цього великого пророчого періоду, за свідоцтвом ангела Божого, мало відбутися «очищення святині» (Дан.8:14). Таким чином, був точно визначений час очищення святині; як всі вірили, воно повинно відбутися під час Другого приходу. {ВБ 307.1}

Приступивши до вивчення Святого Письма з метою переконання, що воно є відкриттям від Бога, Міллер навіть не мав гадки про те, що дійде таких висновків. Він сам ледь вірив результатам власних досліджень, але докази Святого Письма були надто ясними і сильними, щоб залишити їх поза увагою. {ВБ 307.3}

Подібно до того, як Єлисей був узятий просто з поля, де він орав волами, і на нього був покладений плащ Іллі як посвячення на пророче служіння (1Цар.19:19), так і Уїльям Міллер був покликаний залишити свій плуг і відкрити світові таємниці Божого Царства. З трепетом він узявся за цю справу, поступово розгортаючи перед своїми слухачами картину пророчих періодів аж до Другого приходу Христа. З кожним новим зусиллям він отримував мужність і силу, коли бачив, яке зацікавлення викликають в людей його слова. {ВБ 309.3}