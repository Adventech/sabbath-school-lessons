---
title:  Пророчий час
date:   14/10/2019
---

У першому уроці цього кварталу ми дізналися, що Бог покликав Зоровавеля (приблизно 538 р. до Р. Х.) і Ездру (457 р. до Р. Х.) до особливого служіння. У другому уроці ми розглянули покликання Неемії (444 р. до Р. Х.). Нам необхідно усвідомити, що таким було Боже провидіння. Наприклад, Зоровавель мав виконати певне Боже завдання у відповідь на пророцтво Єремії про закінчення 70-річного полону.

`Коли саме Ездра був покликаний на служіння? Це відбулося того ж року, коли цар Артаксеркс видав указ. Чим знаменний цей рік у пророцтві? Дан. 9:24-27.`

У книзі пророка Даниїла сказано: «Від виходу наказу, щоб вернути Ізраїля й збудувати Єрусалим, аж до Владики Месії сім тижнів та шістдесят і два тижні» (Дан. 9:25). Останній тиждень (або рік-тиждень) цього пророцтва згадується в Дан. 9:27. Оскільки один тиждень складається із семи днів, значить пророчий тиждень дорівнює 7 років (див. Числ. 14:34; Єзек. 4:5, 6). Отже, у цьому пророцтві йдеться про 70 пророчих тижнів, що дорівнює 490 рокам. Виникає запитання: коли починається 70-тижневий пророчий період? У тексті зазначено, що відлік починається з того часу, коли буде видано указ про відбудову Єрусалима.

Усього було видано три декрети про відновлення. Кір, Дарій і Артаксеркс видавали ці накази. Однак тільки один, а саме, указ Артаксеркса містить повеління про відбудову самого міста Єрусалима, і лише цей указ пов’язаний з прославлянням Бога за Його втручання (див. Ездри 7:27, 28).

Ми починаємо відлік 70-тижневого пророчого періоду від 457 р. до Р. Х., від сьомого року правління царя Артаксеркса I, як згадується в Ездри 7:7-26. Крім того, оскільки 457 р. до Р. Х. також є початком 2300-денного пророчого періоду в Дан. 8:14 (див. дослідження завтрашнього уроку), то цей указ служить відправною точкою для цих двох періодів. Сімдесят тижнів закінчуються в 34 р. після Р. Х., коли християни почали проголошувати Євангеліє серед язичників (що було відзначено переслідуванням ранньої Церкви і мученицькою смертю Стефана). Серединою останнього тижня є 31 рік після Різдва Христового. Цього року Ісус помер на хресті.

`Ще раз прочитайте пророцтво в Дан. 9:24-27, яке з дивовижною точністю вказує на служіння Ісуса. Як це пророцтво може зміцнити нашу віру?`

#### Додаткове читання: Вибрані цитати Эллен Уайт

Небо низько схилилося, щоб вислухати горливе моління пророка. Він ще не встиг закінчити свого благання про прощення й повернення народу, як знову з’явився могутній Гавриїл і нагадав йому про видіння, отримане Даниїлом перед падінням Вавилону і смертю Валтасара. Ангел докладно описав період у сімдесят тижнів, який мав початися від часу «виходу наказу, щоб вернути Ізраїля й відбудувати Єрусалим».7 {ПЦ 368.5}

Цю молитву Даниїл виголосив «першого року Дарія»7 мідійського монарха; його воєначальник Кир позбавив вавилонського царя скіпетра світового панування. Правління Дарія було угодне Богові. До нього ж був посланий ангел Гавриїл, щоб «зміцнити й посилити його».8 Через неповних два роки після падіння Вавилону Дарій помер і на престол сів Кир. Початок його царювання ознаменував закінчення сімдесяти років, що минули з того часу, як перша група євреїв була відведена Навуходоносором зі своєї батьківщини — Юдеї до Вавилону. {ПЦ 368.6}

Рабини знали, що Ісус не навчався в їхніх школах, однак Його розуміння пророцтв значно перевершувало їхнє. У цьому мислячому хлопчині з Галілеї вони бачили того, хто подавав великі надії. Вони хотіли б, щоб Він став їхнім учнем, а в майбутньому — вчителем Ізраїлю. Рабини були готові зайнятися Його освітою, вважаючи, що такий самобутній розум мав би формуватися під їхнім безпосереднім впливом. {ХНС 59.2}

Слова Ісуса зворушили їхні серця, як не зворушувало жодне слово, сказане іншими людьми. Бог намагався просвітити начальників Ізраїлю, тому використав єдиний засіб, який ще міг справити на них враження. Звичайно, гордість не дозволяла їм погодитися з тим, що й вони можуть у когось учитися. ... Юнацька скромність і доброзичливість Ісуса розвіяли їхнє упередження. Самі того не усвідомлюючи, вони відкрили свої серця перед Словом Божим, і Святий Дух промовляв до них. {ХНС 59.3}

Книжники не могли не помітити, що їхні уявлення стосовно Месії не знаходять підтвердження у пророцтві, але вони не бажали відмовитися від теорій, які тішили їхнє честолюбство. Вони не хотіли визнати, що неправильно розуміють Писання, вчителями якого вважали себе....  «І Світло світить у темряві, і темрява Його не огорнула».5 {ХНС 59.4}

Вони почали розуміти характер і масштаби роботи й усвідомлювати, що повинні проголошувати світові доручені їм істини. Події із життя Христа, Його смерть і воскресіння, пророцтва, що вказували на ці події, таємниці Плану спасіння, влада Ісуса прощати гріхи — про все це вони повинні були тепер сповістити світові. Вони мали проповідувати Євангеліє миру і спасіння через покаяння та силу Спасителя. {ДА 16.3}