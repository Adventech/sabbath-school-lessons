---
title:  Бог обирає людей
date:   16/10/2019
---

Сьогодні багато дискутують про те, як Бог обирає або закликає людей до служіння. Існують різні ідеї, що означає це покликання. А що повідомляє Біблія про наше покликання?

`Прочитайте Римл. 8:28, 29. До чого закликає нас Бог? Для чого Він обрав нас?`

У цьому уривку конкретно сказано: Бог наперед визначив, щоб люди були подібні до образу Його Сина. Це зовсім не означає, що Бог наперед визначає нас або для спасіння, або для засудження і в цьому людина не має вибору. Навпаки, Бог обрав нас, щоб перетворити Духом Святим, аби ми відображали образ Його Сина і були спасенними. Про це перетворення йдеться і в наступному вірші (див. Римл. 8:30). Павло, автор послання, стверджує: кого Бог закликає, тих Він виправдовує (робить праведними) і прославляє. Таким чином, не ми самі змінюємося, а Господь обіцяє змінити, перетворити нас Своєю силою.

`Прочитайте Римл. 9. Про яке Божественне обрання йдеться в розділі?`

У 9-му розділі Послання до римлян Павло пише, що Бог обирає нас для виконання певного завдання. Ізраїльтяни були вибрані проголосити світові Добру вістку про Бога. Однак у контексті цього розділу Павло каже, що не Ісав, а Яків був вибраний. Для чого був вибраний Яків? Щоб стати батьком ізраїльтян. Таким чином, є два типи звершуваного Богом обрання. По-перше, Бог обирає кожного з нас для спасіння та бажає, щоб ми були перетворені і стали подібні до образу Ісуса. По-друге, Бог обирає різних людей для виконання певних завдань.

`Чому усвідомлення того, що ми призначені для отримання спасіння, має дарувати нам надію? Чи означає це, що втрата людиною запропонованого Богом спасіння пов’язана з її вибором?`

#### Додаткове читання: Вибрані цитати Эллен Уайт

Скажіть людям про Того, Хто «визначніший… від десяти тисяч інших», «і Він увесь — розкіш». Цього не можна висловити словами! Нехай усе це знайде відображення в нашому характері й житті. Христос перебуває в кожному учневі, який носить Його образ. Бог передбачив, щоб усі «вони були подібні до образу Його Сина». Кожний християнин покликаний явити світові довготерпеливу любов Христа, Його лагідність і милосердя. {ХНС 787.3}

Спаситель прагне виявити Свою благодать і закарбувати Свій образ у кожній людині. Він викупив цей світ Своєю кров’ю і бажає зробити людей вільними, чистими і святими. Хоча сатана й намагається перешкодити досягненню цієї мети, та через кров, пролиту для визволення світу, буде здобута перемога, яка принесе славу Богові й Агнцеві. Христос не задовольниться, поки перемога не буде повною. «Він через муки Своєї душі буде бачити плід та й насититься». Усі народи Землі почують Євангеліє Його благодаті. Не всі приймуть Його благодать, але «буде потомство служити Йому, — і буде називатися Господнім повік» {ХНС 789.1}

Те, що Ісав був позбавлений благословення спасіння, не було результатом упередженого Божого вибору. Дари Його благодаті через Христа доступні для всіх. Не існує іншого вибору, окрім того, який робить сама людина і який може призвести її до загибелі. Бог виклав у Своєму Слові умови, додержуючись яких кожна душа може отримати вічне життя; це — послух Його Заповідям через віру в Христа. Бог надає перевагу характеру, який узгоджується з Його Законом; кожний, хто відповідатиме нормам Його вимог, увійде до Царства Слави. Сам Христос сказав: «Хто вірує в Сина, той має вічне життя; а хто в Сина не вірує, той життя не побачить» (Йоан 3:36). Не кожен, хто каже до Мене: «Господи, Господи!», увійде в Царство Небесне, але той, хто виконує волю Мого Отця, що на небі (Матв.7:21).  {ПП 185.1}