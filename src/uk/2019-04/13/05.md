---
title:  Мета і горливість
date:   25/12/2019
---

`Що повідомляють наведені тексти про рушійну силу в житті Ездри та Неемії? Неем. 2:1-10; Ездри 7:8-10.`

У всіх своїх діях Ездра й Неемія прагнули виконувати Божу волю щодо Його народу. Так, люди заплуталися і були покарані за це. Проте Бог, вірний Своїм обітницям про відновлення, відкрив шлях Своєму народові, щоб він повернувся до Землі обітованої і на умові вірності досягнув поставлених перед ним цілей. Господь у Своїй мудрості обрав двох дуже відданих людей, які, подібно до Мойсея, мали відіграти центральну роль у цьому відновленні.

Великі лідери, подібні до цих двох мужів, мають мету в житті, яка стимулює їхні дії. Можна сказати, що і Ездра, і Неемія мали мету в житті. У них було бачення того, ким має стати Божий народ, і вони зробили все заради досягнення мети.

Ездра робив це, вивчаючи Писання та навчаючи народ Слова Божого. Неемія закликав народ чинити правильно і сміливо встати на сторону Господа. Обидва лідери бажали побачити відновлений Єрусалим, утім, не тільки його матеріальну реставрацію, а й відродження і реформацію в духовному житті мешканців міста. Ось чому вони виправляли, дорікали, а часом навіть неординарно діяли. Великі лідери вірять у щось більше, ніж звичайне й посереднє. Ездра і Неемія вірили в люблячого, могутнього Бога-Чудотворця та бажали, щоб усі мали глибокий зв’язок з Ним.

Починаючи з першого розділу книги Неемії, читача вражає відданість цього мужа Божій справі, а також його смуток з приводу важкого стану свого народу. Цей розділ повідомляє, що Неемія, почувши про труднощі переселенців у Юдеї, заплакав. Він схиляє коліна й урочисто обіцяє зробити те, до чого закликає його Господь. Очевидно, Неемія керувався ідеєю змінити світ. Він був людиною дії, дії для Бога. Неемія вирішив діяти не заради отримання великої нагороди або вищого становища (і те, й інше він мав у Персії), навпаки, він вирушає до Юдеї, зруйнованої країни, з усіх боків оточеної ворогами. Він зробив крок віри, незважаючи на численні перешкоди.

#### Додаткове читання: Вибрані цитати Эллен Уайт

Великими рушійними силами душі є віра, надія й любов, і саме до цього закликає правильне дослідження Біблії. Зовнішня краса Біблії, тобто краса образів та висловлювань є, так би мовити, тільки оправою, в якій міститься її справжній скарб — краса святості. В її оповідях про мужів, котрі ходили з Богом, ми можемо бачити відблиски Його слави. Він — «увесь пожадання», уся краса Землі і Неба — лише тьмяне Його відображення. «Якщо Я буду піднятий від землі, — сказав Він, — то притягну всіх до Себе!» (Івана 12:32). Коли дослідник Біблії споглядає Викупителя, у його душі пробуджується таємнича сила віри, поклоніння й любові. {ВО 194.1}

Джерела небесного миру й радості, відкриті в душі богонатхненними словами, стануть могутньою рікою впливу для благословення всіх, хто прийде до її берегів. Нехай молоді люди сьогодення, котрі виростають із Біблією в руках, стануть одержувачами та руслами її життєдайної енергії. І які ж потоки благословення потечуть тоді до світу, — потоки, чию силу зціляти й потішати ми можемо ледь уявити, ріки води живої, джерела, що «течуть в життя вічне». {ВО 195.1}