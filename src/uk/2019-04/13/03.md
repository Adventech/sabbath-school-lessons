---
title:  Зло в очах Господа
date:   23/12/2019
---

**Розгляньте наступні тексти. Що вони повідомляють нам про керівників та їхній вплив на підлеглих?**

`1 Цар. 15:26, 34`

`2 Цар. 13:1-3`

`Івана 11:46-53`

Люди, котрі займають керівні посади, повинні завжди пам’ятати, що вони сприяють або духовному відродженню, або духовному занепаду підлеглих. На жаль, у всіх наведених прикладах керівництво було вкрай негативним та руйнівним.

Наш характер і наша відданість Христу мають значення для тих, з ким ми взаємодіємо. Духовні лідери впливають на інших, або наближаючи їх до Бога (якщо самі лідери шукають Його), або скеровуючи їх до зла (якщо лідери далекі від Господа).

На відміну від наведених вище прикладів, Ездра й Неемія мали міцні відносини з Богом. Повідомлення про кількість часу, присвяченого цими керівниками посту й молитві (про що записано в їхніх книгах), перевищує подібні біблійні повідомлення про інших великих лідерів. Під їхнім керівництвом народ ішов з Богом, хоч не все було ідеально. Своє життя вони спрямували до Господа. З іншого боку, факт, що життя й керівництво Ездри та Неемії сприяли змінам не в усіх сучасниках, свідчить: нічия віра, крім нашої власної, урешті-решт не є вирішальною. Наприклад, подумайте про людей, які бачили Ісуса в тілі, чули Його проповіді і навіть були свідками Його чудес, проте відкинули Його. Так, наше життя справляє певний вплив на інших людей, і цей вплив приносить або добрі, або погані плоди. Однак урешті-решт кожна людина самостійно відповідатиме перед Богом.

`Подумайте про людей, котрі перебувають у сфері вашого впливу. Як ви могли б поліпшити свій вплив?`

#### Додаткове читання: Вибрані цитати Эллен Уайт

У той час як точилася боротьба між добром і злом, а сатана робив усе можливе, щоб довести до кінця розпочату ним за царювання Ахава та Єзавелі згубну справу, Єлисей продовжував свідчити про Бога. Йому доводилося зустрічати опір, однак ніхто не міг заперечити його слів. Його поважали і шанували в усьому царстві. Чимало людей приходило до нього за порадою. Ще за життя Єзавелі ізраїльський цар Йорам шукав його поради. Одного разу, коли Єлисей перебував у Дамаску, до нього прийшли посланці сирійського царя Бен-Гадада, котрий бажав довідатися, чи не закінчиться його хвороба смертю. У той час, як правду повсюдно спотворювали і більшість людей відкрито повстали проти Неба, пророк усім давав правдиве свідчення. {ПЦ 171.1}

Фарисеї і саддукеї ...  але тепер об’єдналися, аби протистати Ісусові. ... Хоч і на цьому засіданні були впливові люди, котрі вірили в Ісуса, але їхній вплив був безсилий проти злоби фарисеїв. {ХНС 512.1}

Коли хвилювання на раді досягло кульмінації, підвівся первосвященик Каяфа. Це була горда, нетерпима, жорстока і владна людина. ...  однак заговорив владно і впевнено: «Ви нічого не знаєте! Хіба не розумієте, що краще для вас, щоб Одна Людина померла за народ, а не щоб увесь народ загинув?» {ХНС 513.1}

Сатана нашіптував їм, що для збереження власного авторитету вони повинні знищити Ісуса. І священики прийняли цю намову. Вони боялися втратити свою владу, що й стало для них вагомою причиною для ухвалення такого рішення. За винятком кількох членів ради, котрі не наважилися висловити свою думку, синедріон прийняв слова Каяфи як Божі. Усі присутні відчули полегшення. Суперечності зникли. Члени ради вирішили видати Христа на смерть за найменшої нагоди. Відкидаючи докази божественності Ісуса, священики і керівники самі обрали безпросвітну темряву. Вони цілком піддалися впливові сатани, який провадив їх до вічної загибелі. Їхня помилка полягала в тому, що вони були задоволені собою; більше того — вважали себе патріотами, які прагнуть урятувати націю. {ХНС 514.3}