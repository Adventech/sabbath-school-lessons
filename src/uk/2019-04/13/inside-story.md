---
title:  Місіонерська історія
date:   27/12/2019
---

#### Уся картина

_Ендрю Мак-Чесні, Адвентистська місія_

Сім’я з п’ятьох осіб майже щодня приходила до медичного комплексу адвентистів сьомого дня в столиці Південного Судану Джубі, аби попросити їжі.

Це дуже дивувало Пітера Феноя, лікаря-місіонера, керівника невеликої клініки адвентистів сьомого дня в Мунуці на території комплексу.

«Що відбувається з цими людьми? ‒ запитував він себе. ‒ Чому вони приходять щодня по їжу? Хіба вони нічого не можуть зробити для себе?»

Одного разу Пітер вирішив відвідати цю сім’ю й усе з’ясувати. Оселя цієї родини розташовувалася неподалік. Те, що він побачив, вразило його. Батько, мати, дві дочки син їли по черзі: батько і син їдять сьогодні, а мати й дочки ‒ наступного дня.

Пітер, уродженець Аргентини, поділився своїм відкриттям з дружиною Наталею, яка народилася в Південній Осетії, частині колишнього Радянського Союзу.

– Ми зосередилися лише на своїй медичній роботі і забуваємо про нужденних людей навколо нас, ‒ сказав він дружині. ‒ Медична допомога ‒ це добре, але суспільству потрібно щось більше: чиста вода, їжа, москітні сітки, контейнери для води.

Після молитви Пітер вирішив скласти й надіслати проект на 150 тисяч доларів США в міжнародний офіс Адвентистського агентства розвитку і допомоги (АДРА) в США. Він ніколи раніше не писав проектних пропозицій, але АДРА схвалило і профінансувало його проект. Незабаром клініка адвентистів сьомого дня в Мунуці стала відомою як проект АДРА в Джубі. Це відбулося 2005 року, за кілька місяців до того, як мирна угода поклала край збройному конфлікту.

Невелика клініка розширила свої послуги, пропонуючи продукти харчування, непродовольчі товари, водопостачання та екстрену допомогу. За один рік фінансування проекту зросло зі 150 тисяч до двох мільйонів доларів.

– Я був здивований, ‒ розповідає Пітер, ‒ і зрозумів, що зосередження уваги на людях та бажання задовольнити їхні потреби можуть утілюватися в доброчинні проекти.

Життя Пітера кардинально змінилося. AДРА відправило його в університет Андрюса в штаті Мічиган, щоб отримати ступінь магістра з міжнародного розвитку. Потім він працював у різних агентствах з надання допомоги, зокрема в АДРА, Датській раді в справах біженців, _World Vision_, ЮНІСЕФ, у Йорданії, Лівані, Болівії, Південній Осетії та Чеченській Республіці (Росія).

Утім, усе почалося з малого ‒ бажання зрозуміти, чому бідна сім’я щодня просила їжі.

– Усе моє життя до цього було зосереджене на здоров’ї пацієнтів. Я не усвідомлював, що за лікарняною палатою було ще щось, ‒ розповідає 39-річний Пітер в інтерв’ю в адвентистському університеті Рівер Плейт, його альма-матер, який відправляє таких місіонерів, як він, по всьому світу. ‒ Зосереджуйтеся не тільки на тому, що маєте і що повинні робити. Намагайтеся зрозуміти, що насправді потрібно людям, і тоді ви зможете запропонувати найкращу відповідь.