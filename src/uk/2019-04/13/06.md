---
title:  Смирення і наполегливість
date:   26/12/2019
---

`Прочитайте Ездри 8:21-23, 31, 32. Як ви вважаєте: рішення Ездри не просити в царя охорони для переселенців ‒ це прояв легковажності чи, навпаки, мужності? Яким чином Ездра і народ виявили покору?`

Через деякий час Неемія прийняв від царя супровід для захисту. Однак у цьому випадку Ездра вважав, що Бог зможе виявити Себе краще, якщо він не проситиме в царя охорони. Таким чином, коли вони безперешкодно досягли Юдеї, це було приписано Живому Богові. Можливо, за певних обставин ми надто покладаємося на інших людей і недостатньо дозволяємо Богові виявити Себе. Ездра вирішив дозволити Богові явити Його силу в цій ситуації і довести цареві, що Господь справді могутній.

Однак Ездра не діяв самовпевнено. Він закликав народ до посту й молитви, що й було зроблено. Ізраїльтяни не вирушили в дорогу доти, доки не провели достатньо часу з Богом. Вони покірно звернулися до Господа, просячи Його захисту як ознаку Його могутності, і Бог відповів їм.

`Прочитайте Неем. 5:14-19. У чому виявилася покора Неемії?`

Справжні лідери повинні бути готові підкорятися й служити. Компетентні лідери не вимагають титулів і не потребують їх, щоб завоювати повагу. Неемія щедро роздавав людям їжу. Він продемонстрував свою віру в Бога, і його неймовірна відданість Господу була прикладом для людей. Цей лідер був сильною особистістю, володів діловими якостями, проте не ставив себе вище за інших. Займаючи високе становище в єврейському суспільстві, він був твердий і непохитний. Таким чином, Неемія відображав життя і вчення Ісуса, Котрий навчав, що найкращий спосіб керівництва ‒ служіння іншим. Так чинив Ісус, і ми, незалежно від нашої посади, повинні поводитися так само.

`«Сівши, Він покликав дванадцятьох і каже їм: Якщо хто хоче бути першим, нехай буде між усіма найменший і всім слугою!» (Марка 9:35). Чого навчає нас Ісус щодо справжнього лідерства в очах Бога?`

#### Додаткове читання: Вибрані цитати Эллен Уайт

Ми повинні дивитися на Христа. Саме незнання Його приводить людей до високої думки про власну праведність. Коли ми будемо роздумувати про Його чистоту і досконалість, то побачимо власні слабості, вади й мізерність такими, якими вони є насправді. Ми побачимо, що загублені, позбавлені надії, зодягнені в шати самоправедності, як і кожний інший грішник. Ми усвідомимо: якщо коли-небудь будемо спасенні, то це станеться завдяки не нашим чеснотам, а безмежній Божій благодаті. {НУХ 104.2}

Однак ніхто не може самостійно звільнитися від власного «я». Ми можемо лише дозволити Христові здійснити цю роботу. Тоді душа буде благати: «Господи, візьми моє серце, бо я сам не можу його віддати. Це Твоя власність. Очисти його, бо я сам не можу зберегти його чистим для Тебе. Спаси мене, незважаючи на мій характер, мої слабості та нехристоподібні риси. Відтвори мене й обнови, піднеси мене до чистої, святої атмосфери, де щедрий потік Твоєї любові може омити мою душу». {НУХ 105.2}

Своїм життям і вченням Христос залишив досконалий приклад безкорисливого служіння, котре походить від Бога. Бог не живе для Себе. Створивши світ і підтримуючи все створене, Він постійно служить іншим. Господь «велить сонцю сходити над злими і над добрими та посилає дощ на праведних і на неправедних». І це ідеальне служіння Бог доручив Своєму Синові. Ісус був поставлений на чолі людства, аби Своїм прикладом навчати інших, що значить служити. Усе Його життя було підпорядковане законові служіння. Він служив усім і дбав про всіх. Так, Ісус жив Божим Законом і Своїм прикладом показав, як нам дотримуватися його. {ХНС 621.2}

Знову й знову Ісус намагався закоренити цей принцип серед учнів. Коли Яків та Йоан домагалися переваги над іншими, Христос сказав «Хто хоче між вами стати великим, той хай буде вашим слугою». Іншими словами у Моєму Царстві всі рівні. Єдина велич цього Царства — це велич покори, єдиний шлях відзначитися — служити ближнім. {ХНС 621.3}