---
title:  Упокорившись перед Богом
date:   27/11/2019
---

`Прочитайте П. Зак. 30:1-6. Яка обітниця була дана єврейському народові? Що ця обітниця, як і багато інших, означала для таких людей, як Ездра й Неемія?`

Ездра й Неемія знали пророцтва. Вони розуміли, що Бог має намір повернути народ з полону. Як свідчить 9-й розділ книги Неемії, народ зрозумів свою історію та причини своїх нещасть. Водночас, не зважаючи на свої гріхи, люди сподівалися на Божу милість і Його керівництво.

Ізраїльтяни довіряли Господу, що Він успішно поверне їх із неволі. Однак Божі обітниці про відновлення не означали, що на їхньому шляху будуть усунуті всі перешкоди. Під час вивчення більшої частини уроків цього кварталу ми бачили, з якими випробуваннями і стражданнями зіткнулися євреї, навіть на фоні Божих обітниць.

`Прочитайте Ездри 8:16-23. Яка виникла проблема та як народ відреагував на неї?`

Навіть пам’ятаючи Божі обітниці, Ездра розумів небезпечність такої подорожі. Піст і впокорення перед Богом свідчили про те, наскільки люди усвідомлювали свою залежність від Господа для успішного повернення на батьківщину. У цей час, коли попереду було так багато небезпек, Ездра вирішив не просити царя про допомогу і захист, на відміну від Неемії (див. Неем. 2:9), котрого супроводжували зверхники війська та вершники. Ездра усвідомлював: якщо попросить царя про допомогу, це принесе неславу Господу, оскільки він уже заявив цареві: «Рука нашого Бога на добро для всіх, хто шукає Його, а сила Його та гнів Його ‒ на всіх, хто кидає Його!» (Ездри 8:22). Подорож справді була успішною, оскільки пізніше Ездра написав (див. Ездри 8:31), що Господь їх захистив і вони благополучно дісталися до місця призначення.

`Звичайно, ми завжди й у всьому повинні довіряти Богові. Проте часом звертаємося по допомогу до людей, які навіть не є нашими братами і сестрами по вірі. Чому переважно це не є ганебним, а, навпаки, корисним?`

#### Додаткове читання: Вибрані цитати Эллен Уайт

"Таке розуміння умов, виконання яких забезпечувало постійне отримання благословень зі щедрої Божої руки, надавало надзвичайної урочистості служінню посвячення, яке здійснив Ездра та його вірні супутники перед початком подорожі. {ПЦ 408.1}

«І оповістив я коло річки Агави піст, — згадуючи пережите, писав Ездра, — щоб упокоритися нам перед нашим Богом та просити в Нього щасливої дороги для нас, для дітей наших та для всього нашого майна... постили ми і просили нашого Бога про те, і Він вислухав нас».5 {ПЦ 408.2}"

Обережність, виявлена Ездрою у плануванні транспортування й охорони Господнього скарбу, містить у собі урок, вартий ретельного вивчення. Були вибрані люди, чесність яких уже була випробувана; вони отримали точні вказівки щодо покладеної на них відповідальності. Призначаючи вірних служителів хоронителями Господніх скарбів, Ездра показав, що визнає необхідність і важливість порядку й організації в Божій роботі. {ПЦ 408.4}

"Протягом тих кількох днів, поки ізраїльтяни таборували біля річки, були здійснені всі приготування до тривалої подорожі. «І рушили ми, — пише Ездра, — дванадцятого дня першого місяця, щоб іти в Єрусалим. А рука нашого Бога була над нами, і Він урятував нас з руки ворога та тих, котрі чатували на нас по дорозі»5 (в.31). {ПЦ 408.5}

Подорож тривала майже чотири місяці. Люди, які вийшли з Ездрою (а їх було кілька тисяч, разом із жінками та дітьми), просувалися повільно, проте у повній безпеці. Вороги не могли завдати їм жодного зла. Їхня подорож була щасливою, і першого дня п’ятого місяця сьомого року царювання Артаксеркса вони прибули до Єрусалима. {ПЦ 409.1}"