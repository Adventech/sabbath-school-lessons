---
title:  Місіонерська історія
date:   29/11/2019
---

#### Бог відкриває себе сиротам
_Ендрю Мак-Чесні, Адвентистська місія_

Виклик здавався непосильним. Наталя Балан (59 років) не знала, як познайомити з Богом двох маленьких братів, яких вона взяла з дитячого будинку.

Десятирічний Даниїл і дев’ятирічний Микита зазнавали насильства і від свого батька-алкоголіка, і пізніше в притулку. Мати хлопчиків померла.

Наталя та її чоловік Яків, пастор-пенсіонер Церкви адвентистів сьомого дня, узяли прийомних дітей до свого дому в Оболенську, невеликому селищі з населенням у 4600 осіб, розташованому в 115 кілометрах на південь від Москви. Це рішення вони прийняли, прочитавши заклик Еллен Уайт до кожної адвентистської сім’ї піклуватися про сиріт. Прийомні батьки щиро молилися, щоб Бог виявив Себе в житті хлопчиків.

Потім трапилася неприємність.

У Даниїла й Микити були старі велосипеди ‒ подарунок добрих сусідів. Хлопчики дуже любили кататися на велосипедах, але не хотіли піднімати їх на ліфті на сьомий поверх. Хлопці проігнорували попередження батька не залишати велосипеди на першому поверсі, і одного разу вони зникли. Як же плакали хлопчики!

‒ Давайте помолимося, і Бог допоможе, ‒ запропонувала мама.

У ранковій молитві мама сказала: «Дорогий Господь, будь ласка, допоможи тим, хто вкрав велосипеди, повернути їх». Потім помолилися і хлопчики.

У селищі була тільки одна школа, тому мама була впевнена, що велосипеди вкрали школярі. З дозволу адміністрації вона по всій школі розвісила оголошення такого змісту: «Діти з цієї школи вкрали два велосипеди, які належать двом сиротам. Будь ласка, поверніть їх».

Мама разом з хлопчиками молилася щоранку і щовечора протягом трьох днів.

Одного разу пролунав дзвінок домофону, і чоловічий голос промовив: – Спустіться і заберіть велосипед.

Унизу мама виявила незнайомця з дорогим, абсолютно новим велосипедом.

– Я побачив ваше оголошення, коли проводжав до школи сина ‒ пояснив він. ‒ Мій син замалий для цього велосипеда, адже він ще першокласник, тому я вирішив віддати його вам.

Великий велосипед дістався старшому хлопчику, Даниїлові.

– Боже, дякую за такий чудовий подарунок, ‒ молився він того вечора.

Микита теж був дуже радий, але мріяв про власний велосипед. Мама запропонувала йому: «Давай молитися про це Богові».

Сім’я молилася про велосипед для Микити кілька днів.

Одного ранку знову задзвонив домофон, і знову чоловічий голос промовив:

– Спустіться і заберіть велосипед.

Мама спустилася і побачила іншого незнайомця з іншим дорогим велосипедом, меншим за попередній. І цей чоловік теж пояснив, що велосипед завеликий для його сина-першокласника.

Микита був на сьомому небі від щастя!

Злодії так і не повернули старі велосипеди, але сім’я дякувала Богові за відповідь на молитву і за нові велосипеди, ще кращі, ніж попередні.

– Я дякую Богові, що Він відповів на молитви, особливо на молитву про те, щоб діти пізнали Бога, ‒ із захопленням каже Наталя.