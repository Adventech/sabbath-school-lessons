---
title:  «По своїх містах»
date:   25/11/2019
---

`Прочитайте Ездри 2, Неем. 7. Що спільного в цих розділах?`

Розділ 7 книги Неемії повторює другий розділ книги Ездри (список людей, які повернулися із Зоровавелем та Ісусом з вавилонського полону). Знову ж таки, ці списки можуть здаватися нам нудними, але вони свідчать: Бог піклується про деталі, які нам можуть бути байдужі.

Тепер будівництво єрусалимського муру закінчено, і біблійний текст наголошує: покоління прибульців, покоління Ездри-Неемії, сприяло цьому величезному досягненню, утім, тільки Бог дарував їм такий успіх. Теперішнє покоління ґрунтувалося на досягненнях попереднього, хоч виникали перешкоди, завдання було складним і не вирішилося так швидко, як вони того хотіли.

Ездра й Неемія як керівники здійснили прекрасну справу, і народ також виконав свою частину праці. Кожна група займалася виконанням певних завдань, і результат був дивовижним. Початок (див. Ездри 2) був пов’язаний із завершенням (див. Неем. 7), коли ізраїльтяни не тільки відновили другий храм, а й відбудували весь Єрусалим.

`Прочитайте Неем. 7. Наскільки успішними були ізраїльтяни у своєму бажанні виконувати Божу волю?`

«І осілися священики, і Левити, і придверні, і співаки, і дехто з народу, і храмові підданці, і ввесь Ізраїль по своїх містах» (Неем. 7:73).

Такі події, як повернення ізраїльтян та відновлення міста і храму були приголомшливими. Завойовники, котрі багато років тому спустошили їхнє місто, зруйнували храм і вигнали їх з рідної землі, тепер повернули євреїв на ту саму землю, де вони відновили місто і навіть храм. Це було дивом і для них, і для навколишніх народів. Усе це стало можливим завдяки Божій волі та Його обітницям.

`Що у вашому житті зараз здається безнадійним, але ви продовжуєте довіряти Господу, Котрий обов’язково допоможе вам пройти через усі випробування?`

#### Додаткове читання: Вибрані цитати Эллен Уайт

Якщо ми перебуватимемо в однодумності з Богом, то наша воля об’єднається з Його волею, і ми підемо туди, куди поведе нас Господь. Сини і дочки Божі мають слідувати за Ісусом через радості і смуток, як любляча дитина простягає руку своєму батькові й іде з ним, повністю довіряючи, і в темряві, і при світлі дня... {ЩМП 257.2}

Християнин, який любить Бога, отримує силу від Нього завдяки постійному спілкуванню. Коли для послідовника Ісуса розмовляти з Богом стає звичайною справою, тоді сила лукавого руйнується, бо сатана не може перебувати поруч з тим, хто близький до Бога. Якщо Христос стане нашим постійним Супутником, ми не зможемо виношувати пихаті й нечисті думки, ми не будемо говорити легковажні і необдумані слова, які засмучують Того, Хто прийшов для освячення нашого характеру і життя... {ЩМП 257.5}