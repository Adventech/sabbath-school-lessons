---
title:  У святому місті
date:   28/11/2019
---

`Прочитайте Неем. 11:1, 2. Що відбувається? Чому необхідно було кидати жереб, щоб визначити жителів Єрусалима?`

Який урок можна взяти з 11-го розділу книги Неемії? Необхідно було визначити, хто з новоприбулих житиме в Єрусалимі. Очевидно, у сільській місцевості було легше жити, ніж у місті. Люди мали свою, успадковану від предків землю. Жити в Єрусалимі було жертвою, і багато хто міг по праву вважати: роблячи так, вони залишають свої корені. Виникали нові проблеми, оскільки міський спосіб життя відрізняється від життя в сільській місцевості. Завжди складно починати нове життя в невідомості.

Наскільки складно переселитися в нове місто або країну, де необхідно поширювати Євангеліє? Місія в містах вимагає готовності приймати нові виклики і труднощі.

«Наші працівники не провадять місіонерську роботу належним чином. Керівники ще не прокинулися й не усвідомили, яку працю їм належить виконати. Коли я думаю про міста, де ще так мало зроблено, хоч там живуть тисячі людей, котрі потребують попередження про скорий Прихід Спасителя, мені дуже хочеться побачити одновірців, які беруться за справу в силі Духа, сповнених любов’ю Христа до душ, які гинуть» (Е. Уайт. Свідчення для Церкви. Т. 7. С. 40).

`Чому в уривку Неем. 12:1-26 наведено довгий перелік священиків і левитів? Який зв’язок між ними та посвяченням муру Єрусалима, описаним у другій частині того самого розділу? (Див. Неем. 12:27-47).`

Бог бажає, щоб праця була виконана належним чином. Перш ніж звершувати великі справи, необхідно знайти посвячених, відданих людей. Родини священиків допомогли Неемії побудувати мур, щоб можна було безперешкодно поклонятися в храмі живому Богові. Стіни були важливі для безпеки, але без відданих священиків справжнє поклоніння було під загрозою. Отже, усі люди, виконуючи різні функції, відігравали свою роль.

#### Додаткове читання: Вибрані цитати Эллен Уайт

Благаючи про Божу допомогу, Неємія не сидів склавши руки, гадаючи, що вже вільний від турбот і відповідальності за здійснення свого наміру — відбудови Єрусалима. З надзвичайною розсудливістю й завбачливістю він продовжував робити всі необхідні приготування для успіху цієї справи. Кожна дія відзначалася великою обережністю (Південний сторож, 15 березня 1904 р.). {ХС 334.1}

Приклад цього святого мужа [Неємії] має стати уроком для всього народу Божого, щоб він не тільки молився з вірою, але й старанно та вірно працював. Як багато труднощів ми зустрічаємо, як часто перешкоджаємо діям Провидіння задля нас, тому що вважаємо розсудливість, завбачливість і старанність якостями, що майже не мають відношення до релігії! Це серйозна помилка. Наш обов’язок — розвивати й використовувати кожну здібність, яка зробить нас більш успішними працівниками для Бога. Ретельно розглянути справу та скласти добре продумані плани сьогодні настільки ж важливо для успіху святої справи, як і за днів Неємії (Південний сторож, 15 березня 1904 р.). {ХС 334.2}