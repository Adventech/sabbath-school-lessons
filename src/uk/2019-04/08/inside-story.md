---
title:  Місіонерська історія
date:   22/11/2019
---

#### Волейбольний євангелізм
_Уїлсон Місапогу_

Сім’я Мена Бахадура Рая вірила, що в їхньому будинку в сільській місцевості поблизу кордону Непалу з Китаєм живуть шість духів.

По всьому будинку були розставлені шість глиняних горщиків, щоб там жили духи. Коли мати готувала їжу, в кожен горщик вона мала покласти їжу для духів.

Вона вважала: якщо хоч один дух буде забутий, уся сім’я почне страждати від розладу шлунка або ще страшніших хвороб.

Батьки Мена були духовними лідерами і справляли великий вплив на жителів села. Вони ненавиділи християнство з його вірою в невидимого Бога, віддаючи перевагу своїм видимим богам з металу й дерева.

Одного вечора 18-річний Мен ішов додому після роботи і почув чоловічий голос, що розповідав про діву, яка народила Немовля. Юнак здивувався, хто міг робити таку нелогічну заяву. Він пішов на голос і зайшов до будинку, де відбувалося зібрання і якийсь чоловік читав із чорної книги.

Після закінчення зібрання Мен гаряче сперечався з проповідником з приводу його вчення. Проповідник, який виявився адвентистським пастором, просто усміхався і запросив юнака відвідати зібрання наступного вечора.

Через тиждень щоденних зустрічей Мен отримав Біблію вирішив довести, що в ній написана неправда. Однак чим більше він читав, тим більше переконувався, що Ісус – Живий Бог. Юнак віддав своє серце Ісусові. Батько Мена дуже розлютився, коли син оголосив, що став християнином. Він сильно побив хлопця та вигнав його із села. Мати юнака проридала всю ніч. Уранці вона попросила друга знайти сина й віднести йому ягня.

Мен прийняв ягня з радістю і після молитви відчув спонукання продати його й купити волейбольний м’яч та сітку. Знайшовши вільну ділянку землі між п’ятьма селами, Мен встановив сітку і почав грати.

Незабаром кілька молодих людей проходили повз нього і запитали, чи можуть вони приєднатися до гри.

Звичайно, ‒ відповів Мен, ‒ але вам потрібно вивчити напам’ять один біблійний вірш.

Хлопці охоче вивчили вірш і почали грати. Під час гри інші хлопці зупинялися біля них і також вивчали біблійний вірш, щоб приєднатися до гри. Коли матч закінчився, хлопці захотіли зіграти ще.

– Добре, ‒ погодився Мен, ‒ але спочатку ви повинні вивчити пісню про мого Бога.

Через деякий час велика кількість юнаків знала вже цілі розділи з Біблії та безліч християнських гімнів.

Потім Мен почув про біблійну школу. Він прийшов туди і поділився своєю історією. Він представив трьох молодих людей, що сиділи поруч із ним: «Це результат мого волейбольного євангелізма. Ці троє хлопців прийняли Ісуса і теж хочуть стати біблійними працівниками».

Мен, від якого відреклася сім’я, не богослов. Він працює на ниві Божій, збудовує нову сім’ю, яка житиме вічно в Царстві Божому.

_Уїлсон Місапогу, виконавчий секретар Церкви адвентистів сьомого дня в Південноазіатському дивізіоні._