---
title:  Храм
date:   21/11/2019
---

`Ще раз прочитайте Неем. 10:33-40. Чому турбота про служіння в храмі була важлива для ізраїльтян? Про що свідчать слова: «І ми не опустимо дому нашого Бога!» (Неем. 10:40)? Чому служіння в храмі важливе для підтримки віри? (Див. також Євр. 8:1-7).`

Ізраїльтяни пообіцяли піклуватися про храм. Не зважаючи на фінансове гноблення персидських царів, народ вирішив: необхідно давати з того малого, що вони мали, аби храм не просто «виживав», а й процвітав. Тому вони встановили храмовий щорічний податок у третину шекеля ще до перепису населення, як наказував закон. Люди побачили необхідність вийти за рамки необхідного. Крім того, вони розподілили відповідальність за доставку дров між конкретними родинами, оскільки розуміли, що за відсутності організації найкращі ініціативи не принесуть користі.

Принесення перших плодів, посвячення первістків, повернення десятин і жертвоприношення ‒ усі ці дії були пов’язані з храмовим служінням, яке звершували священики й левити. Десята частина всього призначалася левитам. Крім того, за первістків вносили заставу, яку додавали до одержуваної левитами суми. А десята частина від отриманого левитами призначалася священикам.

Храм був серцем ізраїльської нації, центральним у її богослужінні. Зруйнування храму Навуходоносором стало найбільшою трагедією. Усе служіння в храмі й особливо прообразна смерть жертовного ягняти вказували людям на майбутнього Месію й остаточне вирішення проблеми гріха. Коли Ісус помер на хресті, проблема була вирішена (див. Римл. 5:5-10). Через щорічне служіння в День викуплення люди дізнавалися, що Бог має план щодо повного й остаточного звільнення світу від зла і гріха. Таким чином храм відкривав людям весь План спасіння. Досліджуючи служіння в храмі, ми можемо почерпнути важливі уроки для кращого розуміння Божого характеру і Плану спасіння.

`«Вірним є слово і гідне повного прийняття, що Ісус Христос прийшов у світ, щоб спасти грішників, серед яких я перший» (1 Тим. 1:15). Якою була надія Павла та як ми можемо мати таку саму надію?`
