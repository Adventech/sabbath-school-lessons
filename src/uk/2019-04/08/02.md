---
title:  Суть завіту
date:   17/11/2019
---

`Прочитайте Неем. 10:1-30 (див. також Неем. 9:36-37; 10:1). Хто і для чого укладав згаданий завіт?`

Хоч документ підписали тільки керівники народу, у тексті зазначено, що «і решта народу… вступили в клятву та присягу» (Неем. 10:29, 30). Що було таким значущим у завіті? Чому всі бажали укласти угоду з Богом? Щоб відповісти на ці запитання, необхідно повернутися до самого початку і зрозуміти біблійну суть завіту.

Завіт був важливий, бо став частиною історії взаємодії Бога з грішним людством та свідчив про прагнення Господа спілкуватися з людьми. Завіт також дозволяв людям висловлювати своє бажання присвятити життя Богові.

У біблійній історії творіння (у перших двох розділах книги Буття) відображено не лише процес створення перших людей, а й зв’язок між ними і Богом. Однак гріх увійшов у світ і зруйнував ці відносини. Гріх ‒ антипод творінню, унаслідок чого відбувається деградація і смерть.

З часом генеалогія Адама розгалужується, оскільки Каїн обирає зло (див. Бут. 4:8-19), а Сиф обирає Бога (див. Бут. 5:3-24). Генеалогія Каїна приходить до Ламеха (див. Бут. 4:17-19), сьомого (включно) від Адама; Ламех першим згадується в Біблії як багатоженець. Насильство й помста каїнітів протиставляється лінії вірного Сифа. У книзі Буття наведено генеалогію Сифа; сьомим у цьому поколінні був Енох, який «ходив із Богом» (Бут. 5:24) і був узятий на Небо.

На жаль, зло поширилося у світі більш масштабно, ніж добро, і настав час, коли кількість вірних Богові людей стала зовсім незначною. Проте Господь втручається в цю ситуацію і посилає потоп. Потоп став ще одним наслідком деградації, знищенням та руйнуванням життя. Він знищив тільки те, що вже зруйнували люди (див. Бут. 6:11-13).

`Як особисто ви відчули реальність руйнівної сили гріха? Що є єдиним засобом проти гріха і як ми можемо використовувати цей засіб?`
