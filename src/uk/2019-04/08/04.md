---
title:  Структура завіту
date:   19/11/2019
---

Дослідники Біблії визнають, що існує типова структура біблійних завітів; це навіть зауважено в завітах, укладених стародавніми хетами. Тобто Бог укладав договір з людьми так, як було прийнятно і зрозуміло в тій культурі.

Завіти, що існували за часів стародавнього Ізраїлю, складалися з таких частин: преамбула (хто є хто), історичний пролог (визначення минулих відносин), положення або закони, благословення і прокляття, свідки, спеціальні положення та підписання завіту. Тому не дивно, що Бог використовував щось подібне в спілкуванні зі Своїм народом. Він використовував те, із чим вони були знайомі.

Наприклад, уся книга Повторення Закону написана у формі завіту, бо Мойсей запрошує Божий народ вступити в нові відносини завіту зі своїм Богом. Структура завіту така: (1) преамбула (П. Зак. 1:1-5); (2) історичний пролог (П. Зак. 1:6–4:43); (3) умови договору або закони (П. Зак. 4:44–26:19); (4) благословення і прокляття (П. Зак. 27-30); (5) свідки (П. Зак. 30:19); (6) спеціальні положення (П. Зак. 31:9-13).

`Прочитайте І. Нав. 24. Як у цьому розділі відображено викладений вище зразок завіту?`

Таку ж структуру мав і оновлений завіт за часів Ісуса Навина.

На початку згадується преамбула, де Бог відкриває Себе як «Господь, Бог Ізраїлів» (І. Нав. 24:2). Потім іде довгий сторичний пролог, у якому Ісус Навин нагадує народові, що Бог здійснив для них у минулому (див. І. Нав. 24:2-13). Далі перераховані умови договору або закони (див. І. Нав. 24:14, 15, 23), згадуються благословення й прокляття (див. І. Нав. 24:19, 20), зазначені свідки (див. І. Нав. 24:22, 27), і завершується договір спеціальними положеннями (див. І. Нав. 24:25, 26). Тут також була використана основна форма завіту для спілкування з ізраїльським народом, щоб не тільки розповісти їм про Боже керівництво в минулому, а й викласти умови завіту, які необхідно виконувати.

`Прочитайте І. Нав. 24:15. Який принцип, застосовний для нас сьогодні, міститься в тексті?`
