---
title:  Для подальшого дослідження
date:   22/11/2019
---

Прочитайте з книги Е. Уайт «Дорога до Христа» розділ «Посвячення» (С. 43-48).

«Служіння в земній святині складалося з двох частин: священики щоденно здійснювали служіння у Святому та один раз на рік первосвященик виконував особливе служіння примирення у Святому святих для очищення святині. Щодня грішник, який каявся, приносив свою жертву до дверей скинії та, покладаючи руку на голову жертви, визнавав свої гріхи, таким чином символічно переносячи їх із себе на невинну жертву. Після цього тварину вбивали. “Без пролиття крові, ‒ говорить апостол, ‒ не буває прощення” (Євр. 9:22). “Бо в крові – душа тіла” (Левит 17:11). Порушений Закон Божий вимагав життя порушника. Кров, яка уособлювала життя грішника, вина котрого переносилася на жертовну тварину, вносилася священиком до Святого, і він кропив нею перед завісою, за якою містився ковчег зі скрижалями Закону, порушеного грішником. За допомогою цього обряду гріх через кров символічно переносився до святині. У деяких випадках кров не вносили до Святого, але тоді священик мусив з’їдати м’ясо, як Мойсей звелів синам Аарона: “Вона [жертва] вам дана, щоб усунути провину громад” (Левит 10:17). Обидві церемонії однаковою мірою змальовували перенесення гріха з покаянного грішника до святині» (Е. Уайт. Велика боротьба. С. 418).

**Питання для обговорення**

`Подумайте про виголошені й порушені вами обіцянки, незалежно від того, наскільки щиро і серйозно ви намагалися виконати їх. Який урок ви почерпнули з пережитого, котрий, можливо, допоможе вам уникнути подібної помилки в майбутньому?`

`Завіт ‒ це юридичне встановлення відносин. Ми порушили його, але Бог, незважаючи на нашу невірність, завжди залишався вірним йому. Як розуміння доброти й вірності Бога спонукає нас до близьких стосунків з Ним і допомагає нам правильно жити?`

`Подумайте, скільки разів ви були невірні Богові і даним вами обіцянкам в умовах «Нового Завіту» (див. Луки 22:20; Євр. 8:13; 9:15). Чому так важливо розуміти План спасіння та приймати обітницю прощення, яку ми маємо в Ісусі Христі, завдяки крові Котрого укладено «Новий Завіт»?`
