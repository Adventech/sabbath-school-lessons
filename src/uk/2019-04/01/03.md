---
title:  Огляд правителів та подій
date:   30/09/2019
---

Завданням першої групи юдеїв-прибульців було відновлення Божого храму. Питання щодо протистояння будівництву храму ми розглянемо трохи пізніше. А зараз спробуємо визначити послідовність правління перських царів під час тривалого будівництва храму й відновлення Єрусалима. Важливо знати історію Ездри й Неемії, оскільки вона дозволяє краще зрозуміти їхні книги.

`Прочитайте Ездри 4:1-7. Які правителі згадані під час виникнення протидії будівництву храму?`

Пропонуємо вашій увазі перелік перських царів у їхньому хронологічному порядку, які пов’язані з книгами Ездри й Неемії. Першим у переліку стоїть Кір, котрий заснував Перську імперію та 539 року до Р. Х. завоював Вавилон.

- Кір II «Великий» (559-530 рр. до Р. Х.);
- Камбиз II (530-522 рр. до Р. Х.);
- Дарій I (522-486 рр. до Р. Х.)
- Ксеркс I (485-465 рр. до Р. Х.; також відомий як Ахашверош у книзі Естер);
- Артаксеркс I (465-424 рр. до Р. Х.).

Вивчаючи книгу Ездри, дуже важливо розуміти, що імена цих царів згадуються не в хронологічному порядку. Наприклад, розповідь про протидію будівництву храму (див. Ездри 4:6-24) ми зустрічаємо перед подіями, описаними в 5-му розділі. Отже, листи Ксеркса I (Ахашвероша) та Артаксеркса I, згадані в 4-му розділі книги Ездри, були написані після подій, змальованих у розділах 5 і 6 та пов’язаних з їхнім попередником Дарієм I. Така послідовність може спантеличити читачів, що пояснює деяке нерозуміння цих книг протягом століть. Вивчаючи уроки цього кварталу, ми зможемо краще зрозуміти книги Ездри й Неемії.

`Як часто ви не могли пояснити деякі біблійні тексти? Як навчитися довіряти Богові і Його Слову навіть тоді, коли ми стикаємося з важкозрозумілими віршами? Чому це важливо? (Див. Ісаї 55:8, 9).`

#### Додаткове читання: Вибрані цитати Эллен Уайт

"Це був час чудових можливостей для юдеїв. Найвищі небесні сили впливали на серця царів, а Божі діти мали невтомно працювати для запровадження в життя указу Кира. Вони повинні були не шкодувати сил для відновлення храму і служіння в ньому, а також відбудови своїх домівок у Юдейському краї. Однак у цей час особливого об’явлення Божої сили було чимало й таких, котрі відчували знеохочення й сиділи, склавши руки. {ПЦ 377.3}

Наступ ворогів був вельми великий і рішучий; поступово будівничі почали зневірюватися. {ПЦ 378.1}

Під час правління Камбіза робота з відбудови храму просувалася повільно. Коли ж прийняв царство Лже-Смердіс (названий в Ездр.4:7 Артаксерксом), самаряни умовили цього безпринципного самозванця видати указ про заборону юдеям відбудовувати храм і місто. {ПЦ 378.3}

Більше року храм залишався в запустінні і був майже забутий. Народ проживав у своїх оселях, намагаючись досягти матеріального добробуту, однак їхнє становище було вкрай жалюгідним. {ПЦ 378.4}

Таким було становище в ранній період царювання Дарія Гістаспа. Як духовно, так і матеріально ізраїльтяни перебували в жалюгідному стані. Вони так довго нарікали і сумнівалися, настільки віддавали перевагу особистим інтересам, виявляючи байдужість до зруйнованого Господнього храму, що багато з них просто забули про Божий намір щодо їхнього повернення в Юдею. Такі люди говорили: «Не настав ще час відбудовувати дім Господній».7 {ПЦ 378.5}"

"Скептики та невіруючі тому й заперечують Слово Боже, що не здатні збагнути його. Однак у таку саму небезпеку можуть потрапити й ті, хто стверджує, що вірить у авторитет Святого Письма. Апостол попереджує: «Стережіться, брати, щоб у когось із вас не було серця лукавого і невірного, щоб вам не відступити від Бога Живого» (Євр.3:12). {ДХ 82.3}

Слід ретельно вивчати настанови Святого Письма і досліджувати «глибини Божі» настільки, наскільки вони відкриті в Біблії. «Закрите належить Господу Богу нашому, а відкрите — нам та синам нашим довіку» (Втор.29:29). Сатана намагається послабити здатність людського розуму до дослідження. Нерідко дослідників біблійних істин супроводжує гордість. Таких людей дратує те, що вони не можуть для особистого задоволення пояснити кожен текст Святого Письма. Вони відчувають себе переможеними. Визнати власну неспроможність розуміння богонатхненних слів — занадто принизливо для них. Вони не бажають терпеливо чекати, поки Бог знайде за потрібне відкрити їм ці істини. {ДХ 83.1}"