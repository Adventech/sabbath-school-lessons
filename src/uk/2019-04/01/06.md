---
title:  Важливість освіти
date:   03/10/2019
---

`Прочитайте Ездри 7:6, 10. Що ці тексти повідомляють нам про важливість належної релігійної освіти?`

Цілковите посвячення Ездри Богові, його рішення навчатися і практикувати свої знання, а також навчати Слова Божого інших (див. Ездри 7:6, 10), підготували його до більшого служіння в Ізраїлі. Біблійний текст буквально означає, що він присвятив себе дослідженню, виконанню та навчанню народу в Господньому Законі.

Еллен Уайт викладає важливу інформацію: «Ездра був нащадком Ааронових синів, отримав священицьку освіту. Крім того, він був обізнаний із працями вчених-астрономів, астрологів та мудреців Мідо-Перського царства. Однак був невдоволеним своїм духовним станом; він палко бажав жити в повній гармонії з Богом, прагнув мудрості для виконання Божественної волі. Тому Ездра “звернув своє серце на те, щоб вивчити Господній Закон і виконувати Його” (Ездри 7:10). Це спонукало його простежити історію Божого народу, записану пророками і царями. Він вивчав історичні й поетичні книги Біблії, бажаючи пізнати, чому Господь допустив зруйнування Єрусалима та поневолення Божого народу язичниками… У своїй копіткій праці зі збереження й поширення Святого Письма, якій він присвятив усе життя, Ездра постійно намагався зацікавити народ вивченням Писань» (Е. Уайт. Пророки і царі. С. 608, 609). Зверніть увагу: хоч Ездра був знайомий з ученням язичників, він побачив, що воно фальшиве, тому прагнув пізнати істину із джерела істини ‒ зі Слова Божого та Закону Господнього. Цей книжник мав забути багато чого, що вивчив у світських університетах. Зрештою, яку користь могли принести йому твори магів та астрологів?

`Яким чином навіть сьогодні нам, можливо, необхідно забути багато чого, що ми вивчали у світі?`

#### Додаткове читання: Вибрані цитати Эллен Уайт

"Господь бажає, щоб ми одержали якомога кращу й ширшу освіту, не випускаючи з уваги її мету — ділитися знаннями з іншими. Ніхто не може передбачити, де і яким чином він буде покликаний працювати для Бога або говорити про Нього. Наш Небесний Отець — єдиний, Хто бачить, як може використати людські ресурси. Перед нами відкриті можливості, яких наша слабка віра не помічає. Наш розум має бути настільки розвинутий і збагачений, щоб у разі потреби ми могли розкрити істини Його Слова перед найвищими земними авторитетами, прославляючи Його ім’я. Ми не повинні пропускати жодної нагоди для інтелектуального зростання заради Божої справи. {НУХ 232.4}

Нехай молодь, яка має потребу в освіті, наполегливо працює з рішучим наміром здобути її. Не чекайте відкриття можливостей, створюйте їх самі. Ухопіться за найменший шанс. Будьте економними. ... Використовуйте кожну доступну вам перевагу для зміцнення інтелекту. Нехай вивчення книг поєднується з корисною фізичною працею; шляхом невтомних зусиль, пильнування молитви здобувайте мудрість, що сходить згори. Так ви одержите всебічну освіту. Так зможете удосконалити характер та впливати на розум інших людей, провадити їх шляхом чесності і святості. {НУХ 233.1}"