---
title:  Повернення першої групи вигнанців
date:   29/09/2019
---

`Прочитайте Єрем. 25:11, 12; 29:10 і Дан. 9:1, 2. Коли відбулося перше повернення вигнанців? На виконання якого пророцтва відбулося це повернення?`

Господь спонукав Кіра виконати пророцтво Єремії про повернення Божого народу після 70-річного вигнання. Єремія провістив, що Юдея залишатиметься спустошеною протягом 70 років під час правління Вавилонської імперії (це відбувалося від 606/605 р. до Р. Х. до 537/536 р. до Р. Х.), однак після цього Бог відчинить двері для повернення полонених. Дослідивши пророцтва Єремії, Даниїл зрозумів, що надійшов час обіцяного повернення.

У 9-му розділі ми зустрічаємо Даниїла, котрого дуже турбувало те, що 70 років підходили до свого завершення майже без будь-яких видимих змін і навіть Перська імперія стала світовою державою. Він зі сльозами звернувся до Бога, благаючи про помилування і виконання Його обітниць. У тому самому розділі (див. Дан. 9:24-27) пророк отримав запевнення, що Бог керує всім і планує прекрасне майбутнє для Свого народу, даруючи Визволителя, Котрий пожертвує Своїм життям заради викуплення людей від гріхів та покладе край системі жертвоприношень. Фактично Бог сказав: «Даниїле, не хвилюйся. Подібно до того як істинний Визволитель (Ісус) неодмінно прийде, так неодмінно Я пошлю вам визволення зараз». Незабаром після цього Бог спонукав Кіра, царя Персії, дати наказ звільнити полонених. Господь завжди вірний Своїм обіцянкам (див. Дан. 10).

Перший розділ книги Ездри розповідає про наказ царя Кіра щодо повернення юдеїв до Єрусалима і побудови храму Господнього. Указ був виданий між 539-537 рр. до Р. Х. Кір не лише відпустив юдеїв, а й забезпечив їх дарами і жертвами, зокрема віддав священний храмовий посуд, який колись забрав Навуходоносор. Ця подія нагадує нам про вихід ізраїльтян з Єгипту багато років тому, коли Бог також підготував серця єгиптян віддати євреям свої багатства. Перша група, що повернулася до Юдеї, складалася приблизно з 50 000 осіб.

`Які інші історичні пророцтва точно виконалися згідно з біблійними провіщеннями? Яку втіху дарує нам усвідомлення, що Бог знає майбутнє і ми можемо довіряти Його обітницям?`

#### Додаткове читання: Вибрані цитати Эллен Уайт

Не раз Даниїл та його товариші роздумували над цими й подібними пророцтвами про Божі наміри щодо Його народу. І тепер, коли всі події свідчили, що могутня Божа рука керує долею народів, Даниїл звернув особливу увагу на обітниці для Ізраїлю. Віра в пророче слово допомогла йому збагнути передречення письменників Святого Письма. «Як виповняться сімдесят років, призначених для Вавилону, — проголосив Господь, — Я до вас завітаю, і здійсню Своє добре слово про вас, щоб повернути вас на це місце.» {ПЦ 366.2}

Божа Церква на Землі, проповідуючи нині Істину вічного Євангелія кожному племені, язику і народові, виконує стародавнє пророцтво: «Розцвіте Ізраїль і бруньки пустить, сповнить світ плодами».1 Послідовники Ісуса у співпраці з небожителями швидко освоюють «пустинні» місця землі; в результаті їхньої праці визріває багатий врожай дорогоцінних душ. Нині, як ніколи раніше, бачимо, що Церква, яка присвятила себе служінню Богові і поширює біблійну істину, несе людям благословення, передречені багато століть тому в обітниці, даній Авраамові й усьому Ізраїлеві — Божій Церкві в кожному столітті: «і благословлю Я тебе... і будеш ти благословенням».2 {ПЦ 466.1}