---
title:  "Розуміння історії: Зоровавель та Ездра"
date:   28/09/2019
---

### Біблійні тексти для дослідження
Єрем. 25:11, 12; Дан. 9:1, 2; Ездри 4:1-7; Ісаї 55:8, 9; Ездри 7:1-28.

> <p>Пам’ятний вірш</p>
> «Так говорить Кір, цар перський: Усі земні царства дав мені Господь, Бог Небесний, і Він наказав мені збудувати Йому храма в Єрусалимі, що в Юдеї» (Ездри 1:2).

Через пророка Єремію Бог обіцяв, що після 70 років вавилонського вигнання Його народ повернеться додому. Цар Кір був Божим інструментом, завдяки якому повернення стало можливим. Помазаний Богом (див. Ісаї 45:1), Кір видав указ близько 538 р. до н. е., згідно з яким Божий народ отримав свободу і право повернутися до своєї країни й відновити храм.

Бог (а не Кір) скаже Єрусалиму: «Збудований будеш!» — храму: «Будеш закладений!» (Ісаї 44:28). Бог був Гарантом відновлення Єрусалима, і Він спонукав серце Кіра дозволити будівництво храму.

Приємно усвідомлювати, що Божий народ позитивно відреагував на повеління Господа: «І повставали голови батьківських родів Юди та Веніямина, і священики, і Левити, аж до всякого, що Бог збудив духа його, щоб піти будувати дім Господа, що в Єрусалимі» (Ездри 1:5).

Тут показаний приклад того, як люди позитивно реагують на могутні й милосердні діяння Бога. Наші найкращі дії ґрунтуються на усвідомленні того, Хто є Бог, що Він здійснив та як з любов’ю бере активну участь у долі Свого народу.

#### Додаткове читання: Вибрані цитати Эллен Уайт

І в наш час чимало людей проходять через такі ж випробування, що й Авраам. Голос Божий не промовляє до них безпосередньо з небес, але Він закликає їх через вчення Свого Слова та події, допущені Провидінням. Можливо, від них вимагається залишити кар’єру, яка обіцяє багатство і славу, товариство, друзів, вигідні зв’язки і навіть відмовитися від рідних, щоб іти дорогою, яка є нічим іншим, як шляхом самозречення, нестатків і жертовності. Бог має для них роботу, а спокійне й легке життя, друзі та родичі стоятимуть на перешкоді формування саме тих рис характеру, які необхідні для виконання цієї роботи… Бог відвертає їхню увагу від людського авторитету, людської сили, аби вони відчували потребу в Його допомозі та залежали повністю від Нього; щоб Він міг відкрити Себе їм. Хто готовий, відгукнувшись на заклик Провидіння, залишити свої виплекані мрії та коло друзів? Хто візьме на себе нові обов’язки та вирушить у невідомі місця, охоче й наполегливо працюючи для Бога і розцінюючи втрати як надбання задля Христа? {ПП 105.1}

Дуже важливо довіряти Божому слову і не зволікати з виконанням Його наказів, ще доки Божі ангели чекають, аби допомогти нам. Злі ангели готові перешкоджати кожному крокові на шляху вперед. Коли Боже Провидіння наказує Його дітям йти вперед, коли Він готовий звершувати задля них великі діла, сатана спокушує їх засмучувати Бога Своїми ваганнями та зволіканнями; він прагне посіяти чвари, викликати нарікання або невір’я, щоб таким чином позбавити благословень, які бажає злити Бог. Отже, Божі слуги повинні бути людьми дії, завжди готовими взятися до справи негайно ж, як тільки Його Провидіння відкриє перед ними шлях. Усяке зволікання дає сатані час діяти, щоб завдати поразки. {ПП 402.3}

У житті кожної людини трапляються хвилини великого розчарування та глибокого розпачу; дні, коли журба стає постійною супутницею і буває важко вірити в те, що Бог продовжує ніжно опікуватися Своїми земними дітьми; коли тривога непокоїть душу, і людина бажає собі смерті. Якраз тоді чимало людей втрачають надію на Бога і стають рабами сумніву та невір’я. Якби в такий час ми могли духовно прозріти і збагнути намір Божого Провидіння, то побачили б ангелів, які намагаються врятувати нас від самих себе і поставити наші ноги на міцному фундаменті, надійнішому за віковічні гори; тоді воскресла б віра і почалося нове життя. {ПЦ 107.3}