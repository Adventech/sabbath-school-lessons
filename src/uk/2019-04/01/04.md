---
title:  Друге повернення вигнанців
date:   01/10/2019
---

В уривках Ездри 7:1-10 та Ездри 8:1-14 повідомляється, що цар Артаксеркс дозволяє Ездрі повернутися до Єрусалима (457 р. до Р. Х.) й узяти із собою всіх охочих зробити це. Мало що відомо про відносини між царем та Ездрою. У 8-му розділі книги Ездри перераховані голови родин прибульців, починаючи зі священиків. Далі записані імена представників царської династії, і закінчують перелік прості люди. Дванадцять родин згадані конкретно, тому складається враження, що це алюзія на дванадцять племен Ізраїлю.

У наведеному уривку згадується близько 1 500 осіб, та якщо врахувати їхніх дружин, дітей і родичів, то група складе від 5 000 до 6 000 осіб. Ця група була значно меншою за першу, яка повернулася із Зоровавелем та Ісусом.

`Прочитайте Ездри 7:1-10. Що цей уривок повідомляє нам про Ездру?`

Ездра — книжник зі священицького роду. Як священик він є нащадком Аарона — першого священика в ізраїльському народі. Згідно із записами в книзі Ездри та єврейською традицією, Ездру високо шанували в минулому, шанують і сьогодні. Чи служив він книжником при дворі царя Артаксеркса? Невідомо. Отже, цей опис Ездри як книжника стосується або його попередніх обов’язків, або його здібностей, які він починає використовувати після свого прибуття до Юдеї. Проте Ездра, очевидно, певною мірою був наближений до царя Артаксеркса, оскільки цар поставив його на чолі експедиції.

У текстах Ездри 7:6, 10 Ездра названий знавцем закону, учителем. Слово «знавець» буквально означає «швидкий» (євр. _махір_ — моторний, досвідчений), характеризуючи людину, котра швидко сприймає й опрацьовує інформацію. Ездра володів кмітливістю, був відомий своїми знаннями історії та Божого Закону. Більше того, факт, що цар доручив йому очолити подорож колишніх бранців до Юдеї, свідчить про мужність і лідерські здібності цієї людини.

`Зауважте, Ездра «приготував своє серце досліджувати Господнього Закона» (Ездри 7:10). Як ми можемо застосувати цей принцип у нашому житті сьогодні?`

#### Додаткове читання: Вибрані цитати Эллен Уайт

"Приблизно через сімдесят років після повернення першої групи вигнанців під проводом Зоровавеля та Ісуса на престол Мідо-Персії сів Артаксеркс Лонгіман. Ім’я цього царя пов’язане з низкою знаменних подій, які увійшли до священної історії і свідчать про дію Провидіння. Під час його царювання жили й працювали такі мужі, як Ездра та Неємія. Саме Артаксеркс 457 року до Н.Х. видав третій і останній указ про відбудову Єрусалима. Під час його правління на батьківщину повернулася група євреїв на чолі з Ездрою; Неємія та його помічники закінчили відбудову мурів Єрусалима; у храмовому служінні відбулися зміни. Під керівництвом Ездри та Неємії були здійснені великі релігійні перетворення. За період свого тривалого правління цар не раз виявляв милість до Божого народу, а своїх відданих улюблених друзів — Ездру та Неємію — вважав мужами, вибраними Богом для виконання особливої місії. {ПЦ 402.1}

Досвіди Ездри, які він пережив під час перебування євреїв у Вавилоні, були настільки незвичайними, що привернули увагу і завоювали прихильність царя Артаксеркса. Ездра вільно спілкувався з царем, розповідаючи про могутність Небесного Бога та про Його намір повернути євреїв до Єрусалима. {ПЦ 402.2}

У міру того, як Ездра дедалі більше дізнавався про ставлення Бога до Своїх дітей, пізнаючи святість проголошеного на Синаї Закону, його серце охоплювало хвилювання. Він пережив нове глибоке навернення і твердо вирішив ретельно дослідити священну історію, аби згодом використати це знання для благословення й просвіти свого народу. {ПЦ 403.1}

Ездра робив усе, щоб підготуватись до тієї роботи, котру, як він вірив, йому належало виконати. Він щиро шукав спілкування з Богом, аби стати мудрим учителем в Ізраїлі. Чим більше його розум і воля підкорялися Божественному керівництву, тим вагомішими ставали в його житті принципи правдивого освячення. У наступні роки ці принципи виховували не лише молодь, яка зверталася до нього за настановами, а й усіх, хто спілкувався з ним. {ПЦ 403.2}"

"Христос бажає, щоб кожен володів ряснотою небесної благодаті. Він бажає, щоб у тобі була Його радість, і щоб ця радість була досконалою. Кожна душа повинна дисциплінувати себе в чіткому сумлінному служінні як у зібранні, так і поза ним. Ти перебуваєш перед очима небесних ангелів, і кожний вірний учень при бажанні може опинитися в такому ж становищі, як опинився Ездра перед царем. Рука Господа чинить добро всім, хто шукає Його, проте Його могутність і гнів спрямовані проти тих, хто залишає Його, покладаючись на допомогу і дружбу світу, хто звертається до екронського бога та не зважає на поради живого Бога. {ЦДБ 354.2}

Божі діти дізнаються, хто їхній Помічник. Вони пізнають, Кому можуть безумовно довіряти, і, уникаючи самовпевненості, з Божою допомогою знайдуть святе довір’я. {ЦДБ 354.3}"