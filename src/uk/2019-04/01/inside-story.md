---
title:  Місіонерська історія
date:   04/10/2019
---

#### Обпечений кислотою
_Ендрю Мак-Чесні, Адвентистська місія_

Банза Мвела, пастор протестантської церкви в Демократичній Республіці Конго, мало не помер через те, що дружина і син облили його кислотою в день його хрещення в Адвентистській церкві.

Попри все Банза з назавжди спотвореним обличчям вижив і сьогодні є адвентистським пастором, сповіщаючи яскраве свідчення Божої любові, яке приводить натовпи людей до Ісуса.

«Я славлю Бога за те, що належу до адвентистської сім’ї і що диявол був переможений», ‒ говорить Банза.

Історія його навернення розпочалася в жовтні 2013 року, коли Банза відвідував євангельські зустрічі в місті Лікасі на південному сході країни. Бажаючи дізнатися більше про адвентистські доктрини, він вступив до пасторської школи при місцевому університеті Філіп Лемон.

У день хрещення Банза повернувся додому, радісно співаючи гімн про силу Ісуса. Коли він зайшов до кімнати, його дорослий син кинувся до нього і виплеснув відро із сірчаною кислотою на обличчя й тіло батька. Засліплений і обпечений, відчуваючи сильний біль, Банза в агонії закричав і впав на підлогу.

«Дружина і син Банзи, розгнівані тим, що він залишив їхню церкву, підготували напад, сподіваючись, що він помре на місці, ‒ розповідає Роберт С. Мухун, президент уніонної місії східного Конго. ‒ Однак, на щастя, сталося чудо. Чоловік не помер».

Сусіди почули крики Банзи і терміново відвезли його до лікарні.

Лікарі не давали гарантій, що він зможе вижити. Він втратив око і більшу частину шкіри на тілі. Банза провів кілька тижнів у відділенні інтенсивної терапії, а пересадка шкіри й інші пластичні операції тривають і досі. Усесвітня Адвентистська церква допомагає покрити витрати на його лікування й відновлення.

Дружина та син Банзи зникли після нападу.

Незважаючи на те, що чоловік досі відчуває біль, він давно залишив лікарняне ліжко й активно свідчить у церквах і на табірних зібраннях. Його улюблений біблійний уривок записаний в Ісаї 43:1-3, який він цитує, розповідаючи історію свого життя:

«А тепер отак каже Господь, що створив тебе, Якове, і тебе вформував, о Ізраїлю: Не бійся, бо Я тебе викупив, Я покликав ім’я твоє, Мій ти! Коли переходитимеш через води, Я буду з тобою, а через річки ‒ не затоплять тебе, коли будеш огонь переходити, ‒ не попечешся, і не буде палити тебе його полум’я. Бо Я ‒ Господь, Бог твій, Святий Ізраїлів, твій Спаситель! Дав Я на викуп за тебе Єгипта, Етіопію й Севу замість тебе».
