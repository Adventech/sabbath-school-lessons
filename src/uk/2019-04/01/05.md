---
title:  Указ Артаксеркса
date:   02/10/2019
---

`Прочитайте Ездри 7:11-28. Який основний зміст указу царя? Чому ці настанови були важливі для ізраїльтян?`

Указ Артаксеркса нагадує перший указ Кіра. Цар радить усім охочим, особливо представникам священицького роду, вирушити до Єрусалима. Хоч, згідно з історичними документами Мурашу<sup>*</sup>, більшість євреїв усе-таки залишалася в Персії (що підтверджує історія Естер), проте багато хто очікував можливості почати нове життя на батьківщині своїх предків. Цар передав певні вказівки скарбникам, які проживали за річкою Євфрат. Скарбники мали надати Ездрі все необхідне для відновлення міста і прикрашання дому Небесного Бога (див. Ездри 7:27). Зрештою, цар доручив Ездрі забезпечити належне дотримання Закону Божого, а також створити судову систему для виконання місцевого закону. Порядок та організація, які налагоджуватиме ця команда, є важливими аспектами будь-якого суспільства. Більше того, цар полегшив Ездрі й ізраїльтянам відновлення їхньої спустошеної країни.

Можливо, турбота царя про відновлення міста і храму свідчить про те, що він повірив у Бога Ездри? Артаксеркс називає Бога «Богом Ізраїлевим, Якого місце перебування в Єрусалимі» (Ездри 7:15). Термінологія, використана царем в описі Бога Ізраїлевого, означає, що він сприймав Господа як ще одне місцеве божество, котре необхідно задобрити дарами. Він не бажав, щоб цей «місцевий» Бог гнівався на нього та його синів (див. Ездри 7:23). Крім того, слід зазначити, що 457 року до Р. Х. почалося єгипетське повстання проти перського уряду; тому цілком імовірно, що такі дії царя були спрямовані на забезпечення лояльності юдейської провінції.

На жаль, співпраця з Ездрою та Неемією не зробила царя віруючим в Бога. Принаймні, біблійні тексти не містять такої інформації, а це означає, що Господь може використовувати навіть невіруючих людей для виконання Своєї волі на землі.

`Навіть на фоні великого болю і страждань на Землі як ми можемо навчитися довіряти Божому пануванню над Усесвітом?`

<blockquote>
<sup>*</sup>Мурашу (Murašû, Murashu) — клан, торговий дім, який займався в другій половині V ст. до н. е. торговими операціями та операціями з позики в Ниппурі та інших містах і поселеннях Південної Вавилонії. 150 документів Мурашу, записаних клинописом на глиняних табличках, відображають широкі міжнародні зв’язки цієї юдейської сім’ї _(прим. експерта)_.
</blockquote>

#### Додаткове читання: Вибрані цитати Эллен Уайт

"Дозволяючи ізраїльтянам повернутися на батьківщину, Артаксеркс подбав і про те, щоб священнослужителі були поновлені у своєму праві здійснювати стародавні обряди та користуватися привілеями. {ПЦ 405.1}

Він також наказав призначити цивільних урядовців, які б мудро управляли народом у відповідності з кодексом юдейських законів. {ПЦ 405.2}

Оскільки «добродійна рука його Бога була над ним», Ездрі вдалося переконати царя щедро забезпечити всім необхідним для повернення увесь ізраїльський народ, а також священиків і левитів, які «з доброї волі бажали б іти до Єрусалима».2 Таким чином, дітям вигнання знову була дана можливість повернутися до країни, з володінням якою були пов’язані обітниці для ізраїлевого дому. Цей указ викликав велику радість у тих, які разом з Ездрою досліджували Божий план щодо Його народу. {ПЦ 405.4}

«Благословенний Господь, Бог наших батьків, — вигукнув Ездра, — що вклав у серце царя цю думку, щоб оздобити дім Господній, що в Єрусалимі, і Який прихилив до мене милість царя і його дорадників, та всіх могутніх князів царя!».2 {ПЦ 405.5}"

"Адже Ісус — наш найкращий Друг, і Небеса зацікавлені в нашому добробуті. Не дозволяймо метушні та тривогам повсякденного життя бентежити розум і хвилювати серце! У протилежному випадку ми завжди будемо знаходити причину для роздратування і збентеження. {ДХ 93.1}

Можливо, ви зазнали невдачі у життєвих справах; вам загрожують збитки, а майбутнє здається похмурим і безперспективним? Не впадайте у відчай! Покладіть всі свої турботи на Бога, будьте спокійні та бадьорі. {ДХ 93.2}

Божа воля полягає не в тому, щоб Його діти жили під тягарем турбот. Господь не обманює вас. Він не говорить вам: «Не бійся. На твоїй дорозі немає жодної небезпеки», бо Він знає, що є і небезпеки, і випробування. Він відкрито говорить нам про них. Бог не забирає Свій народ зі світу гріха та зла, але вказує на безпечне сховище. Ісус молився за Своїх учнів: «Не молю, щоб Ти взяв їх зі світу, але щоб зберіг їх від зла» (Йоан 17:15). Він сказав їм: «Страждання зазнаєте в світі, але будьте відважні: Я переміг світ» (Йоан 16:33).  {ДХ 93.3}"

Бог чинитиме великі справи для тих, хто довіряє Йому. Божий народ має таку малу силу з тієї причини, що забагато покладається на власну мудрість і не дає змогу Господеві виявити Свою могутність для їх же добра. Бог допомагає Своїм віруючим дітям у кожній критичній ситуації, якщо тільки вони виявляють до Нього повне довір’я і будуть сумлінно виконувати Його вказівки. {ПП 472.1}