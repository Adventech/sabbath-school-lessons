---
title:  Для подальшого дослідження
date:   04/10/2019
---

Прочитайте з книги Еллен Уайт «Пророки і царі» розділ «Ездра ‒ священик і книжник» (С. 607-617).

Подумайте про сумлінну працю Ездри: «Ездра став Божим провісником, навчаючи своїх ближніх принципів Неба. В останні роки свого життя, перебуваючи чи то при дворі царя Мідо-Персії, чи в Єрусалимі, він виконував свою основну роботу вчителя. Чим більше він передавав іншим засвоєні ним істини, тим більше зростала його працездатність. Він став побожним, горливим до праці мужем. Для світу він був Господнім свідком, живим прикладом того, як біблійна істина ушляхетнює життя» (Е. Уайт. Пророки і царі. С. 609).

«Для здійснення перетворень, які так само необхідні сьогодні, ми потребуємо мужів, котрі, подібно до Ездри та Неемії, не замовчували б і не вибачали гріх, а безстрашно відстоювали честь Бога. Люди, на яких лежить тягар цієї справи, не мовчатимуть, коли коїться зло, і не приховуватимуть порок під покривалом удаваної любові. Вони пам’ятатимуть, що Бог безсторонній, а суворість, виявлена до деяких, може обернутися милістю для багатьох інших. Вони також пам’ятатимуть, що в людях, які засуджують гріх, завжди виявляється дух Христа» (там само. С. 675).

**Питання для обговорення**

`Ми маємо багато чудових обітниць від Господа. Проте Бог не нав’язує Себе нам. Чи не буває так, що ми робимо такий вибір, який заважає виконанню Його обітниць у нашому житті?`

`Прочитайте молитву, записану в уривку Дан. 9:1-23. Як ми можемо застосувати у своєму житті принципи, викладені в цій молитві? Про що просив Даниїл і що робив? Чого це може навчити нас сьогодні?`

`В уроці за четвер ми прочитали цитату Еллен Уайт про те, яке місце займало Слово Боже в служінні Ездри та як він намагався поширювати його серед людей. Який очевидний урок містить служіння Ездри щодо найбільшої важливості Божого Слова в нашому житті й житті всієї Церкви?`

#### Додаткове читання: Вибрані цитати Эллен Уайт

Пророки і Царі, «Ездра — священик і книжник,» pp. 402-409

Звеличуйте Ісуса Христа, «Порівнюйте одне місце Писання з іншим,» p. 102