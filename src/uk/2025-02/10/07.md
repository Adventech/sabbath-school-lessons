---
title:  Для Подальшого Дослідження
date:   06/06/2025
---

Прочитайте в книзі Е. Уайт «Патріархи і пророки» розділ «Потоп» (С. 101, 102).

«Первосвященик не в змозі захистити себе та свій народ від звинувачень сатани. Він не може стверджувати, що Ізраїль невинний. Служитель стоїть перед ангелом у брудному одязі, що є символом гріхів народу, які він, як їхній представник, узяв на себе. Визнаючи вину народу, він водночас указує на їхні покаяння й упокорення, покладаючись на милість сповненого прощення Викупителя. З вірою він надіється на Божі обітниці…

Сатана звинувачує всіх, хто шукає Господа, і зовсім не тому, що йому огидні їхні гріхи. Він тішиться їхніми вадами, бо знає: вони стануть підвладними йому лише тоді, коли порушать Божий Закон. Його звинувачення викликані тільки ненавистю до Христа. Завдяки Планові спасіння Ісус звільняє людство від диявольських кайданів, визволяє душі з-під його влади…

Людина сама по собі безсила протистояти звинуваченням ворога. Визнаючи свою вину, вона стоїть перед Богом у заплямованому гріхом одязі. Проте Христос, наш Заступник, успішно відстоює інтереси кожного, хто через покаяння й віру доручив Йому захист своєї душі. Він благає за них і, використовуючи наймогутніший аргумент — Голгофу, перемагає їхнього обвинувача. Його досконалий послух Божому Законові дає Йому всяку владу на Небі й на Землі, тому Він просить у Свого Отця милості та примирення для грішної людини» (Е. Уайт. Пророки і царі. С. 583–586).

**Питання для обговорення:**

`Ісус сказав Своїм учням, що вони у світі, але не від світу (див. Івана 15:19; 17:14–16). Як нам знайти баланс між своїм обов’язком проповідувати світові вістку спасіння та необхідністю «зберігати себе чистим від світу»? (Якова 1:27).`

`Чого нас навчає про хід великої боротьби публічне служіння Ноя перед потопом? Як ми виконуємо таку саму роль сьогодні?`

`Перед тим, як на нечестивих зійде вогонь з Неба (як сталося із Содомом), Бог воскресить їх із мертвих та дозволить сатані взаємодіяти з ними упродовж короткого часу (див. Об’явл. 20:7–9). Як ви вважаєте, чому буде необхідний цей останній крок, перш ніж Господь усе виправить?`

`Розмірковуючи над досліджуваними цього тижня історіями, які застереження ви вбачаєте для свого життя? Чого ці історії навчають вас про вашу надію на Христа?`