---
title:  Гнів Агнця
date:   01/06/2025
---

`Прочитайте уривок Об’явл. 6:12–17. Що ви зауважуєте в реакції людей на несподівані події останнього дня?`

Цікаво зазначити, що згадані в уривку люди не кричать: «Що це таке?» або «Хто за цим стоїть?» Вони знають, що відбувається. Вони називають Ісуса «Агнцем», а це свідчить про наявність певних знань щодо історії Христа. Ці люди також усвідомлюють, що «прийшов великий день Його гніву» і що вони опинилися в безнадійному становищі: «Хто може встояти?».

Перш ніж настане кінець, Євангеліє буде проголошене кожному народові на Землі (див. Матв. 24:14) і Триангельську вістку почують усі жителі планети. Утім, деяких людей той день застане зненацька. Причина цього не брак інформації, а їхня відмова повірити й покоритися. Ось чому в останні дні такі люди загинуть.

`Прочитайте уривок Матв. 24:36–44. Згідно зі словами Ісуса, які уроки нам необхідно почерпнути з історії Ноя?`

Ісус указав на історію потопу, застерігаючи нас, що для багатьох Його Другий прихід буде несподіванкою. Як і Другий прихід, потоп став несподіванкою для світу не через брак інформації. Упродовж 120 років Ной проповідував світові, який відмовлявся вірити. Допотопних жителів попередили щодо майбутнього знищення, але вони не повірили.

Наразі багато людей запевняють себе, що пророцтва помилкові, оскільки вже минуло чимало часу. Використовуючи контекст історії потопу, Петро пише: «В останні дні прийдуть з насмішками кепкуни, які живуть за власними пожаданнями, і скажуть: Де обітниця Його приходу? Адже відколи упокоїлися батьки, усе залишається так, як від початку творення!» (2 Петра 3:3, 4). Рік у рік такі настрої поширюватимуться дедалі більше.

`В особистому досвіді кожної людини Другий прихід Ісуса (а в деяких випадках Його третій прихід) відбудеться не пізніше, ніж за мить після їхньої смерті. А всі ми знаємо, як швидко минає життя. Як це розуміння може допомогти нам правильно ставитися до Його «затримки»?`