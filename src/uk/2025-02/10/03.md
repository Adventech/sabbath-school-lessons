---
title:  Євангелізм Ноя
date:   02/06/2025
---

Петро нагадує нам, що безліч людей будуть неготові до повернення Христа, оскільки те, що сталося під час потопу, «заховане — для тих, які цього бажають» (2 Петра 3:5). І хоч світ має колективну пам’ять про великий потоп (чимало світових культур, від стародавніх греків до майя, містять повідомлення про руйнівний потоп), на сьогодні історію про Ноя висміюють чи не найбільше серед інших біблійних оповідей. Як і провістило Писання, світ за власним бажанням відкидає цю історію, як міф, хоч би як ясно й докладно вона не була описана в Старому Завіті й неодноразово згадувалася в Новому.

`У текстах Матв. 24:37-39 записані слова Ісуса про те, що ситуація у світі буде такою самою, як «за днів Ноя». Порівняйте ці тексти з уривком Бут. 6:1–8. Які передумови, що стосуються моралі, призвели до потопу? Які паралелі існують між двома згаданими епохами?`

Уважне дослідження Слова Божого виявляє ще один важливий урок для народу Останку завершальних днів. У тексті Євр. 11:7 сказано, що Ной «зробив ковчег для спасіння свого дому, чим осудив увесь світ і став спадкоємцем тієї праведності, що походить з віри».

Уявіть собі, що ви проповідуєте понад століття, а в підсумку ніхто не відгукнувся на ваші палкі заклики, крім власної сім’ї в ковчегу. Якби Ной був сучасним євангелістом, у нас могла б виникнути спокуса «дискваліфікувати» його як невдаху: століття проповідування і, здавалося б, жодних результатів.

На щастя, у наш час люди з різних частин світу відгукуються на Триангельську вістку. Євангелізаційна справа, проповідування нашої унікальної вістки Останку, виявляється неймовірно ефективною в багатьох місцях, і безліч людей пізнає Господа. Ми ще не досягли точки, коли не буде результатів, хоч нам сказано, що настане момент, коли «закінчиться час випробування і двері милості зачиняться. Отже, коротке речення: “І готові ввійшли з ним на весілля, і двері зачинилися”, — охоплює всю останню фазу служіння Спасителя й підводить нас до того часу, коли велика справа спасіння людства буде закінчена» (Е. Уайт. Велика боротьба. С. 428).

А до того часу ми як Церква маємо працювати.

`Як нам навчитися не падати духом, якщо наші особисті євангелізаційні зусилля наразі не приносять великих плодів? Чому нам слід продовжувати докладати зусиль? (Див. Івана 4:37).`