---
title:  Суд Перед Приходом
date:   05/06/2025
---

Опис суду в 7-му розділі книги Даниїла дає нам можливість зазирнути за завісу. Це приголомшлива можливість побачити, як Бог вирішує проблему гріха і водночас викупляє тих, хто бажає жити в завіті з Ним.

`Прочитайте опис слідчого суду в Дан. 7:9, 10, 13, 14, 22, 26, 27. На чому зосереджена основна увага суду? Який вирок винесено в кінці судового процесу? Що це говорить нам про План спасіння?`

Жодного сумніву, Господь судитиме людський рід. Текст Екл. 12:14 запевняє нас, що «Бог приведе на суд кожну справу», а Павло нагадує нам, що не можна судити одне одного, бо «всі ми станемо перед Божим судом» (Римл. 14:10). Звісно, Богові не потрібні записи, щоб знати, хто спасенний, а хто загиблий. Проте запитання можуть виникати в ангелів, котрі весь час досліджували План спасіння (див. 1 Петра 1:12). Вони були свідками повстання сатани і бачили, як з Неба було вигнано третину небесних ангелів (див. Об’явл. 12:4). А тепер Господь приведе нас у Свою присутність. Він розгортає книги і дозволяє святим довідатися про все.

Розповідь про те, як Авраам просив за Содом і Гоморру, є прообразом останнього суду; цей прообраз надає нам важливу інформацію про сам процес суду. Стає очевидно, що гріхи Содому були розслідувані. Господь зазначив: це нечестиве місто мало таку репутацію, що крик проти нього посилився й долинув аж до неба (див. Бут. 18:20, 21). Однак не тільки діла Содома й Гоморри підлягали розслідуванню перед їхнім знищенням. Бог також дарував можливість Авраамові переконатися, що Він чинив праведно у Своєму рішенні знищити нечестивих.

Розділ 7 книги Даниїла повідомляє, що під час небесного суду з’являється «Людський Син», тобто Ісус (вірш 13, див. також Матв. 20:28). Його поява ― єдина причина, чому «було передано суд святим Всевишнього» (вірш 22). Тільки Його досконала праведність дозволяє Божому народові встояти на суді.

Уявіть собі, що ви стоїте на суді і всі ваші таємниці відкриті перед святим Богом. У чому полягає ваша єдина надія під час суду? (Див. матеріал за п’ятницю).