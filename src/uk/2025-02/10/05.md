---
title:  Суддя Всієї Землі
date:   04/06/2025
---

Незадовго до знищення Содома, біля діброви Мамре відбулася цікава зустріч. Господь з’явився Авраамові в супроводі двох ангелів. Побачивши їх, патріарх запросив небесних гостей до обіду. Саме тоді Господь пообіцяв, що Авраам і Сарра матимуть сина, від якого походитиме Месія. Ісус справді був з роду Авраама (пор. Гал. 3:16). Потім розмова Господа з патріархом раптово перейшла до проблеми нечестивих міст рівнини.

`Прочитайте Бут. 18:17–32. Що цей уривок відкриває нам про характер Бога? Як Він зрештою вирішить проблему зла на нашій планеті?`

Бог не зобов’язаний нам нічого пояснювати, проте вирішує не приховувати Своїх мотивів та планів від людського роду. «Адже Владика Господь не вчинить нічого, ― пише пророк Амос, ― не оголосивши наперед про Свої наміри Своїм слугам пророкам» (Амос 3:7).

Перед знищенням Содома й Гоморри Господь відкрив Авраамові Свій намір щодо цих міст.

На деякий час Господь затримався з Авраамом, а два Його супутники пішли до нечестивого міста, щоб закликати вийти тих, хто прислухається до їхнього застереження. Тут неможливо не пригадати пророчих ангелів, котрі виконують те саме завдання в останні дні, закликаючи вийти з Вавилону Божий народ, який ще перебуває в ньому (див. Об’явл. 14:6–12; 18:1–4). Тимчасом як звучить останнє попередження для жителів Содома, Господь обговорює з Авраамом те, що має статися, й охоче відповідає на запитання патріарха.

«У жодному разі Ти не вчиниш так, щоб знищити праведного з нечестивим», — каже Авраам… ― «Невже Суддя всієї землі не вчинить правосуддя?» (Бут. 18:25). Патріарх не тільки аналізує випадок із Содомом, а й розглядає Божий характер. У такий же спосіб, перш ніж настане кінець гріху і злу, Господь розгорне небесні книги (див. Об’явл. 20:4, 11–15) і дозволить нам дослідити всі докази, і лише після цього нечестиві зазнають остаточного покарання. Тобто ми матимемо тисячу років, щоб отримати відповіді на ті численні запитання, які поки що залишаються без відповіді.

Перш ніж Господь здійснить остаточний суд над нерозкаяними, **Він дає нам тисячу років**, аби ми зрозуміли, що з ким станеться і чому. Що це говорить нам про Його характер і про те, наскільки Він відкритий перед допитливістю створених Ним істот? Особливо враховуючи такий факт: ці істоти у своєму існуванні повністю залежать від Нього і не мають законного права вимагати відповіді на всі свої запитання.