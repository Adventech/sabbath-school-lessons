---
title:  Коментарі Для Вчителів
date:   06/06/2025
---

**Пам’ятний текст:** 1 Кор. 10:11, 12.

**Біблійні тексти для дослідження:** Бут. 1; Об’явл. 21-22; Матв. 24:27; Дан. 1:18; 12:13.

### Частина I: Огляд

Благословенна надія людства, яка досягає кульмінації в подіях останніх днів, була відкрита не лише через пророцтва, які передають нам чітке бачення кінця. Бог також говорив про кінець у Писаннях як прямо, через життєві обставини, так і опосередковано. У такий спосіб Він залишив нам у Своєму Слові підказки щодо різних аспектів есхатологічної історії. Це розуміння навчає нас важливого принципу: людська історія, яка розгортається на святих сторінках Писань, це не просто повчальна інформація про події в далекому минулому, знання котрої допомагає в тому, «щоби Божа людина була досконала, на всяке добре діло готова» (2 Тим. 3:17). Оскільки Божий намір щодо людства передбачав вічність, ми можемо з упевненістю очікувати, що біблійні історії також містять вістку про майбутню вічність.

Натхненний автор книги Еклезіаста провістив: «Усе Він учинив свого часу чудово і навіть прагнення вічності вклав у їхнє серце, однак людина не здатна зрозуміти діло, яке Бог звершив для неї, від початку й до кінця» (Екл. 3:11). Варто ще раз підкреслити: оскільки Божий намір для людства фактично передбачав вічність, отже, можна очікувати, що вістка про майбутню вічність міститься в біблійних історіях.

У цьому уроці ми розгледимо вістку кінця в тих реальних подіях, про які розповідає Старий Завіт. Події Сотворіння, потопу, знищення Содома й Гоморри і навіть історія Даниїла при дворі Навуходоносора свідчать про вістку кінця.

### Частина II: Коментар

**Сотворіння.** Парадоксально, однак розповідь про Сотворіння ― це чи не найбільш есхатологічна вістка з усіх подій, про які повідомляє Писання. Розповідь про Сотворіння вирізняється цим саме тому, що це перша подія в історії Землі. Оскільки історія має початок, вона не вічна. Історія також має кінець. Бог керує і тим, і іншим. Враховуючи, що початок історії ― це діяння Бога, кінець також у Його владі.

У межах свого есхатологічного значення, розповідь про Сотворіння опосередковано пов’язана з нашою надією на вічність. І розповідь про Сотворіння, і наша надія на вічність ґрунтуються на вірі. Писання засвідчують цю думку, яку вже підтвердила канонічна структура самої Біблії, котра починається зі створення Богом неба і землі та закінчується створенням Нового Неба і Нової Землі (див. Бут. 1; Об’явл. 21-22; пор. Ісаї 65:17; Об’явл. 21:1). Крім того, ця думка чітко виражена в єдиному біблійному визначенні віри, яке пов’язує дві події ― Сотворіння і нашу надію на вічність: «А віра – то підстава сподіваного, доказ небаченого» (Євр. 11:1, переклад І. Огієнка). Зауважте, цей розділ про віру починається з віри в Сотворіння (див. Євр. 11:3) та закінчується надією на «обітницю» (Євр. 11:39, 40). Також слід звернути увагу на значення суботи наприкінці Сотворіння. У такому розташуванні субота вказує на кінець людської історії. Навіть більше, субота включає як нашу пам’ять про Сотворіння, так і нашу надію на майбутню подію ― Царство Боже.

**Потоп.** Важливість розуміння події потопу паралельно з подією Другого приходу визнає сам Ісус: «Як було за днів Ноя, таким буде прихід Сина Людського» (Матв. 24:37). Потім Ісус починає розкривати подібності між двома подіями: раптова катастрофічна природа цих явищ, матеріалістичні інтереси людей перед знищення Землі (їжа, пиття, одруження), ідея Останку, невідворотність подій. Опис потопу в книзі Буття також указує на те, що станеться наприкінці людської історії. Господь не залишається байдужим до зла у світі, Він зважає на реальність зла. Божий суд – це реакція на «розбещеність людей», яка була «дуже велика» (Бут. 6:5). Руйнівна дія потопу — це передбачуваний Божий акт знищення: «Ось Я насилаю на землю води потопу» (Бут. 6:17). Водночас потоп також є творчо-викупною подією, під час якої Бог пам’ятає про Свої створіння. Той факт, що Господь пам’ятає про Свої створіння, є вираженням Його неослабного інтересу до них (див. Бут. 8:1).

Після історії про кінець допотопного життя й цивілізації Бог знову підтверджує безперервність життя. Він забезпечує людство їжею та наголошує на святості життя (див. Бут. 9:4–7), у такий спосіб указуючи на Його майбутній дар вічного життя.

Насамкінець нам варто поміркувати над веселкою, художнім і поетичним знаком Божого прощення й любові. Зауважте, веселка спонукає нас пам’ятати про суботу. І не лише тому, що згадка про неї займає відповідне місце в структурі тексту, паралельно історії Сотворіння; але й тому, що веселка містить подібні вістки відпочинку і надії. Особливо вражає те, що згодом апостол Іван у видінні споглядав веселку навколо Божого престолу як знак Його майбутнього беззаперечного і безперервного правління над усією Землею (див. Об’явл. 4:3; 10:1).

**Содом і Гоморра.** Після того як Бог проголосив Авраамові обітницю про сина, через котрого буде передано месіанське «насіння» для благословення всіх народів (Бут. 12:3; 22:18), біблійна оповідь про викуплення переривається дискусією між Богом і людиною щодо тривожної присутності зла й нечестя. Так само, як і у випадку з Ноєм, Господь розповідає Авраамові про Свою стурбованість, а також про Свій план втрутитися. Крок Бога до Своїх людських слуг-пророків за часів Ноя й Авраама аналогічний крокові в кінці часів, коли Він також ділиться зі Своїми слугами-людьми власним планом повернення, щоб спасти і судити людство.

Реакція Авраама на Божий намір демонструє відповідальність, яку він відчуває за своє покоління, а тому заслуговує нашої уваги. Сама по собі його відповідь має надихати нас та виховувати такий же відгук у наших серцях щодо ближніх. Зауважте, почувши про Божий намір судити Содом, Авраам не втікає до якогось далекого місця. Патріарх добре знає про ситуацію в Содомі й Гоморрі, де проживали деякі з його родичів. Цілком усвідомлюючи становище цих родичів, Авраам не засуджує їх, натомість благає про милість. З любові до них патріарх стоїть перед Господом та, віддзеркалюючи милосердя Самого Бога, благає Суддю всієї Землі про їхнє прощення. Зауважте наполегливість і невідступність Авраама в молитві: «Авраам же продовжував стояти перед Господом» (Бут. 18:22). А також зверніть увагу на чутливість патріарха до тяжкості зла та до потреби в справедливості й благодаті: «Невже Ти знищиш разом праведного з нечестивим?» (вірш 23).

Також необхідно винести урок із дій Бога, Котрий не тільки сходить і ділиться власним баченням зі Своїм людським слугою. Складається враження, що Бог заохочує його наполегливість. Можна навіть сказати, що Господу подобається, коли Авраам відверто дискутує з Ним, оскільки прагнення патріарха захистити перегукується з Його почуттям милосердя. Справді, ми розуміємо, що остання відповідь Бога відображає благодать: «Не знищу й заради десяти» (вірш 32). У Біблії число «десять» символізує необхідний мінімум для будь-якої справи. Також зверніть увагу на Боже верховенство. «Перестав Господь розмовляти з Авраамом і відійшов» (вірш 33). Тобто рішення все одно за Богом. Незважаючи на людське завзяття, воно зрештою не стримає Його волю. Авраам з покірністю реагує на Божественний вирок: «Авраам же повернувся до місця свого проживання» (вірш 33).

**Даниїл.** Особливою ілюстрацією присутності майбутнього в теперішньому Даниїла є фраза «кінець тих днів» (Дан. 1:18; переклад І. Огієнка). Ця фраза перегукується з висловом леке́ц гаййамі̀н – «в кінці днів», який означає кінець людської історії, коли Даниїл та викуплені всіх віків отримають свою «частку» (Дан. 12:13). Також приголомшливим і значущим є те, що слова, якими описано «випробування» Даниїла впродовж десяти днів (Дан 1:12), перегукуються зі словами, якими описано пророцтво про есхатологічний День викуплення в тексті Дан. 8:14. Це пророцтво співвідноситься з Днем суду, описаним у Дан. 7:9–12. Про це свідчить значна кількість спільних слів і граматичних форм, які використовуються і в першому розділі книги Даниїла, і в 16-му розділі книги Левітів – основним текстом про День викуплення (див. Дан. 1:13; пор. Левіт 16:2). Ця особлива паралель дуже важлива, оскільки включає обітницю Божого одкровення.

Крім того, зверніть увагу на особливе повторення слова марее, що означає «обличчя, зовнішність, вигляд» (тричі в Дан. 1:13, 15). У книзі Даниїла воно також прямо стосується есхатологічного видіння Божого одкровення про 2300 вечорів і ранків (див. Дан. 8:13, 26). Отож ця есхатологічна перспектива за допомогою асоціацій передає вістку надії. У випадку з Даниїлом і його трьома друзями ці подібності доносять думку, що це «випробування» відкриє Бога, а вони будуть виправдані в День викуплення. Для Даниїла вістка про кінець часів була частиною його щоденного життя: його звички в їжі й питті вказували на ідеал Сотворіння (див. Дан. 1:12; пор. Бут. 1:29). Ставлення Даниїла до інших людей, зокрема до начальника євнухів, котрий фактично належав до його ворогів-завойовників (Дан. 1:9), було сформоване переконанням Даниїла, що інші також створені за образом Божим (див. Бут. 1:26; 9:6).

### Частина III: Практичне Застосування

**1. Прокидаючись, щоранку починайте свої молитви з подяки за чудо життя.** Попросіть Бога-Творця змінити ваше життя. Дозвольте Йому перетворити ваше серце і дати новий напрямок вашому життю. Шукайте в Біблії нові думки, які б змусили вас замислитися й надихнули на зміни. Дотримуйтеся суботи так, щоб цього дня вже відчувати Царство Боже.

**2. Напишіть перелік фактів зі світу природи та з вашого особистого життя, які зміцнюють вашу надію на Царство Боже.** Якщо ви художник, намалюйте і розфарбуйте веселку. Якщо ви поет, напишіть вірш про красу й дивовижність веселки. Якщо ви співак, то заспівайте пісню про веселку. Якщо ви не володієте цими талантами, то просто напишіть своїми словами про те, що Господь звершує у вашому житті.

**3. Моліться Богу про людину, яка вам не подобається, доки вона не стане вашим другом.** Також моліться про усунення важливої перешкоди з вашого життя. Наполегливо повторюйте цю молитву, доки нарешті не побачите реального результату і доки не зрозумієте, що Господь справді почув вашу молитву.

**4. Чому факт використання Даниїлом есхатологічної мови для опису його тогочасної ситуації дає і нам надію й упевненість, що наше життя має сенс та відкрите для вічності?** Як ця мова напоумляє нас у тому, як ми живемо, їмо та п’ємо, думаємо, насолоджуємося життям і ставимося до інших людей, зокрема до наших ворогів?