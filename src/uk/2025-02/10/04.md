---
title:  Історія Содома І Гоморри
date:   03/06/2025
---

Описуючи події останніх днів, апостол Петро згадує ще одну ключову старозавітну історію. Це знищення Содома і Гоморри. Міста рівнини були відомі своїм нечестям, а також стали першим прикладом населених пунктів, знищених вогнем з неба.

`Прочитайте уривки 2 Петра 2:4–11; Юди 5–8; Єзек. 16:46–50 та запам’ятайте всі подробиці. Які передумови, що стосуються моралі, призвели до знищення цих міст? Які аналогії можна провести із сьогоденням?`

Жителям нашої планети в останній час запропоноване ясне застереження через розповідь про Содом і Гоморру: врешті-решт нечестиві будуть знищені вогнем, як описано у 20-му розділі Об’явлення. Гріх надзвичайно оманливий, оскільки приховує від нас стан власних сердець, прикриваючи наші провини шаром самовдоволення, тоді як скоєне іншими нечестя часто видається нам очевидним. У тому ж розділі, де Господь говорив про безмежну любов до Свого народу, Він також був змушений застерегти народ. Хоч вони не вчиняли тих самих гріхів (див. Єзек. 16:47), але насправді стали ще більш нечестивими, ніж Содом.

Ізраїль чинив «розпусту» (Єзек. 16:41), тобто духовний перелюб. Уявіть собі здивування Божого народу, коли вони почули, що є більш нечестивими, ніж стародавні безбожники.

У цьому немає нічого нового не лише для старозавітного Ізраїля, але й для всього людства. У текстах Римл. 1:18–32 Павло подає довгий перелік людських злочинів, який сьогодні можна було б підтвердити матеріалами сучасних газет. Перераховуючи гріхи язичників, Павло не прагнув викликати почуття вищості в євреїв, а радше спонукати Божий народ нарешті усвідомити серйозність власних гріхів. Натан зробив те ж саме під час розмови із царем Давидом. Він розповів історію про багача, котрий відібрав овечку в бідняка. Почувши цю історію, Давид «спалахнув великим гнівом» (2 Сам. 12:5), оскільки несправедливість здавалася йому обурливою. Тоді Натанові довелося оголосити: «Ти є тим чоловіком!» (вірш 7), аби цар упізнав себе в цій історії.

Важливо пам’ятати: Слово Боже адресоване насамперед народові Божому, а не зовнішньому світу. Коли в біблійних текстах, як-от Об’явл. 13 або 17, ми читаємо про жахливі гріхи інших, це застереження для нас, адже ми також можемо потрапити в ту саму пастку.