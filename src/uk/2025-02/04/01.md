---
title:  "Народи: Частина 1"
date:   19/04/2025
---

### Біблійні тексти для дослідження

Бут. 10:1–12; 12:1–9; 1 Сам. 8:4–18; Матв. 20:25–28; Об’явл. 18:1–4.

> <p>Пам’ятний вірш</p>
> «І Йому було дано владу, славу і царство, аби всі народи, племена та язики Йому служили. Його влада стане вічною владою, яка не минає, — Його владарювання не буде призупинене» (Дан. 7:14).

Книга Об’явлення відкриває нам Божі рішення для грішного світу. В останніх розділах повідомляється про те, що доступ до дерева життя відновлено, прокляття знято і нам знову дозволено перебувати в присутності Бога. У певному розумінні Об’явлення ― це книга Буття навпаки. Ось чому Буття залишається важливим ключем до розуміння того, як узагалі з’явилися проблеми нашого світу.

Одне з головних питань як у книзі Даниїла, так і в Об’явленні стосується світового правління. Люди раз-у-раз намагалися взяти під контроль планету, яка за правом належить Богові. Урешті-решт Він царюватиме в праведності, як тільки жахлива історія гріха й повстання назавжди закінчиться.

Цій миті передує дуже тривалий процес, який охоплює тисячі років людських експериментів у прагненні до самоуправління. Ці експерименти ніколи не були успішними. Навіть люди, котрі виражали найвищі ідеали, ніколи не дотягували до цих ідеалів, часто навіть наближено. Значна частина сумної історії людства протягом тисячоліть — це не що інше, як розповіді про трагедії, яких завдали нам ці невдалі системи. А далі ставатиме тільки гірше, доки нарешті не буде встановлене Боже «вічне царство» (Дан. 7:27).