---
title:  Німрод І Ніневія
date:   20/04/2025
---

Едем був створений як ідеальний дім для людського роду. Коли ж увійшов гріх, у Бога не було іншого вибору, окрім як відокремити людство від саду й дерева життя, принаймні на певний час.

За межами Едемського саду люди були змушені тяжко працювати, щоб забезпечити собі подальше існування. Жити стало надзвичайно важко. Першим людям довелося жити з болем, у поті чола їсти свій хліб (див. Бут. 3:16–19). Наші прабатьки вірили, що законний Цар забезпечить їм шлях назад до Едемського саду. Тому вони приносили жертви до воріт Едему, з вірою очікуючи викуплення, яке Бог від самого початку запропонував бунтівному світові.

«Едемський сад ще довго залишався на Землі після того, як людина стала вигнанцем з його приємних стежок… Адам і його сини приходили туди на поклоніння Богові. Тут вони поновлювали свої обітниці послуху тому Законові, порушення якого спричинило їхнє вигнання з Едему. Коли потік беззаконня заповнив світ і нечестя людей визначило їхнє знищення водами потопу, Рука, що насадила Едем, забрала його із Землі. Однак при остаточному відновленні, коли з’являться “нове небо і нова земля” (Об’явл. 21:1), він буде повернений ще прекраснішим, ніж на початку» (Е. Уайт. Патріархи і пророки. С. 62).

Наступні покоління вигадували людські варіанти розв’язання нових проблем. Ми читаємо про появу міст-держав; це було намагання полегшити життя і навіть, можливо, спробувати відтворити те, що було втрачено в Едемі.

`Прочитайте Бут. 10:1–12. У цих віршах Святе Письмо знайомить нас із низкою ключових політичних гравців, котрі згадуються в усій Біблії (включаючи Ніневію та Вавилон). З огляду на відому нам інформацію про роль цих міст у подальшому, які висновки ми можемо зробити з наведених текстів?`

Прочитавши про Німрода, хтось може дійти висновку, що він був шляхетним героєм, як от герої-завойовники язичницької міфології. Проте такі біблійні вирази, як «дав початок велетням на землі», «силач-ратоборець перед Господом», — це не компліменти. Німрод був великим у власних очах, і він стояв «перед Господом» у тому розумінні, що кинув виклик Богові. У цих текстах описано поширення бунту проти Бога. Цей бунт існуватиме доти, доки з усіма бунтами не буде покінчено назавжди.

`Чому гріх бунту проти Бога підступніший, ніж ми можемо усвідомити? Як можна захиститися від цього гріха?`