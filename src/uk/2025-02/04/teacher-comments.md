---
title:  Коментарі Для Вчителів
date:   25/04/2025
---

**Пам’ятний текст:** Дан. 7:14.

**Біблійні тексти для дослідження:** Бут. 12:1-9.

### Частина I: Огляд

Під час сотворіння Землі Бог мав задум, який передбачав щастя й любов для людей, які житимуть на ній. Однак люди не виконали Божий план щодо них, натомість піддалися спокусі й обрали власний шлях. У наступних двох уроках ми дослідимо, як народи не спромоглися знайти правильний шлях та як Господь скеровував людей у їхніх намаганнях знайти світло в темряві. Ця темрява була наслідком їхнього бажання керувати самими собою.

Прагнення до свавільної незалежності вперше виявилося в Едемському саду, коли Адам і Єва під впливом змія не послухалися Бога й піддалися спокусі, бажаючи бути «як боги»» (Бут. 3:5). Як наслідок, ставши грішними істотами, наші прабатьки здобули знання про гріх і втратили моральну силу вибирати добро, а не зло (див. Бут. 3:22). Пізніше, у ранній історії людства, вавилоняни вирішили побудувати вежу, щоб дістатися до дверей Господа («Бав-Ель») на Небі, з метою узурпувати місце Бога. Проте будівничі Вавилона опинилися в замішанні, і через їхню зухвалість Він розсіяв їх по Землі (див. Бут. 11:1–4, 9).

Навіть ізраїльський народ намагався керувати своєю долею, тому не підкорився Божому правлінню, натомість шукав царя серед чоловіків своїх племен. На всі ці людські дії Господь відповів Божественними ініціативами. Відразу після біблійної розповіді про будівництво Вавилонської вежі міститься історія про Авраама. Бог покликав цього патріарха стати благословенням для народів. Тоді Ізраїль, а згодом і Церква, були покликані свідчити народам про Царство Боже. На противагу спокусі покластися на людську силу, будувати царства на цій Землі і через це загрузнути в темряві, Біблія дає надію на Царство Боже – єдине світло для народів.

### Частина 2: Коментар

**Адам і Єва**

Діалог Єви та змія в Едемському саду розкриває першопричину людської невдачі, а саме: прагнення замінити Бога. Першим у біблійній розповіді про гріхопадіння з’являється змій. Коли він говорить, це нагадує Бога, Самого Творця. Змій «сказав» (Бут. 3:1; переклад І. Огієнка), так само як Бог «сказав» десять разів в історії про Сотворіння. В обох оповідях використовується та сама дієслівна форма ваййомер («Він сказав»). Структура тексту Бут. 3:1 викликає занепокоєння, оскільки до дієслова «сказав» не додано конкретного підмета. Насправді, це єдиний випадок у всьому цьому уривку, коли немає чіткого підмета. А щоб заплутати нас ще більше, дієслову «сказав» навіть передує Ім’я Ель («Бог»), що створює враження, ніби говорить Бог. Єврейський текст має таку послідовність слів: «Бог [він] сказав до жінки»<sup>*</sup>. Отож складається враження, що змій замінив Бога.

Цікаво, що те саме відбувається, коли Єва не слухається Господа. Фраза, що описує її поведінку: «І побачила жінка… що дерево добре» (Бут. 3:6; переклад І. Огієнка), нагадує Божу оцінку Його творіння: «Побачив Бог, що це добре» (Бут. 1:4, 10, 12, 18, 21, 31). Таке наслідування Євою слів Господа свідчить про те, що вона вже замінила повеління Божественного Творця своєю думкою. Справді, жінка поводиться, як Бог: «Вона взяла плід, з’їла його і дала також своєму чоловікові, що був з нею, і він з’їв» (Бут. 3:6). Ці три дієслова (виділені в цитаті курсивом) досі асоціювалися лише з Творцем. Бог дав їжу (Бут. 1:29). Бог «взяв» людину (Бут. 2:15), і Бог «взяв» одне з його ребер (Бут. 2:21). Отже, Єва ототожнює себе із Творцем та односторонньо нав’язує своє «правління» Адамові.

Пізніше обоє, Адам і Єва, знову спробували зайняти місце Господа, коли усвідомили, що вони нагі. Біблійний текст повідомляє, що вони «поробили собі пояси» (Бут. 3:7). Дієслово робити (чинити) досі використовувалося лише стосовно Бога, тобто Творця (див. Бут. 1:31; 2:2, переклад І. Огієнка). Важливо зазначити, що Адам і Єва намагаються вирішити свою проблему, поставивши себе на місце Єдиного святого Бога. Цей крок першою зробила жінка. Викликає занепокоєння факт, що тепер людська пара приєдналася до наміру змія, котрий бажає узурпувати владу Бога. Про їхнє богохульство також свідчить відлуння між словом еро м, що описує їхню «наготу» (Бут. 3:7), та словом ару м, яке відображає «хитрість» змія (Бут. 3:1).

**Будівничі Вавилона**

Слова, використані для опису роботи будівничих Вавилонської вежі, подібні до слів розповіді про Сотворіння, цілеспрямовано вказуючи на умисел скасувати факт Сотворіння й замінити Бога-Творця. На цей намір указано раніше в родоводі народів, де заснування Вавилонського царства Німродом передано спеціальним терміном реші̀т, тобто «початок» (Бут. 10:10), що перегукується з Божественною оповіддю про Сотворіння (див. Бут. 1:1). Німрод, чиє ім’я означає «ми повстанемо», представлений як творець Вавилона, так само як Бог – Творець неба і землі.

В історії про Вавилонську вежу ми помічаємо таку ж узурпацію. Фраза аль пеней («над поверхнею»), яку було вжито для опису стану землі до Сотворіння (Бут. 1:2), тут з’являється знову: «по всій поверхні» (Бут. 11:4). Тимчасом як розповідь про Сотворіння починається з одного елементу (води) та переходить до множинності й різноманітності, Вавилон повертає стан множинності до одного елементу. Слово Бога ваййомер Елогі̀м («Бог сказав») було замінено словом будівничих ваййомеру, тобто «вони сказали» (Бут. 11:3, 4; переклад І. Огієнка). Божественне звершення Сотворіння ваєхі («і сталося»; Бут. 1:3, переклад І. Огієнка) було замінено людським досягненням ваттегі («і сталася»; Бут. 11:3; переклад І. Огієнка). Самостійне Божественне обговорення, або нарада наасе («створімо»), Божественного Творця (див. Бут. 1:26) було замінено самостійним людським обговоренням наасе («збудуймо»; Бут. 11:4). Будівничими Вавилона керують ті самі амбіції, що і Євою: вони хочуть бути подібними Богові.

**Покликання Аврама**

Бог закликав Аврама такими словами: «Вийди зі своєї землі… Я виведу від тебе великий народ… і звеличу твоє ім’я» (Бут. 12:2). Покликання Богом Аврама – це відповідь на задуми будівничих Вавилона, а також це протиставлення їм. Отож не випадково Божий заклик до Аврама вийти прозвучав в Урі Халдейському. Справді вражає те, що стародавнє шумерське місто Ур було розташоване у Вавилонії. Цей регіон безпосередньо пов’язаний з епізодом у Вавилоні.

Факт, що Аврам почув заклик покинути місце, просякнуте пам’яттю про Вавилон, цілком зрозумілий і не має дивувати нас не лише з історичних і географічних міркувань, а й з огляду на теологічні аспекти. Від умовлянь пророків до апокаліптичних благань, Божественний заклик вийти з Вавилону має довгу богословську історію в біблійній традиції (див. Ісаї 48:20; Об’явл. 18:4). Божественний заклик передбачає не тільки визволення юдеїв від репресивних умов життя в полоні та національне відновлення в Обітованій землі, а й повернення до завіту.

Бажаючи стати унікальною всесвітньою нацією, будівничі Вавилона сказали: «…створимо собі ім’я» (Бут. 11:4). Однак тільки Бог може створити ім’я великим, тільки Він робить один народ великим й унікальним на відміну від інших народів. Цікаво, що дієслово аса («творити») – ключове в оповіді про Сотворіння, де воно зустрічається сім разів, а слово «Бог» виступає підметом (Бут. 1:7, 16, 25, 26; Бут. 2:2 [двічі], 3). Те саме дієслово аса вжито тричі в описі діяльності будівничих Вавилона (Бут. 11:4, 6 [двічі]). Зокрема, один раз воно стосується їхнього «імені» (Бут. 11:4). Отже, Вавилон намагався зайняти місце Творця. Покликання Аврама відновлює виключні права Бога. Тільки Господь може по-справжньому звеличити, «створити», ім’я. Ба більше, лише Боже Ім’я – «велике» (Іс. Нав. 7:9).

**Благословення Аврама**

Слово барах («благословляти») ― ключове в Божому заклику до Аврама (Бут. 12:1–3), тут воно використане п’ять разів. Особливо примітне використання цього слова в книзі Буття, де воно зустрічається 88 разів (у решті книг Старого Завіту – 356 раз). Єврейська концепція «благословення» часто асоціюється із перспективою плідності (див. Бут. 1:21–23). Отже, заклик до Аврама спростовує ідеологію Вавилона. На противагу будівничим Вавилона, котрі відмовилися прийняти Божественний план Сотворіння щодо розмноження, благословення Аврама відновлює сили творіння й обітницю майбутнього.

Тимчасом як будівничі Вавилона основували свою безпеку лише на собі, благословення народів залежить виключно від Божого благословення Аврама. Суттєва причина цього благословення полягає в майбутній історичній події: «Благословенні будуть у тобі всі племена землі» (Бут. 12:3). Прийменниковий вираз «у тобі» означає «у твоєму насінні» або «через твоє насіння». Тобто благословення здійсниться не «в Аврамі», а «в насінні» Аврама – у месіанському «насінні» з Бут. 3:15. У згаданих вище текстах міститься одна головна ідея: через «насіння», тобто Месію, благословення буде дароване всім народам. Цю саму ідею неодноразово підкреслює й апостол Павло (див. Гал. 6:15).

### Частина III: Практичне Застосування

Заміна Бога. Розуміючи, що суть гріха полягає в прагненні замінити Бога, подумайте над таким запитанням: Якщо ми не пильнуватимемо, то як можемо чинити спроби замінити Бога в кожній сфері нашого життя? Обговоріть наступні аспекти у вашому класі.

У ваших словах: обманюючи, ви приховуєте або спотворюєте факти. Ви замінили правду (те, що бачить Бог) своєю версією. Вихваляючись, ви фактично перебільшуєте свою цінність за рахунок свого ближнього або навіть за рахунок Самого Бога, як це зробив Навуходоносор, вихваляючи себе (див. Дан. 4:27).

У вашій роботі: надміру працюючи, ви ігноруєте закони здоров’я або свою сім’ю, яка потребує вашої присутності й уваги. Лінуючись, ви виконуєте роботу недбало. Припускаючись шахрайства або плагіату, ви крадете чужу роботу або відкриття, видаючи їх за свої.

У вашій релігії: поклоняючись комусь або чомусь іншому (грошам, роботі, автомобілю, будинку, самому собі), окрім Бога, ви припускаєтеся ідолопоклонства.

Відповідь на Божий заклик. Розуміючи, що заміна Бога – це гріх, що ви можете учинити, аби дозволити Господу усунути вас із престолу вашого серця та запросити Його на цей престол? Знайдіть у Біблії приклади, які демонструють таке Божественне втручання.

Обговоріть реакцію Бога на людський гріх. Поміркуйте над проблемою заміни і тим фактом, що Господь вирішив померти замість вас, аби ви могли жити. Подумайте про конкретні події в історії Землі або Ізраїля, під час яких Бог служив людям (наприклад, Сотворіння, Вихід, Вавилонський полон або певні епізоди, коли Бог воював за Свій народ (див. Вих. 14:14) тощо).

---

<sup>*</sup> Ця послідовність виразно простежується в Сучасному перекладі (прим. редактора).