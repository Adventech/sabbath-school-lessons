---
title:  Отримали Те, Що Просили
date:   22/04/2025
---

Згідно з початковим задумом, Ізраїлем не мав правити монарх-людина як в інших народів. Проте з часом віра ізраїльтян похитнулася, і вони зажадали того самого, що «є в усіх народів», тобто язичників.

`Прочитайте 1 Сам. 8:4–18. Як ви вважаєте, чому ідея про царя здавалася старійшинам привабливою? У який спосіб ми також можемо стати жертвами подібних спокус?`

Важливо зауважити, що прохання поставити царя ― це відмова від царювання Бога у Своєму народі. Відповідно до Його задуму, ізраїльський народ мав відповідати безпосередньо перед Творцем, а їхні стосунки з Ним мали бути очевидними для всіх завдяки, окрім іншого, святилищу та служінню в ньому. Вимагаючи царя, ізраїльтяни накликали б на себе ті самі страждання, яких зазнали язичницькі царства: військову повинність, конфіскацію, оподаткування та інші негаразди. Вони виявили б, що людські володарі схильні керувати з огляду на власну користь, а не справедливо і доброзичливо, як Бог.

Крім того, нова домовленість була б постійною: Ізраїль отримає те, чого просить, а коли зрозуміє своє невигідне становище, змінити щось уже не зможе. «І якщо в той час ви будете нарікати з приводу діянь вашого царя, котрого ви собі обрали, Господь вам не відповідатиме» (1 Сам. 8:18).

Бог знає слабкість Свого народу і від початку передбачив, що Ізраїль вимагатиме людину-царя. Вони так і зробили, тож значна частина священної історії ― це розповідь про наслідки цього вибору.

Прочитайте Втор. 17:14–20. Зауважте, Бог не каже: «Я дам їм царя», натомість Його народ вирішує, що хоче царя. Бог ужив запобіжних заходів, щоб захистити Своїх людей від пороків людського правління; однак, як видно з історії народу та його царів, цими запобіжними заходами часто нехтували.

Достатньо лише поглянути на історію Ізраїлю після їхнього рішення поставити царя, аби побачити, наскільки погано їм жилося під час правління цих царів. Хоч деякі царі були кращими за інших, однак навіть «хороші» припускалися тяжких гріхів (подумайте про Давида й Вірсавію). Переважно народ жив під владою царів, котрі чинили зло перед Господом (див. 1 Цар. 11:6; 15:26; 16:30; 2 Цар. 3:2 тощо).

`Як за тих часів, так навіть і сьогодні, усі людські уряди мають одну спільну рису: грішники керують іншими грішниками. Що ж тут не так?`