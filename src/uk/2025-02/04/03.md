---
title:  Покликання Авраама
date:   21/04/2025
---

У розділі 10 книги Буття ми читаємо про виникнення різних народів. Слово гої̀м зазвичай перекладається як «народи» (вірш 5), а також може означати язичників. Цей вірш повідомляє, що людський рід поділився на країни, мови, племена і народи (див. також Об’явл. 14:6).

Майже відразу після виникнення цих понять Бог закликає Аврама вийти з одного із цих народів, щоб його родина в усьому відрізнялася від них.

`Прочитайте Бут. 12:1–9. Чому Бог закликав Аврама (пізніше Авраама) залишити його батьківщину?`

Господь мав намір використати Аврама для утворення народу, який відрізнятиметься від людських царств. У нього не мало бути іншого царя, крім Самого Бога. Цей народ мав стати прикладом того, що відбудеться, коли людський рід повернеться до свого Творця. Ізраїль було утворено для того, щоб через нього були благословенні «всі племена землі» (Бут. 12:3). Господь злив на ізраїльтян світло й переваги, яких, імовірно, світ не бачив від часів до Потопу.

`Прочитайте Втор. 4:5–9. Що Господь сказав дітям Авраама — народові, у якому здійснилася дана Авраамові обітниця?`

Це була не одна людина, яка б свідчила в одній громаді. Це був цілий народ, який міг явити славу Божого характеру за умови, що одностайно трудитиметься та співпрацюватиме з Ним. Ба більше, зверніть увагу на сказані їм слова: ізраїльтян зробили такими особливими не лише дані Богом «постанови та закони», але також їхнє дотримання й виконання цих настанов змусило інші народи сказати: «Справді, цей народ великий! Це мудрий і розважливий народ» (Втор. 4:5, 6). Якими б чудовими не були запропоновані людям істини, лише небажання жити згідно з ними та підкорятися їм принесе прокляття замість благословення і смерть замість життя.

`Як той самий принцип, тобто не тільки знати істину, а й підкорятися їй, стосується нас як адвентистів сьогодні?`