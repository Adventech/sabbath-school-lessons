---
title:  Поклоніння Статуї-Ідолу
date:   16/06/2025
---

Як би Навуходоносор, вражений тлумаченням Даниїла, спочатку не висловлював свою вірність пророкові та його Богові (див. Дан. 2, особливо вірші 46–48), це тривало недовго.

`Прочитайте тексти Дан. 3:1–12. Що означає такий факт: статуя була виготовлена із золота, а цар наказав своїм підданим поклонятися їй?`

Цар виявив свою непокору Божій вістці, зробивши статую повністю із золота. Що він хотів цим сказати? — Вавилон ніколи не мине, і Навуходоносор завжди буде царем. А кожну людину, котра наважиться оскаржити цей задум, буде страчено. Це потужне нагадування про те, що наше людське прагнення до самозвеличення може миттєво затьмарити для нас істину про незаперечне розгортання великої боротьби.

Певною мірою Навуходоносорові притаманні риси Люцифера, оскільки був честолюбним, зарозумілим і достатньо гордим, щоб відкрито повстати проти Божої влади. Проте в інших аспектах помітні відмінності: Навуходоносор зрештою повірив в істинного Бога. Цілком імовірно, що ми зустрінемося з ним у тому Царстві, якому він спочатку протистояв з усіх сил.

`Прочитайте в Дан. 3:17, 18 слова трьох єврейських юнаків, котрі виявили непокору цареві. Чого це навчає нас про віру? Чого іноді віра може вимагати від нас?`

Подумайте, як легко ці троє молодих чоловіків могли б знайти раціональне пояснення та вийти із цієї небезпечної ситуації. Зрештою, невже вони фанатики, готові до спалення живцем через усього лиш необхідність уклонитися? Хіба вони не могли просто зімітувати поклоніння (наприклад, нахилитися, щоб зав’язати шнурівки) і водночас молитися своєму Богові? Чи справді варто було наражатися на небезпеку?

`Як нам уникнути легких раціональних пояснень, котрі дають можливість піти на компроміс у питаннях нашої віри? Що повідомляє наступний текст про подібні спокуси: «Вірний у найменшому — і у великому вірний; несправедливий у найменшому — і у великому несправедливий» (Луки 16:10)?`