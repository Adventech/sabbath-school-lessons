---
title:  Знак Звіра
date:   19/06/2025
---

Оскільки роки минають, а останні події, такі як смертний указ і примушування до прийняття знаку звіра, ще не відбулися, деякі висловлюють сумнів, навіть скептицизм, щодо нашого тлумачення останніх подій. Зокрема це стосується і того, що питання суботи й неділі буде центральним у фінальній боротьбі.

Книга Об’явлення чітко повідомляє: ми або поклоняємося Творцеві, або звірові та його образу. Отже, оскільки сьомий день, субота ― основоположний знак Бога як Творця, починаючи від самого Едему (див. Бут. 2:1–3), не варто дивуватися, що субота відіграватиме ключову роль у питанні поклоніння Творцю. Крім того, невипадково влада звіра — це та сама влада, яка змінила Божу заповідь про суботу на неділю, хоч Господь не давав такого дозволу. З огляду на ці знання, набуває сенсу концепція щодо ролі суботи й неділі в питанні поклоніння, знову ж таки, або Творцеві (див. Об’явл. 14:6, 7), або звірові. Крім того, у Новому Завіті також є передвісники протиставлення сьомого дня, суботи, людському закону.

`Прочитайте тексти Матв. 12:9–14; Іван 5:1–16. Що стало причиною рішення релігійних лідерів убити Ісуса?`

У 12-му розділі Матвія міститься розповідь про те, що Ісус зцілив у суботу чоловіка із сухою рукою. Як же відреагували релігійні лідери? «А фарисеї вийшли і вчинили проти Нього змову — як Його погубити» (Матв. 12:14). Покарання смертю через сьомий день суботу? В уривку Івана 5:1–16 описано, як після іншого чудесного зцілення Ісусом немічного чоловіка в суботу стали «юдеї переслідувати Ісуса й намагалися Його вбити за те, що робив таке в суботу» (Іван 5:16).

Покарання смертю як наслідок вибору між людською традицією (у Біблії немає заборони зцілювати в суботу, так само як немає згадки про заміну суботи неділею) і сьомими днем, суботою? Хоча цей конкретний епізод з Ісусом не відображає останні події повністю, проте існує значна подібність: людський закон — проти Божого. В обох випадках у центрі спірного закону ― біблійна субота.

`Невже можна померти через одну із Заповідей Божих? Як можна було б раціонально пояснити намагання уникнути цього?`