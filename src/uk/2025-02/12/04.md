---
title:  І Знову Поклоніння Статуї-ідолу
date:   17/06/2025
---

Дослідники Біблії давно помічають зв’язок між книгою Даниїла та книгою Об’явлення, особливо в пророцтвах про події останніх днів. І для цього є вагома причина, оскільки, наприклад, третій розділ Даниїла (де непокора наказові поклонитися «золотій статуї-ідолу» (вірш 15) карається смертю) перегукується з повідомленням в Об’явленні (де непокора наказові поклонятися іншому ідолу також карається смертю). «І дано йому вдихнути духа в образ звіра, щоб образ звіра заговорив і зробив так, аби той, хто лише не поклониться образові звіра, був убитий» (Об’явл. 13:15).

`Прочитайте такі уривки: Об’явл. 13:11–17; 14:9, 11, 12; 16:2; 19:20; 20:4. Який контраст зображено в цих текстах між двома групами людей: тими, хто дотримується Заповідей Божих, і тими, хто виконує заповіді людські?`

На противагу звірові та його образу, Божий народ покликаний поклонятися «Тому, Хто створив небо, землю, море і джерела вод», тобто Творцеві. Троє єврейських юнаків, потрапивши в подібну ситуацію, відмовилися поклонятися будь-чому, крім Самого Бога-Творця. Отже, як би не відрізнялися обставини між подіями в долині Дурб (коли було наказано поклонятися статуї-ідолу, а не Творцеві) та подіями в усьому світі (коли пролунає заклик поклонятися образу звіра на противагу Творцеві), принцип залишається той самий.

`Прочитайте уривок Римл. 1:18–25. (Зверніть увагу на зв’язок між текстами Римл. 1:18 та Об’явл. 14:9, 10 щодо словосполучення «Божий гнів»). У який спосіб питання поклоніння о́ бразу звіра — це лише ще один прояв того самого принципу, котрий вплине на рішення людей, кому зрештою присягнути на вірність?`

Поклоніння не обов’язково передбачає поклони та кадіння фіміаму, хоч може включати і це. Ми поклоняємося всьому, до чого виявляємо нашу остаточну відданість. Якщо ми поміркуємо про те, Хто є Бог, наш Творець, та що Він здійснив для нас в Ісусі, нашому Викупителеві, тоді стане очевидно: Йому одному слід поклонятися! Усе інше ― ідолопоклонство. Можливо, тоді ми зможемо краще зрозуміти суворі слова Ісуса: «Хто не зі Мною, той проти Мене, і хто зі Мною не збирає, той розкидає» (Матв. 12:30). Заключні події просто виявлять цю істину в драматичний спосіб.