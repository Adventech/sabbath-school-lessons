---
title:  Історичний Підхід До Тлумачення Пророцтва
date:   15/06/2025
---

Одне з найпотужніших пророцтв у всьому Святому Письмі записане в 2-му розділі книги Даниїла. Пророкуючи більш ніж за 500 років до народження Христа, Даниїл виклав світову історію, починаючи від часу свого перебування у Вавилоні, а потім до Мідо-Персії, Греції, Риму і до розпаду Римської імперії на країни сучасної Європи.

Що стосується цих європейських народів, то пророцтво повідомляє: «Вони змішаються через поріднення (родичання) людей, але не зіллються одне з одним, як і залізо не змішується з глиною» (Дан. 2:43). Це провіщення дивовижним чином сповнилося. Тобто, незважаючи на змішані шлюби між людьми (від князів до плебеїв) цих народів, вони залишаються розділеними.

Наприклад, британська монархія називається Віндзорською династією, що є милозвучною англійською назвою. Проте ця назва вигадана відносно недавно, власне 1917 року. До того династія називалася Саксен-Кобург-Ґота, явно німецьким ім’ям, оскільки багато британських королівських сімей змішалися «через поріднення людей» і були кровними родичами з німцями. Утім, цих кровних зв’язків було недостатньо, щоб утримати їх від війни. Тому під час Першої світової війни, бажаючи відмежуватися від ненависних ворогів, вони стали називатися Віндзорською династією.

`Прочитайте тексти Дан. 2:31–45. Що побачив Навуходоносор уві сні? Як його витлумачив Даниїл?`

Усі апокаліптичні пророцтва Даниїла ґрунтуються на основі, закладеній у другому розділі його книги. Тобто решта цих пророцтв, як і зображено в згаданому розділі, ураховують послідовний перехід від однієї світової імперії до іншої, доки Бог не встановить Своє вічне Царство (див. Дан. 2:44; 7:13, 14). Тобто, пророцтва збуваються в історії шляхом безперервної послідовності імперій, починаючи від давнини та закінчуючи в майбутньому. Це історичний підхід до тлумачення пророцтв, і саме такого підходу вимагають тексти. Використання історичного підходу надзвичайно важливе для розуміння подій останніх днів, зокрема подій, зображених у книзі Об’явлення.

`Як другий розділ книги Даниїла доводить, що Господь не тільки знає майбутнє, а й керує ним?`