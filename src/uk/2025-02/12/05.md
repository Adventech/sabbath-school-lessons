---
title:  Переслідування Ранньої Церкви
date:   18/06/2025
---

Провісників останніх подій можна зустріти не лише в Старому Завіті, а й у Новому. Життя християн першого століття було нелегким. Спочатку їх ненавиділи колишні одновірці — юдеїв, які вбачали в них загрозу старозавітній вірі. Крім того, християни зіткнулися з гнівом язичницької Римської імперії. «Сили землі і пекла об’єдналися проти Христа, переслідуючи Його послідовників. Язичники розуміли: якщо Євангеліє переможе, — упадуть їхні храми й вівтарі, тому вони згуртували сили, аби знищити християнство. Запалав вогонь переслідувань» (Е. Уайт. Велика боротьба. С. 39).

У книзі Дії апостолів міститься історія, котра яскраво демонструє, чого слід очікувати Божому народові, наближаючись до сценарію з 13-го розділу Об’явлення.

`Прочитайте уривок Дії 12:1–17. Які подробиці цієї історії передвіщають події останніх днів?`

Якова обезглавили, а Петро мав стати наступним. У ті часи християнам загрожувала смертна кара. Напевно, один з найбільш приголомшливих моментів цієї історії полягає в тому, що Петро спав тієї ночі, хоч вона мала бути найгіршою в його житті. До того ж, спав настільки міцно, що ангелу довелося штовхнути його, аби розбудити!

Звичайно, завдяки чуду Петро був звільнений і знайшов дорогу до зібрання віруючих. Їм було важко повірити, що апостол справді звільнений, хоча й молилися про це. У Біблії зазначено, що вони жахнулися (вірш 16), що змушує задуматися над тим, як часто ми молимося, однак ледве наважуємося повірити, що Бог справді відповість нам.

Одні віруючі були врятовані, а інші — страчені. З наближенням часу кінця станеться те саме. Навіть урятований свого часу Петро зрештою помер за свою віру. Сам Ісус навіть сказав йому: «Знову й знову запевняю тебе: коли ти був молодий, то підперізувався сам і ходив, куди хотів; коли ж постарієш, простягнеш свої руки й інший тебе підпереже та поведе, куди ти не захочеш. Він сказав це, указуючи, якою смертю той прославить Бога. Сказавши це, звелів йому: Іди за Мною!» (Івана 21:18, 19).

`Зверніть увагу: Ісус, повідомивши Петру, як він помре, усе ж звелів йому: «Іди за Мною!» Що це говорить нам про те, чому навіть загроза смерті не повинна втримувати нас від слідування за Господом?`