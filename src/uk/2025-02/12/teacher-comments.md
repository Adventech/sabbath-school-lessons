---
title:  Коментарі Для Вчителів
date:   20/06/2025
---

**Пам’ятний текст:** 2 Тим. 1:7.

**Біблійні тексти для дослідження:** Дан. 2:31–45; Об’явл. 13:11–17.

### Частина I: Огляд

Протягом останніх двох тижнів ми вивчали біблійні історії та псалми, які містили алюзії на майбутні пророцтва. Утім, ці проєкції відносно майбутнього були лише опосередкованими уявленнями, які підготували нас до прийняття й розуміння вістки пророцтва. У цьому уроці ми звернемо увагу на пророцтва, які безпосередньо стосуються часу кінця. Необхідно пам’ятати, що Біблія — це не книга з цікавими історіями, написаними для нашої розваги. Біблія ― не просто книга духовних і моральних повчань. Унікальність Біблії полягає в її вістці надії: наприкінці часів Бог спасе світ.

Вістка надії набуває різних форм у Писаннях. Проте саме ці дві апокаліптичні книги, Даниїла й Об’явлення, зосереджені на остаточній долі світу. Оскільки ці дві книги взаємопов’язані, до них слід звертатися з урахуванням цього зв’язку. В уроці цього тижня ми спочатку розглянемо загальну лінію пророчих подій, як її відкрито в пророцтві Даниїла про боввана (див. Дан. 2:31–45). А далі зосередимо увагу на останніх днях історії людства. Ми побачимо, як пророцтво Даниїла зображає сили зла й викриває їхній менталітет, який уже продемонстрували вавилонські царі (див. Дан. 3). Потім пророцтво досягає свого виконання в малому розі із 7-го й 8-го розділів та в звірові із 13-го й 14-го розділів Об’явлення.

### Частина II: Коментар

Менталітет Вавилону. Книга Даниїла починається з алюзії на історію про Вавилонську вежу. Повідомляючи про похід Навуходоносора проти Єрусалима, пророк уживає рідкісне стародавнє слово Шінеа р. Ця назва вказує на саме те місце, де будівничі Вавилона споруджували свою вежу (див. Бут. 11:2). Ця своєрідна згадка на початку книги розкриває намір біблійного автора пов’язати вчинок Навуходоносора, а саме перенесення предметів Єрусалимського храму до себе у Вавилон (Шінеа р), з будівничими Вавилонської вежі.

Другий розділ книги Даниїла повідомляє, що тому ж цареві сниться тривожний сон. Даниїл, якого покликали розтлумачити сон, пояснює цареві, що небесний Бог послав цей сон, аби допомогти йому усвідомити беззаконня і щоб він «розібрався у своїх роздумах» (Дан. 2:30). Фактично Навуходоносор мав такий самий менталітет, як і будівничі Вавилонської вежі. Коли Навуходоносор приніс храмові предмети до свого храму, цим він продемонстрував той самий намір зайняти місце Бога. Отож від самого початку Даниїл виявляє ключ до цього сну. Насамперед цей сон стосується «вавилонського» менталітету царя. Пізніше, у 3-му розділі книги Даниїла, Навуходоносор своєю поведінкою підтвердить таке судження (див. нижче). Насправді, це викриття є головною лінією, яка проходить через усе пророцтво про земні царства.

Насамперед Даниїл зауважує гордість і узурпацію Навуходоносора. З одного боку, пророк називає царя його звичним титулом «володар над царями», бо він справді правив над іншими царями. З іншого боку, Даниїл чітко вказує на «Небесного Бога» як на Єдиного, Кому цар зобов’язаний своєю владою (Дан. 2:37). Даниїл наголошує, що саме Небесний Бог дав Навуходоносору все, чим він володіє (вірш 38).

Потім Даниїл звіщає, що наступні світові імперії будуть слабшими за царство Навуходоносора, знову ж таки натякаючи, що вони будуть такими ж людськими й минущими, як і він та його царство. Суттєво те, що й цим царствам притаманний той самий менталітет Вавилону. Правителі царств намагатимуться об’єднати свої володіння та зміцнити свою владу, як і будівничі Вавилонської вежі (див. Бут. 11:4).

Слід зазначити, що для вираження основних ознак їхнього зусилля змішатися використано образ «гончарної глини». Ця глина символізує одну з есхатологічних сил, яка з’явилася відразу після падіння язичницького Риму (див. Дан. 2:41) й існуватиме до кінця часу. Про це свідчить фраза про настання Божого Царства: «А за днів тих царів Небесний Бог створить царство, яке не зруйнується повіки» (вірш 44).

Той факт, що згадана есхатологічна сила мала таке ж прагнення посісти місце Бога, як і люди Вавилону, відразу випливає з образу гончарної глини, яка її символізує. У Біблії вона часто ототожнюється з людством (див. Ісаї 29:16; Єрем. 18:2; Римл. 9:20, 21). Тимчасом як інші матеріали символізують людські політичні сили, глина уособлює іншу духовну силу, яка претендує на Божественність. Цікаво, що в останній сцені видіння, яка завершується розгромом усіх царств, глина займає центральне місце серед усіх матеріалів: «залізо, мідь, глину, срібло й золото» (Дан. 2:45). Вона ніби втілює квінтесенцію всього, до чого прагнули ці світові царства, а саме: до узурпації Божественних, виключних прав Господа.

**Влада-узурпатор.** У третьому розділі Даниїла розповідається про те, що Навуходоносор (як це не парадоксально) піддає сумніву вирок, про який щойно дізнався зі свого сну. Тому він готовий докладати зусиль, щоб зайняти місце Небесного Бога. Даниїл пояснив сон царя, наголосивши: «Небесний Бог створить царство, яке не зруйнується повіки» (Дан. 2:44; курсив додано). Усупереч Божій волі, Навуходоносор намагається «створити» золотого боввана, який представлятиме його самого, «золоту голову» (вірш 38). Навуходоносор не тільки незадоволений роллю золотої голови, як було показано уві сні; тепер він іменує себе вічним царем, чия імперія існуватиме вічно. Про це свідчить спорудження ним статуї із чистого золота. Фактично Навуходоносор «створив» свою статую, щоб нею замінити вічне Царство Бога. Зверніть увагу на використання того самого дієслова «створити» у третьому розділі книги Даниїла (в оригіналі воно згадується 9 разів). Однак історія не закінчується узурпацією Навуходоносора.

Наступний його крок ― жорстоке переслідування всіх, хто не вклонявся його статуї. Історія розповідає нам, що троє євреїв відмовилися поклонятися боввану. Як наслідок, їм загрожує смерть, бо «хто не впаде долілиць і не поклониться, той негайно буде вкинутий у палаючу вогнем піч» (Дан. 3:6).

Застосовуються різні стратегії, щоб переконати євреїв поклонитися. Розпалена піч ясно вказує на загрозу. Використовується адміністративна влада всіх рівнів, аби забезпечити контроль над різними верствами населення. Залучається сила засобів масової інформації, щоб достукатися до людей з усіх областей імперії. З метою впливу і контролю над емоціями застосовується навіть сила музики й мистецтва.

Як свідчить Слово Боже, троє євреїв не похитнулися у своєму рішенні залишатися вірними Господу. У такий спосіб відбулося розмежування й протиставлення між двома таборами поклонників: табором Вавилону і табором трьох євреїв. Вавилонський табір був галасливим, його оповісник «заволав» (Дан. 3:4). Божий табір мовчить: «Ми не маємо потреби тобі відповідати» (вірш 16). Вавилонський табір могутній та вельможний: тут присутні «сатрапи», «правителі областей», «намісники», «радники» тощо (вірш 2). Божий табір скромний, без претензій на високе становище. Їх просто називають «юдейські мужі» (вірш 12). Вавилонський табір численний: зібралися «всі народи» (вірш 7). Божий табір складається лише з «трьох чоловіків» (вірш 23). Вавилонський табір орієнтований на теперішнє: «Коли всі народи почули… то представники всіх народів… впали долілиць і поклонилися» (вірш 7). Божий табір орієнтований на майбутнє: «Бог… сильний вирвати нас… із печі і врятувати» (вірш 17). Люди з вавилонського табору є законниками, вони підкоряються, керуючись страхом і власними інтересами. Люди з Божого табору служать Господу, керуючись благодаттю, навіть якщо Він вирішить не визволяти їх (вірш 18).

Малий ріг і звір. Менталітет Вавилону, яким характеризувалася влада, представлена гончарною глиною, знову з’являється як малий ріг у 7-му і 8-му розділах книги Даниїла. Цього разу образи узурпації й переслідування ще ясніші та виразніші. Подібно до того, як глина претендувала на Божественність, так само на це претендує малий ріг. Його зухвалість й узурпація виражені ще більше (див. Дан. 7:25), зокрема таким самим зв’язком між узурпацією та переслідуванням (див. Дан. 8: 24, 25).

Книга Об’явлення повторює той самий апокаліптичний сценарій, але з допомогою іншої символіки. Відразу після тих самих чотирьох звірів, про яких ми вперше прочитали в 7-му розділі Даниїла, апокаліптичне одкровення виявляє узурпаторську владу, яку називає звіром. Подібно до малого рога із 7-го й 8-го розділів Даниїла, цей звір претендує на Божественність і переслідує Божий народ (див. Об’явл. 13:4, 5, 7). Цей стислий огляд пророцтва необхідний для того, щоб зрозуміти пророче слово застереження й підбадьорити Божий народ (див. 2 Тим. 1:7).

### Частина III: Практичне Застосування

1\. Тимчасом як малий ріг і звір уособлюють явну історичну організацію, Католицьку Церкву, як ми повинні реагувати на це визначення? Як нам ставитися до католиків? Охарактеризуйте менталітет Вавилону в історії (у Католицькій Церкві, а також у тоталітарних режимах, таких як нацистський та марксистсько-сталінський). Проаналізуйте потенційну наявність вавилонського способу мислення у вашій громаді й у вашому особистому характері; у ваших стосунках з іншими людьми; у вашій родині чи на робочому місці; також у вашому ставленні до своїх співробітників, дружини/чоловіка, дітей. Як нам перейти від вавилонського менталітету до біблійного?

2\. Порівняйте табір Вавилону і табір трьох євреїв. Розгляньте кожен аспект цього порівняння та винесіть для себе практичні уроки. Як це порівняння впливає на ваше церковне життя? Що ми можемо почерпнути з цих прикладів для наших богослужінь? Як наша манера виконувати музичні твори чи проповідувати впливає на наше поклоніння Творцеві? Який урок ви винесли зі спостереження, що табір Бога завжди в меншості? Як можна застосувати цю істину щодо аргументів більшості на підтримку теологічної істини? Обговоріть із членами вашого класу необхідність орієнтованості на майбутнє, а не на сьогодення. Як орієнтованість на майбутнє чи теперішнє впливає на ваші рішення в етичних і шлюбних питаннях? Орієнтованість на майбутнє зобов’язує нас ураховувати наслідки наших дій. Мислення, яке орієнтується на теперішнє та зосереджується на негайній винагороді, зрештою стає поверховим, егоїстичним, матеріалістичним і навіть небезпечним для нас та інших. Обговоріть це.