---
title:  Засади пророцтва
date:   10/05/2025
---

### Біблійні тексти для дослідження

Ісаї 6:6–8; Бут. 3:21–24; Єзек. 1:4–14; Об’явл. 4:1–11; Чис. 2:3–25; Ісаї 14:12–14.

> <p>Пам’ятний вірш</p>
> «І ось я почув голос мого Владики, Який говорив: Кого Мені послати, і хто піде за Нас? І я відповів: Ось я, пошли мене!» (Ісаї 6:8).

Право Бога управляти Всесвітом ґрунтується на Його статусі Творця всього (див. Об’явл. 4:11), а також на Його характері. Відкриваючи для себе праведний характер Бога, ми починаємо розуміти, як і чому грішні люди позбавлені Божої слави (див. Римл. 3:23).

Цього тижня ми продовжимо досліджувати видіння небесного тронного залу та розглянемо, як людський рід пов’язаний зі святим Богом та як жертва Христа відновлює нас і наближає до Його престолу. Господь бажає відновити нас, і не лише кожного індивідуально, а й людський рід загалом, щоб ми знову являли Його славу всьому творінню. Досліджуючи Біблію, ми виявимо важливі ключі, які допоможуть нам зрозуміти й цінувати високе покликання, якого Бог удостоїв нас — рід прощених і викуплених грішників.

Людському повстанню остаточно й назавжди буде покладено край. Ба більше, люблячий характер Господа, Його самозречення й саможертовність засяють навіть яскравіше, ніж це було в Його початковому задумі для людства. Хоч Бог ніколи не хотів, щоб людство згрішило, проте через хрест люблячий характер Бога виявився дивовижним способом.