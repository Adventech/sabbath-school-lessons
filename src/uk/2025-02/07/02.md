---
title:  «Ось Я, Пошли Мене»
date:   11/05/2025
---

Якось давно одна громада віруючих вирішила відремонтувати застаріле цокольне приміщення й облаштувати там новий зал для спілкування. Передусім вони встановити нові світильники, вважаючи, що освітлення зробить простір красивішим. Однак після їхнього встановлення зал мав ще гірший вигляд, оскільки яскраве світло виявляє дефекти.

Приголомшливе видіння Божого престолу змусило Ісаю з болем усвідомити власні вади. «І я сказав: Горе мені! Я пропащий! Адже я людина з нечистими устами і живу серед народу також з нечистими устами, у той час як мої очі побачили Царя, Господа Саваота» (Ісаї 6:5). Ми почувалися б так само, якби зненацька опинилися в присутності Господа. Світло настільки яскраве, що виправдовуватися не вдасться. У Божій присутності ми усвідомлюємо, що пропащі. Однак Ісаю чекала найбільша в житті несподіванка.

`Прочитайте тексти Ісаї 6:6–8. Ісая знав, що через гріх ми «пропащі». Заплата за гріх — смерть. Проте Бог любові не залишив нас серед наслідків гріха, натомість вабить нас дедалі ближче до Себе. Яким був результат цієї зустрічі? Чому вона була такою важливою?`

Коли серафим узяв вугілля з жертовника й торкнувся ним уст Ісаї, він був очищений від гріха. Найімовірніше, це був кадильний жертовник, де здійснювалося заступництво за Божий народ і за Ісаю (див. Об’яв. 8:3, 4). Його гріхи були прощені, тепер він вважався гідним стояти в присутності Господа; і навіть більше: йому було доручено проголошувати Божу вістку у світі.

Цікаво, що слово «серафим» означає «полум’яний». Зверніть увагу, як Ісус описав служіння Івана Хрестителя: «Він був світильником, який горів і світив, ви ж хотіли порадуватися від його світла на якийсь час» (Івана 5:35). Звичайно, сам Іван не був досконалим і потребував благодаті й спасіння, однак його служіння вказувало на Того Єдиного, Хто міг принести благодать і спасіння.

Ісус прийшов як Той, Хто досконало втілює славу Отця, а також Бог послав пророка, земну недосконалу людину, котра виконала завдання, подібне до того, яке виконав один з небесних серафимів.

`Лише дізнавшись про своє очищення від гріха, Ісая сказав: «Ось я, пошли мене». Як кожен з нас, чиї гріхи очищені кров’ю Ісуса, може відповісти так, як Ісая?`