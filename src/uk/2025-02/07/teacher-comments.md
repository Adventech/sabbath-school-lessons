---
title:  Коментарі Для Вчителів
date:   16/05/2025
---

**Пам’ятний текст:** Ісаї 6:8.

**Біблійні тексти для дослідження:** Ісаї 6:6-8; Об’явл. 4:9-11.

### Частина I: Огляд

Бог ― основа всього доброго просто тому, що Він – Творець усього доброго – живого й неживого. Ми зустрічаємо цю важливу істину в перших рядках Біблії: «На початку створив Бог небо та землю» (Бут. 1:1). У цьому давньоєврейському виразі дієслово бара («створив») передує підмету «Бог». Такий порядок слід підтверджує: оскільки Господь – Творець, Він є Бог. Вивчаючи цей урок, ми поміркуємо над значенням цієї основоположної істини, яка слугує основою для трьох біблійних одкровень Бога.

Спочатку ми зосередимо свою увагу на Божому престолі на Небі. Оскільки Бог – причина всього і все залежить від Нього, Він є Цар, Котрий править усім. Тому Бог представлений як Цар царів, що сидить на Своєму престолі на Небі (див. Ісаї 6:1, 6–8; Об’явл. 4:9–11). У другій частині ми звернемо нашу увагу на Божий престол на Землі. Оскільки Господь править Усе світом, законодавство Його престолу поширюється і на Землю. Ми дізнаємося про Боже царювання на Землі: в Едемському саду, а потім в Ізраїлі у зв’язку з ковчегом завіту і на Сіоні. Ці об’єкти описані як місцезнаходження Божого престолу.

У третій частині ми поговоримо про нашу надію на майбутній престол Бога в Новому Єрусалимі. А на завершення поміркуємо про те, що означає для нас у нашому нинішньому житті мати Божий престол у своєму серці?

### Частина II: Коментар

Божий престол на Небі. Божий престол на Небі існував споконвіку, ще до створення Всесвіту (див. Єрем. 17:12). Саме в цьому небесному середовищі відбулося повстання Люцифера, а отже, й виникло зло. Це свідчення важливе, оскільки відкриває, що проблема зла має вселенські масштаби і стосується не лише Землі, а й інших світів. Єдине вирішення проблеми зла є вселенським за своєю суттю, тому передбачає скинення Люцифера (див. Об’явл. 20:7–10). Ісая описує Божий престол як місце, де небесні істоти служать, поклоняються Цареві Всесвіту і прославляють Його: «Я побачив мого Владику, Який сидів високому і піднесеному престолі» (Ісаї 6:1). Факт розташування престолу на Небі пов’язаний з багатьма уявленнями про Божественну реальність, а також містить уроки для нас.

Виражене образом трону, перше уявлення своєю символікою представляє царську владу. Як цар усього творіння, Бог править безмежним Усесвітом і контролює його. Це спонукає нас до покори Його законам і довіри Його силі й управлінню. Оскільки ж царська влада часто ототожнюється із функцією суддівства (див. Псал. 122:5), усі створіння, зокрема люди, мають вбачати в Богові свого Суддю. Це означає, що Бог бачить і може оцінити всі наші дії – як добрі, так і злі (див. Екл. 12:14). Ба більше, ми переконуємося, що Бог спасе нас від зла. У Біблії зазначено, що суддя також є «рятівником» (Суд. 3:9, 15; 6:36; 12:3). Божий престол розташований на Небі, отже, суд і спасіння не в наших руках. Тільки Господь судить, тільки Він спасе нас.

Писання наголошує на факті, що Небо є місцем розташування Божого престолу, з метою передати нам кілька вісток. Цей факт означає: Господь відрізняється від Свого творіння. Він не є деревом і не перебуває в дереві. Бог не є Кимось похідним від людини. Він ― Творець, нескінченно далекий від Землі, тому недосяжний і незбагненний: «Бог на небі, а ти ― на землі; тому не будь багатослівним» (Екл. 5:1).

Будь-яке богослів’я, будь-який опис Господа людьми недостатній, оскільки Він поза межами нашого розуміння (див. Йова 11:7–12; 36:26; Ісаї 55:8, 9). Коли ми молимося Богові, наші слова і навіть наше мовчання мають відображати благоговіння. Складне влаштування престолу, який має вигляд надприродної колісниці, котру оживляють могутні херувими, живі істоти з крилами й сильними руками під ними (див. Єзек. 1:8), свідчить про незбагненні Божі таємниці. Славетна грандіозна краса Божого престолу відображає недосяжну трансцендентність. Єзекіїль згадує про «щось подібне до престолу з каменя сапфіра» (Єзек. 1:26). На стародавньому Близькому Сході цей матеріал асоціювався з божественністю. Даниїл бачить, що «Його престол – сяючий вогонь, а колеса під Ним – палаюче полум’я» (Дан. 7:9). А в Об’явленні зазначено: «Райдуга довкола престолу була подібна до смарагдової… сім світильників… горять перед престолом… А перед престолом – наче скляне море, подібне до кришталю» (Об’явл. 4:3–6). На цю величну досконалу красу доречна лише така людська реакція: благоговіння, змішане зі смиренням, та чітке усвідомлення нашого жалюгідного гріховного стану без Бога.

З іншого боку, ці таємниці й досконала краса спонукають нас засвідчити про них на наших богослужіннях. Ми підтверджуємо їхнє існування, коли благоговійно досліджуємо Боже одкровення в Його Слові та Його творінні. Краса і таємниці Бога ― це також заклик до людства покаятися й дозволити Йому перетворити наші грішні характери. Крім того, краса й таємниці Божого престолу зобов’язують нас тут і зараз свідчити як про справедливість, так і реальність Божих абсолютних принципів істини.

Престол Божий на Землі. Утім, Бог не обмежився Небом, не став далеким від людської долі та байдужим до неї. Різні прообрази небесного престолу перебували й на Землі.

Едемський сад. Символічні елементи небесного Божого престолу на Землі вперше згадуються в Едемському саду, який описано подібно до Небесного Божого храму. Херувими, котрі з полум’яним мечем стоять перед садом (див. Бут. 3:24), нагадують нам херувимів, які стоять навколо небесного Божого престолу і служать у присутності полум’я й вогню (див. Псал. 104:4; пор. Дан. 7:9; Об’явл. 4:3–6). Річки, що течуть в Едемському саду (див. Бут. 2:10–14), указують на ріку живої води, прозорої, мов кришталь, котра витікає від Божого престолу (див. Об’явл. 22:2). Дорогоцінні камені також є в обох місцях – на Небі й на Землі (див. Бут. 2:12; пор. Єзек. 1:26).

Ковчег завіту. Ще одним важливим місцем розташування «копії» Божого престолу був ковчег завіту, який багато в чому нагадує Божий небесний престол (наприклад, присутність херувимів) і вважається Божим престолом на Землі або підніжжям для Його ніг. Підтвердження цього ототожнення міститься в 1 Хронік 28:2, де фраза «Ковчег Господнього Заповіту» пов’язана зі словами «підніжок для ніг нашого Бога» (1 Хронік 28:2). Як і у випадку з іншими престолами, на цьому місці відбувався суд. «Підніжок» також згадується пізніше в 2 Хронік 9:18. Він був розташований під троном Соломона, відповідно до давнього близькосхідного звичаю, згідно з яким підніжки ставили біля ніг бога в храмі (див. Псал. 99:5; 132:7), аби він стояв на ньому.

Гора Сіон. Коли Ізраїль оселився в Обітованій Землі, ковчег завіту поставили в Єрусалимському храмі на горі Сіон. У той час назва «Сіон» використовувалася як синонім місця Божого престолу, місця суду (див. Псал. 9:5, 9, 12, 13; Ісаї 16:5). Отже, усі попередні уявлення про Божий престол накладалися на Сіон, де Бог перебуває і судить народи (див. Псал. 9:11–15). Ця думка має своє продовження в Новому Завіті, де сказано, що Христос і Його апостоли сядуть на престолах, щоб судити світ (див. Матв. 19:28). Сіон указує на Новий Єрусалим на Небі, де остаточно здійсниться біблійна надія на мир, любов і вічне життя (див. Об’явл. 21:1–4).

Ми ― храм Божий. Нарешті Бог перебуває серед Свого народу. Єврейське дієслово шаха н («перебувати») використовується для опису перебування Бога серед Його народу у святилищі (див. Вих. 25:8, 9). Це уявлення про Боже перебування було настільки впливовим, що від нього виникло слово мішка н («намет»), яке означає місце, де мав перебувати Господь. Це дієслово також стосується хмари, яка оповила (шаха н) намет (див. Вих. 40:35). У Новому Завіті це поняття поширюється на християнина, зокрема і його тіло: «Хіба ви не знаєте, що ваші тіла ― це храм Святого Духа, Який є у вас та Якого ви маєте від Бога, і що ви не належите самим собі?» (1 Кор. 6:19). «Тому,— підсумовує Павло,— прославляйте Бога у вашому тілі й у вашому дусі, які належать Богові» (вірш 20).

### Частина III: Практичне Застосування

Педагогічні підходи до теми престолу. У наш час поняття «царська влада» і «престол» звучать не дуже актуально. Тому ми втратили відчуття трансцендентності, поваги і святості. Обговоріть ці поняття з молодими й літніми людьми. Розгляньте наступні стратегії як можливі способи передачі цього поняття:

1. Організація прогулянки на природі серед створеної Богом величі й пишноти, аби наповнитися відчуттям трансцендентності та благоговінням перед Його престолом.
2. Відвідання астрономічного музею з метою гідно оцінити наш нескінченний Усесвіт.
3. Запрошення вченого, щоб він пояснив складність і таємниці людського організму.

Престол у поклонінні. З огляду на ваше дослідження теми Божого престолу проаналізуйте свої богослужіння: як ви поводитеся в церкві, як молитеся, співаєте і проповідуєте. Чи було б доречно хвалитися успіхом вашої громади у вивченні Біблії чи місіонерській роботі? Чому так або чому ні?

Престол в етиці. Визнайте, а також належно оцініть, Божу царствену присутність у ваших ближньому, родичі, братові/ сестрі, батьках, дружині/чоловікові. Як реальність Божого престолу і трансцендентності впливає на ваші стосунки з ними?

Храм Божий в нашому тілі. Поставте собі таке запитання: «Що означає уявлення про те, що ви – храм Святого Духа, для вашого щоденного життя?». Як таке уявлення впливає на ваше ставлення до свого тіла, організацію власного часу, упорядкування свого дому та поведінку на робочому місці?