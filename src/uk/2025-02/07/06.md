---
title:  Падіння Люцифера
date:   15/05/2025
---

Незбагненно, однак Люцифер колись був херувимом-покровителем і посідав високе становище поряд з Божим престолом. Безумовно, своїм існуванням він міг би відкривати Господню славу Всесвітові. Натомість він почав звертати увагу на власну славу, а не на славу свого Творця. Люцифер вважав, що йому не віддають належної пошани.

`Прочитайте у книгах Єзек. 28:11–17 та Ісаї 14:12–14. Що спричинило падіння Люцифера? Порівняйте ці уривки з текстами Об’явл. 14:1–12. Як різниця між падінням Люцифера та високим становищем людства в Христі впливає на ваше розуміння того, що відбувається в 14-му розділі книги Об’явлення?`

Зверніть увагу: Люцифера було усунуто зі святої гори, тоді як викуплені стоять на Сіонській горі з Агнцем Божим. Відомо, що Люцифер також перебував у Едемі, як і людський рід. Проте, на відміну від долі сатани, людство знову повертається до раю через Христа (див. Об’явл. 22:1–3).

Цінну інформацію з цього питання містить наступна цитата Еллен Уайт: «Небеса святкуватимуть перемогу, бо місце бунтівників, сатани та його ангелів, займуть викуплені Господа» (The Advent Review and Sabbath Herald. 29 травня 1900 р.).

Отже, вони там, на Небі, лише завдяки Євангелію, яке сповіщає про викуплення в Христі. Власне тема Євангелія, викуплення, яскраво зображена в тронній залі в розділах 4, 5 Об’явленнях. Наприклад, ангели вигукують: «Ти достойний узяти книгу і відкрити її печаті, бо Ти був заколений і викупив нас Богові Своєю кров’ю від усякого покоління і мови, племені й народу» (Об’явл. 5:9). Яке сильне проголошення Євангелія! Ісус помер заради викуплення людства!

Зверніть також увагу на те, як ці слова відображають вістку першого ангела, згідно з якою ми покликані проповідувати «вічне Євангеліє… жителям землі, ― усякому народові, поколінню, племені й народності» (Об’явл. 14:6). Яке потужне відкриття подвигу Христа задля спасіння світу! Упродовж усієї історії Землі не існувало жодної людини, за котру не помер би Христос. Людям лише потрібно дізнатися про це та вірою прийняти Його жертву.

`Яка наша роль, як Церкви загалом і кожного зокрема, у проголошенні людям вістки про подвиг Христа заради них?`