---
title:  «Жаріюче Вугілля»
date:   13/05/2025
---

Як живі істоти (див. Єзек. 10:8), або як золоті символи (див. Вих. 25:18), херувими згадуються в усьому Старому Завіті. Їх часто зображують такими, що стоять безпосередньо біля престолу Бога, випромінюючи Його славу на Всесвіт. Зображення херувимів також вишиті на завісі перед Святим Святих (див. Вих. 26:1). У книзі Псалмів найвища влада Бога над творінням поетично зображена як такого Бога, Котрого несуть на крилах херувими (див. Псал. 18:11). Бог наказав установити на ковчегу завіту два золотих херувими із простягнутими один до одного крилами (див. Вих. 25:18–20).

`Прочитайте тексти Єзек. 1:4–14. Яку подібність ви зауважуєте між цим уривком та сценами з Ісаї 6:1–6; Об’явл. 4:1–11?`

Єзекіїлеві було показано приголомшливий прояв Божої сили. По-перше, ця складна для розуміння сцена відповідає скрутному становищу, у якому опинився Божий народ на той час. Вибраний народ перебував не в Обітованій землі, а у вавилонському полоні. Розглядаючи показану сцену, Єзекіїль дивиться вгору й бачить над усім цим престол Господа.

Зверніть увагу на важливі аналогії з іншими видіннями престолу. Побачені Єзекіїлем живі істоти мають такі самі обличчя, що й живі істоти з видіння Івана: обличчя лева, орла, вола і людини.

У початковому описі Єзекіїля ці загадкові істоти з чотирма обличчями прямо не названі. Пізніше, в іншій сцені тронного залу (див. Єзек. 10:1–21), їх названо «херувимами». Тут також згадується «жаріюче вугілля», подібно до видіння Ісаї про серафимів. У них такі ж обличчя живих істот, як описано у видінні апостола Івана.

Щоразу, коли ми читаємо про Божий престол — чи то про ковчег завіту, який слугував місцем зустрічі Бога з Мойсеєм (див. Вих. 25:22), чи про захопливі видіння пророків, — херувими завжди присутні. Вони тісно пов’язані з престолом Господа. Усі Божі створіння мали відображати Його славу: і людський рід, створений за Його образом, і ангельські істоти, які перебувають безпосередньо біля Його славного престолу.

`«Святий, святий, святий Господь Бог, Вседержитель» (Об’явл. 4:8). Як ви оцінюєте себе порівняно зі святістю, свідком якої став Єзекіїль? Що це говорить про вашу потребу в Спасителі?`