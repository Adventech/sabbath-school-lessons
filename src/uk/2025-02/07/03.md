---
title:  Два Херувима
date:   12/05/2025
---

Відразу після вигнання наших прабатьків з Едемського саду Бог дарував їм надію на Месію (див. Бут. 3:15). Тоді біля воріт Едему Він установив потужний символ: двох херувимів із палаючим мечем. Слід зауважити, що це видовище певною мірою нагадує херувимів над ковчегом завіту ― символом Божого престолу (див. Вих. 25:18).

`Прочитайте уривок Бут. 3:21–24. Яке завдання було дане херувимам? Чому?`

Херувимам було доручено не допускати грішників до дерева життя (див. Бут. 3:22), проте вони також були символом надії, обітниці про те, що одного дня люди знову повернуться до раю. «Едемський сад ще довго залишався на Землі після того, як людина стала вигнанцем з його приємних стежок. Грішному людському родові довго було дозволено споглядати домівку своєї невинності, вхід до якої закривала ангельська сторожа. Біля райських воріт, які охороняли херувими, відкривалася Божа слава. Адам і його сини приходили туди на поклоніння Богові. Тут вони поновлювали свої обітниці послуху Законові, порушення якого спричинило їхнє вигнання з Едему… Але при остаточному відновленні, коли з’являться “нове небо і нова земля” (Об’явл. 21:1), він буде повернений ще прекраснішим, ніж на початку» (Е. Уайт. Патріархи і пророки. С. 62).

Текст Бут. 3:24 містить цікаве формулювання. У Біблії зазначається, що Бог «поставив» херувимів на схід від Едему. В оригіналі використано єврейське слово шаха н, яке також є коренем слова мішка н — намет, скинія, шатро (див. Вих. 25:9; Числ. 3:26), де Божа присутність перебувала серед Його народу. Хоча загальноприйнятий термін Шехіна, який означає Божу присутність, не зустрічається в Біблії, він також утворений від цього слова. Дослівний переклад тексту Бут. 3:24 зі словом шаха н міг би звучати так: «Бог розмістив намет херувимів на схід від Едемського саду».

У Біблії херувими асоціюються з присутністю Бога (див. 1 Хронік 13:6; Псал. 80:2; Ісаї 37:16), зокрема з Його престолом, де проголошується Його Ім’я. Важливо звернути увагу на те, що в 4-му і 5-му розділах Об’явлення 24 старці/старійшини, котрі стоять біля Божого престолу, співають Йому хвалу та проголошують Його право царювати як Того, Хто створив усе (див. Об’явл. 4:11). Цей епізод може допомогти нам зрозуміти сцену тронного залу і нашу роль як прощених грішників у стосунках із нашим Творцем.