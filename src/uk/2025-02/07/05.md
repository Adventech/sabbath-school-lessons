---
title:  Бог Серед Свого Народу
date:   14/05/2025
---

Підкоряючись керівництву Господа, Котрий перебував у хмарі, ізраїльтяни під час своєї подорожі до Обітованої землі отаборювалися, установлювали Намет Свідчення, а потім племена розташовувалися навколо нього: по три племені з кожного боку. Слава Божа наповнювала Святе Святих, і Господь оселявся серед Свого народу.

**З кожної із чотирьох сторін Намету Свідчення мало розташовуватися по одному провідному племені. На підставі другого розділу книги Числа, назвіть ці чотири провідні племені.**

`Чис. 2:3 (схід):`

`Чис. 2:10 (південь):`

`Чис. 2:18 (захід):`

`Чис. 2:25 (північ):`

Зверніть увагу: кожне провідне плем’я вивішувало власний прапор, який ідентифікував його. Хоч Писання не розкриває, що було зображено на кожному прапорі, однак існує цікава традиція. Певною мірою вона ґрунтується на племінних характеристиках, описаних у Бут. 49 і Втор. 33, та закріплює за кожним зображенням одну з чотирьох сторін світу на компасі. «Згідно з рабинською традицією, на прапорі Юди було зображення лева, на прапорі Рувима — подоба людини або людської голови, на прапорі Єфрема — бик, а на прапорі Дана — орел. Отож описані Єзекіїлем чотири живі істоти, які поєднуються в образі херувимів, були представлені на цих чотирьох стягах» (Carl Friedrich Keil and Franz Delitzsch. Commentary on the Old Testament. Vol. 1 (Peabody. MA: Hendrickson. 2011). P. 660).

Можливо, ми занадто заглиблюємося в традиції, проте цікаво порівняти цю давню традицію з біблійним описом Нового Єрусалима. Виявляється дивна подібність: з усіх чотирьох сторін міста є по три брами, на яких написані «імена дванадцятьох племен Ізраїля» (Об’явл. 21:12, 13).

Біблійні описи як табору ізраїльтян, так і Нового Єрусалима підкреслюють один надважливий факт: Господь бажає наблизити людство до Свого престолу. Книга Об’явлення повідомляє: «Господь Бог, Вседержитель і Агнець ― то його храм» (Об’явл. 21:22).

`Звісно, ми не живемо в таборі ізраїльтян. Однак у який спосіб можемо наблизитися до Бога?`