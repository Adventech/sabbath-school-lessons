---
title:  Найперша Заповідь
date:   27/04/2025
---

Едемський сад слугував класною кімнатою для перших людей. Це було місце, де завдяки взаємодії із творінням вони та їхні нащадки могли б нескінченно й дедалі більше пізнавати Творця. Еллен Уайт зазначала: «Хоч життя святої пари було життям дітей, котрі перебувають під батьківською опікою Бога, проте вони були ще учнями, які отримували настанови від премудрого Творця… Таємниці видимого Всесвіту, “чуда Того, Який має безвадне знання” (Йов 37:16), були для них невичерпним джерелом навчання й захоплення» (Патріархи і пророки. С. 50, 51).

`Прочитайте Бут. 2:9–17. Яким був перший наказ (заборона), який Бог дав людству? Чому він був таким важливим?`

Уперше дієслово-корінь цава, тобто «наказувати», вжито щодо людей у тексті Бут. 2:16, коли Господь повелів не їсти з дерева пізнання добра і зла. Невже якісь знання можуть бути під забороною? Хіба не завжди корисно здобувати досвід і знати якомога більше?

Згідно зі Святим Письмом: ні. Бог мав намір ґрунтовно навчати Свій народ та позбавити його жахливих страждань, спричинених певними знаннями. Наприклад, знання про майбутні наслідки їхнього рішення не підкорятися владі Бога, натомість самим керувати власним життям.

Тисячоліття потому, коли Ізраїль просив собі царя, Господь попередив їх про наслідки (як ми з’ясували минулого тижня). Крім того, Він повідомив Своєму народові, що їхнє рішення відійти від Його безпосереднього правління залишатиметься в силі до кінця часів.

У міру того, як царі Ізраїлю ставали дедалі більш нечестивими, Божий народ завіту зробився настільки світським і далеким від причини свого існування, що Господь задовольнив їхню забаганку сповна: дозволив через царів здійснювати людське керівництво.

Ці знання проливають світло на книгу Даниїла. Зміна імперій, описана у видіннях цієї книги, це обвинувальний вирок не лише «народам», тобто язичникам, але й невдачам Ізраїля, тобто відмові дотримуватися Його міцво т (заповідей). Тривалий час у неволі замість свободи, яка спочатку була дана в Едемі, стали новою класною кімнатою. Там охочі серця могли на власні очі побачити приголомшливий контраст між царствами цього світу і царством Бога.

`Подумайте про види знань, без яких багатьом з нас було б легше жити навіть зараз. Як це допомагає нам зрозуміти, що було заборонено в Едемі?`