---
title:  Другий Розділ Даниїла
date:   28/04/2025
---

Саме під час вавилонського полону Бог виклав через пророка Даниїла найпереконливіші описи відносин між Його народом і царствами цього світу. Його народ більше не був самостійним. Тепер вони пожинали наслідки свого вибору. (А можливо, ще й брали з них уроки?).

`Прочитайте Дан. 2:31–35, де зображена приголомшлива панорама світової історії до кінця часів. Про які важливі істини ми можемо дізнатися із цього дивовижного пророцтва?`

Наприкінці ХIX століття багато людей виявляли нову впевненість у прогресі людства. Наприклад, Усесвітня виставка 1900 року була чудовою демонстрацією оптимізму щодо майбутнього. Завдяки всім технологічним і науковими досягненням з більшістю найгірших проблем людства мало бути покінчено! Жодного сумніву! Коли людство увійшло в ХХ століття, багатьох мислителів переповняли сподівання, що ідеали Просвітництва, такі як людська досконалість і сила розуму, стануть початком чудової нової ери для людства.

Однак Перша світова війна швидко розвіяла ці мрії, і до кінця ХХ століття людство втратило понад 200 мільйонів осіб у війнах. Можливо, воно справді просунулося в технологіях, але точно не в моралі. Доктор Мартін Лютер Кінг молодший колись сказав: «У нас є керовані **ракети** і некеровані **люди**». Перефразовуючи цей вислів, можна сказати: «Ми наводимо ракети, але зводимо людей». І це дуже страшна схема.

Більшість дослідників пророцтв зауважила, що метали в другому розділі Даниїла змінюються від найцінніших до найменш цінних. Золото знецінюється до срібла, срібло — до міді, а мідь ― до заліза. Урешті-решт залишаються лише залізо та глина.

Чарльз Дарвін, Карл Маркс та інші мислителі ХIX століття намагалися переконати нас, що людство так чи інакше прямує вгору, що ми еволюціонуємо біологічно й соціально. Справді, до певної міри людське існування покращилося (принаймні на матеріально-побутовому рівні). Проте хто сьогодні дивиться в майбутнє цього світу, яким зараз правлять і керують люди, сповнений оптимізму щодо миру, безпеки та процвітання?

`Ісус попередив: «Ви почуєте про війни та звістки воєнні… Бо повстане народ проти народу, і царство піде на царство, і буде голод, і пошесті, і землетруси в різних місцях» (Матв. 24:6, 7). Зважаючи на ці застереження, як ми можемо втішатися думкою про те, що Слово Боже заздалегідь попереджало нас про такі події?`