---
title:  Знову Пророцтво
date:   01/05/2025
---

Церква останку народилася в Новому Світі. Саме там, куди втікали шукачі релігійної свободи впродовж XVII та XVIII століть. З огляду на давні повсюдні релігійні й політичні перешкоди, навряд чи розвиток цього руху був би таким же швидким і потужним в іншому місці, як у цій новій країні, яка стала Сполученими Штатами Америки.

`Прочитайте Об’явл. 10:1–11, де описане зародження адвентистського руху. Знайдіть в уривку деякі з образів, які ми вивчали. Наприклад, народи, земля, море. Виявляючи обережність, аби не домислювати те, чого не написано в текстах, подумайте, які знання можна почерпнути з цієї розповіді?`

Ангел закликає гучним голосом, подібно до трьох ангелів з Об’явл. 14 та ангела з Об’явл. 18. Це невідкладний момент в історії, коли справа Церкви останку має здійснюватися для народів, язичників, племен і багатьох царів (див. Об’явл. 10:11).

Ангел тримає «розгорнуту книжку», найімовірніше, книгу Даниїла (див. Дан. 12:4), яку розгорнуто вперше за багато поколінь. Його права нога стоїть на морі, а ліва — на землі. Це може означати, що вістка охоплює всю земну кулю — як Старий Світ, так і Новий. Це також може бути натяком на те, що вістка ангела стосується всіх народів: жителів і землі, і «язичницького» моря.

Нарешті світ буде освітлений Божою славою, отже, останні вістки із 14-го розділу Об’явлення досягнуть усіх. Як і у випадку з Ізраїлем, наше завдання як Церкви полягає в проповідуванні Євангелія «по всьому світі на свідчення всім народам» (Матв. 24:14).

Бог підводить історію людства до її величного завершення — кінця людських імперій та воцаріння Христа навіки. Прочитайте Дан. 2:34, 35, 44, 45. Абсолютно чітко, без будьякої двозначності, Біблія повідомляє: усі земні царства будуть знищені вщент, без жодного сліду від них та їхньої потворної спадщини. На зміну їм прийде Боже вічне Царство, де гріх, страждання, хвороби, зло і смерть ніколи більше не з’являться.

`Подумайте, наскільки точно пророцтва Дан. 2 і 7 передбачали виникнення й падіння всіх світових імперій. Чому ця точність (дивовижна, зважаючи на час написання книги Даниїла) має допомогти нам довіряти обітниці Господа щодо останнього, вічного Царства — Царства Божого?`