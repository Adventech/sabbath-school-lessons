---
title:  Між Землею І Морем
date:   30/04/2025
---

Образи землі та моря в Біблії, особливо в пророцтвах, можуть містити цінну інформацію. Розгляньмо вживання в біблійних пророцтвах символів землі та моря, які різко протиставляються.

«Коли земля й море одночасно вжито як символи, земля часто символізує впорядкований світ або навіть країну Ізраїль, тоді як море означає язичницькі народи, котрі загрожують їй, подібно як море розмиває землю» (Beatrice S. Neall. “Sealed Saints and the Tribulation”. Symposium on Revelation. Book 1. Еd. Frank B. Holbrook. Silver Spring. MD: Biblical Research Institute, General Conference of Seventh-day Adventists. 1992. Р. 260).

Згідно з цим міркуванням, земля ― це місце стабільності, засноване на правлінні Бога. Море уособлює мінливе сум’яття народів, заснованих на людській гордості.

`Взявши за основу висловлену вище думку, прочитайте уривки Об’явл. 12:15, 16; 13:1, 11. Зверніть увагу на зіставлення символів води й землі. Як вони використовуються? Чого вони можуть навчити нас про те, як слід розуміти пророцтва?`

Зверніть увагу: змій використовує воду, щоб переслідувати жінку (Церкву). Як ми дізналися, у пророцтвах вода часто символізує земні уряди та властиві їм сум’яття й хаос. Відтак, ми бачимо, як сатана зумів використати маси, підбурювані їхніми лідерами, щоб переслідувати Божий народ протягом більшої частини історії Церкви.

Крім того, адвентисти сьомого дня дійшли висновку, що текст Об’явл. 12:16 стосується міграції переслідуваних віруючих до Нового Світу. Якщо наше розуміння символів землі та моря правильне, що це говорить про заснування Американської Республіки?

Чи можна вважати, що це така ж «земля», як «Обітована земля», тобто місце, відокремлене для Божого народу? Чи не тому звір із землі спочатку здається схожим на ягня? Хоч Америка ніколи не була «новим Ізраїлем», як цього бажали деякі з її ранніх засновників, однак упродовж тривалого часу вона була країною релігійної свободи для мільйонів релігійно пригноблених у світі.

На жаль, цей схожий на ягня звір одного дня заговорить, «як дракон» (Об’явл. 13:11). Сполучені Штати, котрі так довго слугували маяком релігійної свободи для переслідуваних, стануть головним релігійним переслідувачем! Це ще один приклад наслідків людського рішення правити собою замість того, щоб ними правив Бог.