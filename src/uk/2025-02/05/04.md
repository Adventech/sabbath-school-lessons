---
title:  Сьомий Розділ Даниїла
date:   29/04/2025
---

Сон, про який ідеться в другому розділі книги Даниїла, спочатку був даний вавилонському цареві. А видіння із сьомого розділу було дано самому єврейському пророкові — одному з Божого народу завіту.

Даниїлові було показано той самий сюжет, що й Навуходоносору, але в іншому ракурсі. Замість статуї він побачив народи, які піднімалися з моря внаслідок збурення води вітром. Ці народи перебували в безперервній боротьбі, що спричиняло постійний перехід влади від одного до іншого. Наприклад, у текстах Псал. 65:7, 8; Ісаї 17:12, 13; Єрем. 46:7, 8 аналогія з повенями та хвилями використовується для опису заворушення серед народів.

На противагу цьому, Обітована земля принаймні деякий час існувала як острів миру й безпеки серед моря язичницьких царств. На відміну від довколишніх непокірних народів, ізраїльський народ був заснований на міцному фундаменті Божого правління.

`Прочитайте Дан. 7:1–3. Це видіння містить багато різних символів. Які уроки ми можемо почерпнути із цих символів, зокрема з образу звіра, який першим вийшов з моря?`

Даниїл з берега спостерігав за хаосом війни між язичниками, коли раптом звірі почали виходити на землю — на його територію! Тепер проблеми язичників стали проблемами його народу. Ізраїльтяни вирішили жити як язичники, тож відтоді мали жити з язичниками та під їхнім ярмом. Від часів вавилонського панування Божий народ завіту більше ніколи не насолоджувався повною або довготривалою самостійністю.

Переслідування Божого народу триватиме до кінця часу, коли Христос нарешті посяде Своє законне місце нашого Царя. У новозавітний час народ Божий продовжував страждати від утисків Римської імперії, а потім від переслідувань малого рога ― наступника язичницького Риму.

Хоча з історичного погляду деяким народам жилося краще за інших, а певні епохи були більш мирними, ніж інші, переважна історія націй, народів та імперій ― це просто послідовність трагедій і гнобителів. Крім того, часто все це відбувалося під керівництвом правителів, котрі заявляли лише про найкращі наміри щодо власного народу. Як же це відрізняється від способу правління, запропонованого Богом Своєму народові! Якби тільки вони погодилися.

`Прочитайте уривок Римл. 3:10–19. Як він допомагає нам зрозуміти багато чого в нашому світі? Як саме 19-ий текст відкриває, чому ми так відчайдушно потребуємо Євангелія в нашому житті?`