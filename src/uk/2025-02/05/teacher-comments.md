---
title:  Коментарі Для Вчителів
date:   02/05/2025
---

**Пам’ятний текст:** Псал. 46:10.

**Біблійні тексти для дослідження:** Бут. 1:29; Дан. 2:44, 45.

### Частина I: Огляд

Одного разу батько помітив, що його син нудьгує, і вирішив повести його на фільм про природу. Фільм був про життя тварин. Задум батька полягав у тому, щоб дати своїй дитині урок про красу творіння, аби він краще зрозумів прекрасний Божий характер і, як наслідок, звеличив Творця за Його чудові плани для людства. На жаль, фільм був сповнений насильства. Тварини демонстрували нестерпну жорстокість. Сильний яструб розчавив слабкого горобця. Злі долали беззахисних, і смерть панувала над життям. Хлопчик злякався, почав плакати і просити батька відвезти його додому. Очевидно, що педагогічний метод батька був не зовсім удалим.

Розмірковуючи про хід історії людства, ми стикаємося з тією ж реальністю. Історія людства сповнена війн, насильства й обману. Сильні народи розчавлюють малих, і дуже часто світська влада бере гору над мудрістю і справедливістю. У своїй книзі Еклезіаста Соломон описує те саме: «Замість правосуддя ― безправ’я, а на місці справедливості ― беззаконня» (Екл. 3:16).

І дитину, котра плаче через насильство тварин, і мудрого філософа, який розмірковує над примхами людського життя, тривожить одне й те саме запитання: чому це відбувається? Невже Бог запланував таке для світу? Де Бог у цій зловісній плутанині? На ці запитання Біблія дає дві відповіді. Першу відповідь можна знайти в далекому минулому людства, в історії про гріхопадіння, коли була порушена перша Божа заповідь. Другу відповідь знаходимо в пророцтві. В обох відповідях викладено розгадку людської трагедії.

### Частина II: Коментар

**Перша заповідь**

У Біблії заповідь згадується вперше в контексті другої розповіді про Сотворіння (див. Бут. 2:16, 17). Згадка стосується їжі – першого Божого дару людині (див. Бут. 1:29). Дієслово цава (наказувати, повелівати, заповідати) етимологічно пов’язане зі словом міцва (заповідь, повеління). «Заповідь» — це більше, ніж лише категоричний наказ, якому люди мають підкорятися; це дія, яку Бог запрошує Своїх людей виконати. Те, що ми називаємо «заповіддю», насправді є Божим даром людині (Вих. 24:12; Втор. 5:33; Неєм. 9:13).

Цей дар призначений для щастя й життя людини, тому «виконуючи їх, людина ними житиме» (Левіт 18:5). Тому псалмист молиться: «З ласки [тобто благодаті] Своєї, навчи мене Закону Твого» (Псал. 119:29). Варто зазначити, що перша заповідь також починається з благодаті, тобто дару плодів усіх дерев: «З усякого дерева... вживатимеш у їжу» (Бут. 2:16).

Отже, перша реакція на заповідь Господа полягає в прийнятті Божої благодаті й насолоді Його даром. Друга реакція передбачає стримання від уживання плодів забороненого дерева. Обидві обітниці життя і смерті чіткі й незмінні. Обидва дієслова подані у формі абсолютного інфінітиву, що виражає ідею певності. Обітниця дару життя така ж певна, як і попередження про смерть, пов’язане з непослухом. Від самого початку чітко окреслені два шляхи. Або ми приймаємо Бога й радіємо життю, або відкидаємо Його і помираємо. Обидві перспективи певні: «Я кладу сьогодні перед тобою життя і добро, смерть і зло» (Втор. 30:15).

**Пророцтво про народи**

Різні частини книги Даниїла написані двома мовами. Коли пророк пише про язичницькі царства, він використовує арамейську ― тогочасну міжнародну мову. Коли ж пише про духовну долю свого народу, він використовує давньоєврейську, тогочасну мову Божого народу. Пророцтва Даниїла в другому й сьомому розділах належать до арамейської частини, отже, стосуються долі язичницьких народів. І саме на ці пророцтва ми звернемо нашу увагу.

У другому розділі книги Даниїла йдеться про те, що вавилонський цар Навуходоносор побачив пророчий сон про статую, яка символізувала послідовність світових імперій. Вістка для Навуходоносора, котрий розбудував Вавилон, полягала в тому, що його царство не буде вічним. Царства змінюватимуть одне одного аж до кінця часів, коли всі вони будуть знищені. Замість них постане Боже Царство ― єдине Царство, яке «не зруйнується» і «стоятиме вічно» (Дан. 2:44). Навуходоносор відмовляється визнати цю Богом призначену долю. У відповідь на пророцтво Навуходоносор вирішує негайно спорудити статую/ідола з чистого золота. Цей ідол свідчить про його намір протистояти Божому плану щодо народів та замінити його. Навуходоносор не погоджується з тим, що на зміну всім попереднім земним імперіям прийде Боже Царство, натомість відкриває власний план – об’єднати всі народи під своєю владою (див. Дан. 3:7).

У сьомому розділі книги Даниїла видіння пророка про звірів пов’язане з Дарієм, перським царем, який представляє наступний етап виконання пророцтва про статую. Дарій ушанував Бога і визнав Його правителем народів (див. Дан. 6:25–27). Хоч два пророцтва з другого і сьомого розділів Даниїла стосуються тієї самої послідовності чотирьох держав (Вавилону, Мідо-Персії, Греції та Риму), основні акценти в кінці кожного пророцтва відрізняються.

Видіння про статую завершується знищенням земних царств та встановленням вічного Божого Царства, «яке не зруйнується» і «стоятиме вічно» (Дан. 2:44). У видінні про чотирьох звірів кінець земних царств зумовлений Приходом із хмарами Сина Людського, Самого Ісуса Христа (див. Дан. 7:13, 14; пор. Марка 13:26, 27).

**Божественне вирішення проблеми**

Історія гріхопадіння в книзі Буття та апокаліптичні пророцтва про народи не лише описують хибні кроки й невдачі людей при спробах зайняти місце Бога; вони також відкривають нам єдине Боже рішення людської проблеми. Цим рішенням є Царство Боже.

Згідно з текстом Буття, гріхопадіння Адама і Єви відбулося через порушення першої заповіді, яка пов’язувала життя з пізнанням добра і зла. Слід зазначити, що дерево життя й дерево пізнання добра і зла росли поруч посеред саду, що свідчить про зв’язок між ними. Коли наші прабатьки скуштували плодів з дерева пізнання добра і зла, вони більше не мали доступу до дерева життя (див. Бут. 3:22–24).

Аналізуючи цей зв’язок, можна зробити два висновки: по-перше, життя не є природною складовою людського буття. Люди не безсмертні. Навіть в Едемському саду Адам і Єва залежали від зовнішнього Джерела життя. По-друге, життя ― це не тільки біологічний стан; воно також має духовну й моральну складову.

Згідно з пророцтвами Даниїла, нездатність народів встановити мир і щастя після зухвалої спроби побудувати Вавилонську вежу була наслідком їхнього бажання об’єднатися проти Бога-Творця, Котрий зійшов і розсіяв їх (див. Бут. 11:4–9).

Слово Боже свідчить: «За днів тих царів Небесний Бог створить Царство, яке не зруйнується повіки» (Дан. 2:44).

Текст Дан. 11:43 повідомляє, що північний цар (релігійна влада) об’єднається з південним царем (світською владою), і вони разом виступлять проти Господньої гори з наміром «багатьох губити» (11:44). Як і в другому розділі Даниїла, далі пророцтво сповіщає нам, що надійде йому кінець, і вже ніхто не допоможе (див. Дан. 11:45; пор. 2:45). Видіння про війну Армаґедон із книги Об’явлення стосується того самого руху до об’єднання: земні царі зберуться проти Царства Божого (див. Об’явл. 16:16). Пророчий опис піднесення й падінь народів, який закінчується настанням Божого Царства, яке «стоятиме вічно», підтверджує єдине можливе вирішення проблеми усіх земних народів. Тільки в Божому Царстві, де відбудеться повернення до стану Едемського саду, люди житимуть вічно. Тільки тоді перша заповідь буде виконана, а народи будуть зцілені від своїх ран (див. Об’явл. 22:2).

### Частина III: Практичне Застосування

Урок щодо управління. Коли Навуходоносор дізнався, що його правління обмежуватиметься золотою головою на статуї, він спорудив статую-ідола повністю із золота. Які уроки ми можемо почерпнути з прикладу Навуходоносора про необхідність покірності Божому Слову в управлінні? Як його історія навчає нас: ми не лише повинні, але й маємо можливість виконати працю правильно? Крім того, чого нас навчають особисті розповіді Навуходоносора й Даниїла про віру й довіру до Бога незалежно від нашого статусу?

Урок щодо політики. Наприкінці часу людські правителі об’єднаються разом, щоб замінити Боже Царство, як це зробили будівничі Вавилонської вежі. Як нам слід реагувати на спокусу змовитися задля отримання підтримки своїх поглядів? Прочитайте тексти Дан. 3:8 і 6:4–13. Чого ми можемо навчитися з історії халдеїв, котрі змовилися проти Даниїла, щоб зайняти його місце? Як ми можемо успішно опиратися спокусі й не дозволити політичним інтригам, особистим амбіціям та інтересам узяти гору над правдою і справедливістю?

Урок щодо перспектив. Проблема із земними царями в пророцтвах Даниїла полягає в тому, що вони були орієнтовані на сьогодення. Вічність, майбутнє Боже Царство, не було частиною їхньої реальності. Однак це стосується всіх аспектів життя. Еллен Уайт застерігає: «Жоден діловий проєкт чи план життя не може бути правильним, якщо охоплює тільки короткі роки теперішнього життя». А далі вона радить «враховувати вічні інтереси» (Виховання та освіта. С. 145). Як ми можемо уникнути тієї ж помилки, котрої припускалися земні царі?