---
title:  Наш Первосвященник
date:   18/05/2025
---

Коли Мойсей наглядав за спорудженням Намету Свідчення, йому не дозволялося використовувати будь-який дизайн на свій смак. Бог дав йому проєкт, якого необхідно було дотримуватися. «Тож дивися, аби все було зроблено за взірцем, показаним тобі на горі» (Вих. 25:40). У Посланні до євреїв ми читаємо, що для цього використовувався зразок вищої реальності — Небесного святилища.

`Прочитайте в уривку Євр. 9:11–15 про Христа як нашого Первосвященника в Небесному святилищі. Що цей уривок повідомляє нам про Його діяльність задля нас?`

Земне святилище вказувало на Ісуса через дивовижні деталі: від священника й жертв до меблів та інших особливостей інтер’єру. Усе свідчить про Ісуса.

Безумовно, книга Об’явлення рясніє образами Святилища. Ми читаємо про світильник Святилища вже в перших текстах книги, далі безпосередньо згадуються ковчег завіту в розділі 11, а також численні інші алюзії, пов’язані із храмом. Без розуміння старозавітного святилища неможливо збагнути, на що натякає Іван, описуючи свої видіння. За словами апостола Павла, досвід Ізраїля занотовано в Писанні з такою метою: «Усе це сталося з ними як прообраз, і записано як пересторога для нас, для яких настав кінець віків» (1 Кор. 10:11).

Вивчаючи особливості храму, можна багато чого пізнати. У книзі Псалмів знаходимо важливу складову, яка допоможе нам зрозуміти деякі моменти. Ця складова — ставлення Божого народу до храму. Ми зауважуємо, як Давид ставився до святилища та служінь у ньому, а також бачимо відгук сердець Божого народу на те, що Месія звершить для них. Не тільки о брази допомагають нам побачити Ісуса. Ми можемо вивчати особистий досвід людей, котрі зрозуміли, чого Господь навчав їх через святилище, та робити висновки для власного досвіду з Богом.

`Прочитайте псалом 122. Звичайно, ми не можемо піти до земного «Господнього дому», тобто до Єрусалимського храму, адже його немає. Та навіть якби його побудували на тому самому місці, він уже не мав би жодного значення. І все ж які елементи цього псалму можуть підбадьорити нас тим, що Христос здійснив для нас? Зверніть увагу на теми єдності, миру, безпеки і хвали.`