---
title:  На Горі Сіон
date:   19/05/2025
---

У 14-му розділі книги Об’явленні ми читаємо про Божий народ, що стоїть на горі Сіон. Ця гора була розташована на захід від Старого міста (це назва району) нинішнього Єрусалима і вважалася місцем Божого престолу, або особливої присутності Бога серед Його народу. Згодом храмову гору, розташовану на горі Моріа, також почали ототожнювати з горою Сіон.

Цей важливий опис Божого останку (див. Об’явл. 14), який житиме в завершальні дні історії Землі, подано в термінах святилища, як і більшість ключових сцен у книзі Об’явлення. Завдяки Агнцю народ Божий перебуває на Його святій горі!

`Прочитайте 15-й і 24-й псалми. Тут Давид ставить надзвичайно важливе запитання: «Хто може проживати на Твоїй святій горі?» Порівняйте відповідь Давида в цих псалмах з описом людей, котрі стоять на Сіоні (див. Об’явл. 14:1–5). Які паралелі ви знаходите? Як приєднатися до цієї групи людей? Яке значення має факт, що Ім’я Отця написане на їхніх чолах (див. Об’явл. 14:1)?`

Давид у своєму псалмі описав людей, яким дозволено перебувати в присутності Господа. Чи не видається простому грішникові така характеристика недосяжною? Хто з нас може чесно сказати, що завжди жив бездоганно? Або завжди говорив правду від щирого серця (див. Псал. 15:2)? Ніхто з нас не може запевнити, що «не захитається ніколи» (Псал. 15:5). Якщо ми заявляємо, що ніколи не грішили, то «немає в нас правди» (1 Івана 1:8).

Неможливо дійти іншого висновку, окрім того, що саме Агнець дає нам змогу стояти на Сіоні. Агнець не згадується в псалмі Давида, але Він раптово з’являється в 14-му розділі Об’явлення. Складається враження, ніби цей розділ відповідає на запитання Давида. Тепер, коли Агнець Божий утверджується на горі Сіон, у Небесному святилищі, ми також можемо бути присутніми там завдяки Його досконалій праведності, яка зараховується нам через віру. Ми можемо мати «відвагу входити до святині через кров Ісуса ― новою і живою дорогою, яку Він відкрив нам через завісу, тобто через Своє тіло» (Євр. 10:19, 20). Яку надію ми могли б мати без Його крові? Жодної!

`Поміркуйте про численні біблійні обітниці щодо перемоги над гріхом. Навіть маючи ці обітниці, чому ми все ще не відповідаємо досконалому прикладу, який дав нам Ісус? Чому нам необхідне Його досконале життя замість нашого?`