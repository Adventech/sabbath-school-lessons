---
title:  Коментарі Для Вчителів
date:   23/05/2025
---

**Пам’ятний текст:** Об’явл. 14:1.

**Біблійні тексти для дослідження:** Псал. 15; 24; 51; 122.

### Частина I: Огляд

Книга Псалмів розташована в самій середині Біблії та містить свідчення про те, як молилися й поклонялися в стародавньому Ізраїлі. У цій книзі записані молитви не лише священників, а й народу того краю, поетів і царів. Вони оспівують Творця і Спасителя, а також ридають й кличуть до Господа, прагнучи Його суду та спасіння. У Псалмах, які відображають страждання стародавнього ізраїльського народу, можна побачити і проблиски пророцтв про кінець часів, коли великий Суддя нарешті прийде у відповідь на прагнення народів. Численні біблеїсти відзначають есхатологічну спрямованість таких Псалмів.

У наступних двох уроках ми дослідимо ці священні вірші й пісні з метою виявити вістки, звернені до нас – людей, котрі живуть у час кінця. Ми поміркуємо про наші страждання, розчарування й болісні переживання як реакцію на мовчання Бога. Ми жадатимемо миру у хвилини біди і воєн, плакатимемо з людьми із Псалмів. Проте ми також будемо втішені та зміцнені в нашій надії, коли пізнаємо реальність і достовірність Божої обітниці. Тоді нашою остаточною реакцією буде поклоніння Господу. Тоді ми краще зрозуміємо глибину й сенс прагнення Ізраїля. А найважливіше, ми дізнаємося, наскільки пісні цих поетів і священників із Псалмів актуальні для нас сьогодні.

### Частина II: Коментар

Для цієї подорожі в саму «душу» пророчої вістки ми обрали чотири Псалми: Псалом 122, з огляду на його наполегливий, проникливий заклик: «Просіть миру для Єрусалима» (Псал. 122:6); Псалми 15 і 24, оскільки в них автор висловлює свої думки про святість Господа і ставить однакові бентежливі запитання: «Хто може проживати на Твоїй святій горі?» (Псал. 15:1), «Хто може зійти на гору Господню?» (Псал. 24:3); та Псалом 51, з огляду на його трепетне благання до Господа в Його храмі: «Серце чисте створи в мені, Боже» (Псал. 51:12).

**Псалом 122:** Мир Єрусалиму. Хоч автором цього псалму вважають Давида (вірш 1), чимало біблеїстів сумніваються в цьому, оскільки у псалмі є згадка про «дім Господній» (вірш 9). Дослідники стверджують, що Давид не міг говорити про «дім Господній», тобто Єрусалимський храм, адже за його життя храм ще не був збудований. Однак за днів Давида «домом Гос поднім» часто називали скинію (1 Сам. 1:7, 24; Суд. 19:18). Крім того, починаючи з дуже раннього етапу біблійної історії (див. Бут. 22:14), гора Моріа, на якій пізніше буде збудовано Єрусалим, також називається «горою Господньою». Тому поняття «дім Господній» і «Єрусалим» потрібно сприймати в духовному значенні, яке виходить за межі часів Давида. Його молитва про мир в Єрусалимі надихає нас типологічно мріяти про духовний Єрусалим, з котрого мир і суд поширяться до кінців світу, як благословення для народів (див. Бут. 22:17, 18; пор. Бут. 12:3).

Факт, що воїн Давид роздумує про мир в Єрусалимі, свідчить про війну світу проти Єрусалима. Давид як пророк має на думці подію Армаґедону, як провіщено в текстах Об’явл. 16:16 і Дан. 11:45. Назва Армаґедон, що означає «гора зібрання», – це натяк на гору Господню, де Божий народ збирається для поклоніння. Таке «зібрання» також означає зібрання народів, котрі прийдуть з метою знищити Божий народ. Типологічно фраза «гора Господня» символізує духовний Сіон, або Єрусалим. Пророчим поглядом Давид бачить, що мир у світі залежить від миру в Єрусалимі. Тому він закликає нас молитися за мир Єрусалима, від якого залежить мир, благословення і спасіння світу.

**Псалом 15 і 24:** гора Господня. У 15-му і 24-му Псалмах Давид ставить запитання щодо «проживання» на «святій горі», що вказує на Новий Єрусалим на Небі. Проте відповідь на це запитання в кожному Псалмі відрізняється. У 15-му Псалмі увага зосереджена на людині та її турботі про Божий народ. Тут опис праведних протиставляється опису нечестивих із Псалму 14, котрі переслідують Божий народ (вірш 4), названий «родом праведних». Божий народ шукає «притулку» в Господа (вірші 5, 6) та прагне Його спасіння, яке прийде «із Сіону» (вірш 7). Ця думка продовжується і в Псалмі 15. Коли виникає запитання: «Хто може проживати на Твоїй святій горі?» (вірш 1), псалмист у відповідь указує на Божий народ. Ці люди, на відміну від нечестивих у попередньому Псалмі, живуть згідно з принципами Десяти Божих заповідей: трьох позитивних (вірш 2) та семи негативних (вірші 3–5). Перший принцип охоплює всі інші: «Хто живе бездоганно» (вірш 2). Єврейське слово тамім («бездоганність») означає повноту, досконалість, невинність; воно має відтінок наївності й указує на правдиву релігію, вільну від фальші чи двоєдушності. У середині Псалма сказано, що релігія Божого народу ґрунтується на страху Господньому (вірш 4, переклад І. Огієнка). Зверніть увагу, що ці принципи мають етичний зміст і вказують на наше ставлення до інших. Вони стосуються негативної поведінки: неправди (вірш 2), обмовляння (вірш 3) й обману (вірш 5).

Псалом 24 доповнює 15-й Псалом. Тимчасом як Псалом 15 зосереджений на екзистенційному, Псалом 24 наголошує на вселенських питаннях, що сформульовано в трьох частинах. Псалом починається твердженням, що Бог – Творець усього, Котрий править Усесвітом (вірші 1, 2). Далі автор через запитання закликає до поклоніння: «Хто може зійти на гору Господню?» (вірш 3). Здебільшого в Псалмах поклоніння зображене як відгук людей на те, що Бог – Творець (див. Псал. 95:6; 100:1–3). У другій частині Псалма 24 (вірші 4–6) міститься відповідь на запитання у вірші 3. Тільки ті, «у кого невинні руки і серце чисте», хто не припустився ідолопоклонства, можуть піднятися на Божу гору, тобто поклонятися (вірш 4). У Псалмі не йдеться про ідеал абсолютної досконалості, натомість у тексті 6 про цих поклонників сказано: «Такий рід тих, котрі шукають» Господа.

Третя частина псалму (вірші 7–10) зосереджена на приході Царя Слави. Тут Бог зображений як переможний воїн, «потужний у битві» (вірш 8), Котрий завдав поразки силам зла й хаосу і в такий спосіб відновив порядок серед Свого творіння. Тобто, релігійний ідеал Божого народу, який очікує спасіння із Сіону, має як вертикальну, так і горизонтальну спрямованість. Цей ідеал складається з особистої віри в невидимого Бога й надії на прийдешнє Царство; отже, він одночасно включає духовну проникливість (наділяючи мудрістю) та апокаліптичність.

**Псалом 51:** Чисте серце. Згідно з першим і другим текстами цього Псалма, ця молитва була написана царем Давидом, коли до нього приходив пророк Натан у зв’язку із гріхом царя. Однак цю молитву також можна розуміти й тлумачити як типове благання будь-якої людини, котра усвідомлює своє беззаконня і бажає зустрітися з нашим відкритим до спілкування Богом.

Молитва починається з Давидового благання до Бога простити його. Він просить, аби Господь виявив до нього милість, милосердя (вірш 3). Псалом поділяється на дві частини. Перша частина Псалма (вірші 3–11) виражає прохання царя до Бога стерти його «беззаконня», які відділяють його від Нього. Тут Він зображений як милосердний Бог (вірш 3), Котрий «любить правду» (вірш 8) і може відвернути «Своє обличчя» від гріхів Давида (вірш 11). Гріх настільки великий і значний, що для його вираження автор використовує всі слова, які позначають гріх: хет і хатта а («гріх»), пеша («беззаконня»), аво н («провина»). Щоб передати масштаби свого падіння, псалмист стверджує, що його гріх бере свій початок від моменту його зачаття в утробі матері (вірш 7). Тому єдиний спосіб для нього наблизитися до Бога й відновити взаємини з Ним полягає в тому, щоб гріх царя зникнув, ніби він ніколи не припускався цього гріха. У першій частині Псалма ключові слова, які виражають ідею стирання, розставляють акценти в молитві: «зітри» (вірш 3), «обмий» (вірші 4, 9), «очисть» (вірш 4), «окропи» (вірш 9).

Друга частина Псалма (вірші 12–21) зосереджена на концепції оновлення. Ключові дієслова: «створи», «віднови», «поверни» та «зміцни». Господь зображений як Творець (вірші 12, 14, 17) і Спаситель (вірш 16). Псалом завершується проханням до Нього побудувати «стіни Єрусалима» та згадкою про «жертви праведності», які приємні Богові (вірші 20, 21).

### Частина III: Практичне Застосування

_1. З огляду на пройдений урок поміркуйте над такими запитаннями:_ Що означає для нас сьогодні заклик псалмиста «просити миру для Єрусалима»? Що ми маємо зробити, аби досягти миру?

_2. Подумайте про рекомендацію Ісуса молитися до Небесного Отця такими словами:_ «Нехай прийде Царство Твоє, нехай буде воля Твоя, як на небі, так і на землі» (Матв. 6:10). Нам необхідно зрозуміти, що ця молитва стосується не тільки духовного рішення для нашого тривожного світу. Це молитва про Прихід Ісуса з метою змінити світ. Обговоріть це.

_3. Чому нашу надію на Прихід Господа, наші переживання через ознаки часу та сенсаційні події у світі, а також наше бажання підготуватися до Божого Царства ми маємо доповнювати особистою працею зі зростання й розвитку християнського характеру?_ Чому почуття і думки нашого серця також повинні відповідати нашим ідеалам Царства? Обговоріть, чому необхідно, щоб освячення та наше прагнення до святості робили нас більш чутливими до ближніх та більш етичними в ставленні до них.

_4. Завдання:_ Оскільки ми живемо в часи воєн по всьому світу, нам потрібно навчитися молитися за «мир для Єрусалима». Це означає, що мир у світі має турбувати нас теж. Організуйте тиждень молитви, щоб молитися за мир на Землі. Навчайтеся розвивати співчуття до людей, котрі страждають в умовах війни.