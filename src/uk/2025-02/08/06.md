---
title:  Навчи Відступників Твого Шляху
date:   22/05/2025
---

Після того, як Господь з’явився Ісаї у видінні тронного залу (див. Ісаї 6:1–8) і пророкові було сказано, що його «провина усунута» і «гріх викуплений», тоді він відповів на заклик Бога, сказавши: «Ось я, пошли мене!» (вірш 8). Тобто щойно Ісая дізнався, що виправданий перед Богом, попри усвідомлення своїх вад, він був готовий працювати для Господа.

А хіба ми не переживали те ж саме? Адже як можна звіщати про спасіння іншим, якщо ми самі не маємо його? Утім, ми справді можемо отримати його через віру в Ісуса і Його Голгофський подвиг заради нас.

`Прочитайте Псал. 51:7–15. Що Давид обіцяє зробити після того, як Бог простить його гріхи й очистить від них?`

Бути покликаним у присутність Бога означає, що зрештою доведеться повернутися назад, до людей. У Своїй мудрості Господь доручив викупленим виконувати роль Його основного голосу до грішного світу. Певного часу вплив Його народу на Землі стане дуже відчутним. У тексті Об’явл. 18:1 сказано, що від Його останнього заклику до занепалої планети освітиться увесь світ.

«Щойно людина приходить до Христа, у її серці відразу виникає бажання розповісти всім, якого дорогого Друга вона знайшла в Ісусі: спасенна й освячувальна істина не повинна залишатися прихованою в серці. Якщо ми зодягнулися в праведність Христа і сповнені радості від присутності Його Духа, то не зможемо мовчати. Якщо ми переконалися, який добрий Господь, то в нас буде, що сказати іншим. Ми приведемо до Нього інших людей, як це зробив Пилип, коли знайшов Спасителя» (Е. Уайт. Дорога до Христа. С. 78).

У 14-му розділі Об’явлення вістки трьох ангелів ґрунтуються на «вічному Євангелії» (вірш 6). Тобто перш ніж звіщати про поклоніння Тому, «Хто створив небо, землю, море і джерела вод» (вірш 7), або про падіння Вавилону (вірш 8), або про поклоніння «звірові та його образові» (вірш 9), необхідно проголосити основу Євангелія ― спасіння в Ісусі. Це тому, що попередження й вістки трьох ангелів не передбачають нічого іншого, окрім надії й обітниць, зосереджених на Ісусі та Його подвигу, на які й покладаються глашатаї цих звісток. Справді, окрім «вічного Євангелія», ми не маємо нічого цінного, що можна сказати світові.

`Поміркуйте над тим, що перш ніж почнеться проголошення Триангельської вістки, наша увага спрямовується до «вічного Євангелія». Як цей факт свідчить про те, наскільки ця істина є основоположною для всього, у що ми віримо?`