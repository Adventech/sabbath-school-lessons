---
title:  Закон У Наших Серцях
date:   20/05/2025
---

На Сіоні стоїть Агнець, «а з Ним — сто сорок чотири тисячі, які мають Його Ім’я та Ім’я Його Отця, написані на їхніх чолах» (Об’явл. 14:1). У Писаннях «ім’я» передбачає більше, ніж просто ідентифікацію особи, яка дозволяє людям звертатися одне до одного. Ім’я означає характер (див. Псал. 91:14). Дотепер у багатьох культурах, коли люди високо оцінюють чийсь характер, вони кажуть, що той має «добре ім’я». Так було і в давнину (див. Прип. 22:1; Екл. 7:1).

`Прочитайте Вих. 33:18–23; 34:1–7; Псал. 119:55. Коли Мойсей попросив Господа показати Його славу, що Він пообіцяв показати йому? І коли Бог проголосив Своє Ім’я Мойсеєві (див. Вих. 34:5), як він відреагував на це?`

Дехто уявляє Божу славу як неприступне яскраве світло. Безумовно, це правильне розуміння. Однак слава Господа — це значно більше, ніж просто візуальний прояв. Його слава — це Його характер. Те ж саме стосується і Божого Імені.

Коли Біблія описує Останок, на чиїх чолах написане Боже Ім’я, ідеться не про буквальні літери, а про Божий характер, який має бути закарбований у вашому розумі й серці; і тоді у вашому житті відображатимуться любов і характер Бога. Вас вабить до Господа, і ви любите Його за те, Ким Він є та що здійснив для вас.

Цікавий і такий факт: описуючи Себе Мойсеєві, Бог робить це в той час, як Мойсей отримує ще одну копію Десяти Заповідей, котрі також відображають Його характер. Аналогічно, про людей із 14-го розділу Об’явлення, які мають на своїх чолах Ім’я Агнця та Ім’я Отця, сказано, що вони «бережуть Божі заповіді». А тепер зверніть увагу на слова, записані в Посланні до євреїв: «Оце Завіт, який Я укладу з ними по тих днях, ― говорить Господь, ― дам Мої Закони в їхні серця і запишу їх у їхній розум», ― а далі Він додає: «і більше не згадаю їхніх гріхів та їхнього беззаконня!» (Євр. 10:16, 17). Яке вираження Євангелія! Хоч Божий Закон відображається в нашому житті, ми все одно потребуємо Божої благодаті, щоб наші гріхи більше не згадувалися.

Ім’я Бога ― це і Його характер. Моральний Закон Господа розкриває Його характер. Отож ті, хто зібрався на Божій святій горі в останні дні, сповнені любові до Господа, яка виявляється через послух Його Законові.

`Якщо ми спасенні вірою, а не Законом, чому Божий Закон необхідний, актуальний і важливий? (Див. 1 Івана 5:3).`