---
title:  Помазаник Кір
date:   26/06/2025
---

Коли Кір завоював місто Вавилон, роки полону для Божого народу закінчилися. Перси дозволили їм повернутися до Обітованої землі та відбудувати храм. При Кірові Перська імперія стала найбільшою в історії. Історик Том Холланд називає її «найбільшою агломерацією територій, яку будь-коли бачив світ» (Tom Holland. Dominion. Basic Books. Kindle Edition. Р. 25).

За перським звичаєм, Кіра навіть називали «Великим царем» або «Царем царів».

Кір ― передвісник того, що станеться, коли Христос повернеться за Своєю Церквою. Ісус ― Цар, Котрий прийде зі сходу (пор. Матв. 24:27), вестиме війну проти Вавилону, звільнить Свій народ та поверне до Обітованої землі (див. Об’явл. 19:11–16). Ось чому Бог називає Кіра Своїм помазаником (див. Ісаї 45:1). Цей відомий перс не лише звільнив Божий народ, його похід проти Вавилону також є певним прообразом Другого приходу Христа.

`Прочитайте тексти 2 Хронік. 36:22, 23. Чим розповідь про Кіра подібна до розповіді про Навуходоносора? Чим відрізняється? У чому полягає значення указу Кіра? Як цей указ пов’язаний з Першим приходом Ісуса?`

У наших сучасних Бібліях Старий Завіт закінчується книгою пророка Малахії. Проте в юдеїв Танах (Старий Завіт) закінчується Другою книгою Хронік, а отже, цим указом Кіра. Наступною книгою в каноні Святого Письма було б Євангеліє від Матвія, яке починається з народження Христа, прообразом Котрого є Кір. Цей цар організував відбудову земного храму; Ісус же розпочав Своє служіння в Небесному святилищі, яке продовжуватиметься до Його повернення і нашого звільнення.

Звичайно, Кір не є досконалим прообразом Христа. Жоден прообраз не збігається з реальністю досконало, тож нам слід виявляти обачність і не намагатися ідентифікувати кожну деталь. Однак у широкому контексті Кір є прообразом Спасителя.

`Дивовижно, як явно Бог використав язичницького царя, щоб виконати Свою волю. Зважаючи на це, чому ми можемо бути впевнені, що Господь здійснить події останнього часу згідно з біблійним пророцтвом?`