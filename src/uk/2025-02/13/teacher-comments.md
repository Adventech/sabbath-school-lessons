---
title:  Коментарі Для Вчителів
date:   27/06/2025
---

**Пам’ятний текст:** Йони 1:9.

**Біблійні тексти для дослідження:** Матв. 12:38–42; Йони 3:5–10; Об’явл. 18:4; Дан. 5:1–30.

### Частина I: Огляд

Оскільки Біблія розповідає про Царство Боже, її центральна вістка орієнтована на кінець гріховного світу і небесне Царство Боже. Таке есхатологічне тлумачення підтверджують і розкривають апокаліптичні пророцтва Біблії, які ясно й недвозначно зображують сценарій останнього часу. Це одкровення викладене і в інших частинах Святого Письма через конкретні події суду і спасіння, які відбудуться в кінці часів.

Для уроку цього тижня обрано три таких події, які мають одну спільну рису: усі вони відбувалися наприкінці історії біблійного Ізраїля та стосуються язичників, або «народів» (пор. Бут. 12:3; 22:18). Перша подія драматична: суд над Ніневією та покаяння всього народу після неохочого проведення там «євангельської кампанії» пророком Йоною. Друга подія трагічна: суд над Валтасаром та його нерозкаяність, що закінчується втратою царства. А третя подія славна: спасіння Божого народу завдяки сприянню перського царя Кіра. Вражає те, що останні часи – це нагода для спасіння народів, котрі нарешті приєднуються до духовного Ізраїля. Утім, вселенський масштаб є невід’ємною ознакою цього есхатологічного моменту, як і провістив Павло: «…доки не ввійде повнота язичників. Отже, увесь Ізраїль спасеться» (Римл. 11:25, 26).

### Частина II: Коментар

Вирок Ніневії. Пророк Йона ― ізраїльський місіонер серед жителів Ніневії – розповідає нам історію свого успіху й поразки. Бог закликав його піти зі свого дому в Ґат-Хефері (див. 2 Царів 14:25), маленького містечка на півночі стародавнього Ізраїлю за часів Єровоама II, у восьмому столітті до нашої ери (785 р. до н. е.). У книзі Царів цей період описано як недобрий час для Ізраїля, невірність якого запалила Божий гнів щодо них (див. 2 Царів 13:3). Проте «Господь не хотів, аби щезло ім’я Ізраїль з-під небес», тому «врятував їх» від ворога (2 Царів 14:27).

Цікаво, що саме тоді, коли Ізраїль виявляв невірність, Бог закликав Йону піти до Ніневії, проповідувати її мешканцям та спонукати їх покаятися. Книга Йони повідомляє нам, що на превеликий жаль пророка, усе місто справді покаялося. Йону настільки засмутило Боже покликання до цієї місії, що він відмовився підкоритися. Він не вирушив на північ до Ніневії, як наказав Бог, натомість вирішив податися на південь до Яффи, а потім відплисти кораблем до Таршіша.

У книзі Йони розповідається про те, як він опинився в череві великої риби, котра вивергнула його на суходіл (див. Йони 2:11). Йону знають як пророка, якого проковтнула велика риба, оскільки він відмовився піти до Ніневії та попередити місто про Божий вирок. За іронією долі, клинописне письмо жителів Ніневії увіковічило це диво: назва Ніневії клинописом означає «велика риба в місті». Здається, ніби сама назва міста натякає на те, наскільки далеко пішов Господь, розчарований власним народом, аби врятувати язичницький народ, котрий виявився більш чуйним до Його милосердя.

Цікаво зазначити, що через 150 років (630 р. до н. е.) те саме місто Ніневію відвідав також пророк Наум, який приніс звістку про приреченість його мешканців через їхнє нечестя. Ці випадки чудово ілюструють, як Бог поводиться зі Своїм та іншими народами. На їхньому прикладі ясно бачимо, що Господь поширює благодать на грішників, однак усе ж карає їх за нерозкаяність.

**Вирок Валтасару.** Розповідь про вирок вавилонському цареві Валтасару міститься за розповіддю про вирок Навуходоносору та його покаяння. Можливо, біблійний автор навмисно хотів підкреслити контраст між двома цими вавилонськими царями. Хоч обидва вони виявили гордість і грішили проти Бога, однак отримали різні вироки. Навуходоносора було прощено. Розділ, у якому розповідається про його досвід, закінчується його піснею. Він прославляє Бога, Котрий може впокорити зарозумілих (див. Дан. 4:34). З іншого боку, знаючи про досвід свого діда, Валтасар відмовляється покаятися. Навпаки, він свідомо повторює узурпаторські дії Навуходоносора (див. уроки 5, 12) і навіть перевершує його у своєму беззаконні. Тимчасом як Навуходоносор бажав лише перенести храмовий посуд до власного храму, Валтасар п’є із цього посуду й упивається. Навуходоносор відмовився від інших металів статуї (див. Дан. 3), задовольняючись лише золотом, яке символізувало його самого. Однак зрештою він усвідомив своє безглуздя й віддав хвалу Богові Небес, Котрий «живе вічно» (Дан. 4:31).

З іншого боку, Валтасар славить усіх богів, представлених цими металами (див. Дан. 5:4). Він навмисно ображає Бога. Саме в момент, коли цар звеличував ідолів, на побіленій стіні з’являється рука, яка пише Божий вирок для нього.

Навіть розв’язка історії кожного із цих царів виражає контраст між ними. Унаслідок покаяння Навуходоносора (див. Дан. 4:31), Бог повернув йому розум, і він знову очолив царство. Тоді до нього повернулися його «достоїнство і… зовнішній вигляд» (Дан. 4:33). Валтасар, який сидів на троні й почувався цілком впевненим у собі, тепер не міг підвестися й контролювати себе, а його коліна билися одне об одне: «Цар щосили закричав» (Дан. 5:7). Він покликав на допомогу своїх мудреців, оскільки не міг прочитати написане таємничою рукою на стіні. Навіть його мудреці не змогли зрозуміти напису.

Тоді прийшла цариця, дружина Навуходоносора, та засвідчила про виняткові здібності Даниїла. У такий спосіб вона нагадала Валтасарові про духовний досвід Навуходоносора. Даниїл, представник Бога, Котрого образив цар, був єдиним, хто зміг прочитати й витлумачити написаний вирок, який передвіщав кінець царству Валтасара (див. Дан. 5:25–29). Чотири слова настінного напису стисло викладають вирок Валтасарові та передають, що включатиме цей вирок: слово «порахував» (двічі вживається) означає відповідальність; слово «зважений» означає оцінку; і слово «розділене» означає «відкинення».

**Вирок Кіру.** Перському цареві Кіру відведене унікальне місце в Писаннях. Кір ― єдиний язичник, якому дано титул машіах, або «помазаник» (Ісаї 45:1). У Біблії Кір пов’язаний навіть з месіанським Спасителем, Самим Христом. Окрім порятунку Ізраїля від Вавилонського полону месією Кіром, пророк Даниїл бачить усесвітнього Месію, Котрий визволить людей від панування зла.

Сімдесят років указують на буквальні роки перед приходом месії Кіра (див. Ісаї 45:1), який відновив історичний Ізраїль у стародавній Палестині. Справді, месія Кір підкріпляє історичний образ Месії Ісуса Христа і Його акту спасіння. Період 70 тижнів (490 років) ― це пророчі тижні, що ведуть до Першого приходу всесвітнього Месії, Який спасе світ від гріха і через викуплення забезпечить прощення гріха. Цю паралель між двома месіями також можна помітити в книзі Ісаї, де між месією Кіром із 45-го розділу Ісаї і Слугою-Страждальцем із 53-го розділу Ісаї є чимало спільного на мовному й тематичному рівнях.

Месія Кір зіграв вирішальну роль у падінні Вавилону – заклятого ворога Ізраїля. Крім того, він повернув ізраїльтян до їхнього краю (див. Ездри 1:1–3) і навіть допоміг євреям у відбудові Єрусалимського храму під керівництвом первосвященника Ісуса (див. Ездри 3:2, 3). Важливо, що книга Об’явлення порівнює досягнення Кіра з Другим приходом Христа. Подія висихання Євфрату, яка дозволила східному цареві Кіру увійти до Вавилона і спричинити його падіння, слугує зразком для опису Другого приходу Христа в час кінця (див. Об’явл. 16:12). Кір створив передумови для майбутнього Першого приходу Христа і спасіння людства. Крім того, Кір був прообразом Христа. Роль Кіра в Першому приході Христа може вказувати на сценарій, який розвиватиметься в кінці часів у зв’язку з Другим приходом Христа. Отож ми цілком можемо припустити, що останні події спасіння включатимуть осіб, котрі нині не належать до Божої Церкви (див. Івана 10:16).

### Частина III: Практичне Застосування

_1. Як приклад Йони слугує застереженням від релігійних та національних упереджень?_ Обговоріть це.

_2. Ісус сказав релігійним людям Свого часу:_ «Митники й розпусниці випереджають вас до Царства Божого» (Матв. 21:31). Що мав на увазі Ісус під цими словами?

_3. Божий суд – справедливий._ У який спосіб цей факт свідчить про серйозне ставлення Бога до Його акту спасіння, який включає повне викорінення зла і смерті? Як уявна суперечність між справедливістю і благодаттю також є вісткою розради й надії?

_4. Чому ми можемо отримати спасіння лише на підставі Божої благодаті, а не завдяки нашим заслугам?_

_5. Є дві важливі істини про Божий суд в останній час,_ які ми повинні зрозуміти: по-перше, кожен буде проінформований і попереджений; по-друге, прийде час, коли каятися буде надто пізно. Застосуйте значення трьох слів настінного напису в залі Валтасара до Церкви останнього часу: «порахував» означає, що ми відповідальні за все, що робимо і чого не робимо; «зважений» означає, що добрі та злі люди будуть розділені (тільки Бог здатний розрізнити їх); «розділене» означає, що спасіння отримають інші.

_6. Прочитайте наступне заохочення Еллен Уайт:_ «Недалекий той час, коли народ Божий буде покликаний дати своє свідчення перед земними правителями… У нас немає часу на марнославство, пусті забави та незначні справи» (The Advent Review and Sabbath Herald. 26 квітня 1892 р.). Як ця цитата спонукає нас ділитися Божою вісткою та Його застереженнями з людьми, котрі володіють авторитетом і владою?