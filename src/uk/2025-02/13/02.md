---
title:  Неохочий Пророк
date:   22/06/2025
---

Історія пророка Йони (див. Йони 1–4), хоч і коротка, справляє значний вплив. Багато віруючих побачило себе в цьому неохочому пророкові. Крім того, його історія містить приголомшливі натяки на майбутні події.

`Прочитайте в тексти Матв. 12:38–42. На які фрагменти історії Йони посилається Ісус, звертаючись до книжників і фарисеїв? Які уроки щодо суду містяться в Його твердженнях?`

Ісус проголосив, що Він більший за Йону. Спаситель знав, що прихід у цей світ буде пов’язаний із хрестом, і все-таки прийшов, щоб «знайти і спасти те, що загинуло» (Луки 19:10). Йона через власні гріхи провів три дні всередині великої риби. Ісус провів у гробі три дні через наші гріхи. Ось що було необхідно для спасіння тих, котрі загинули.

Сьогодні ми знаємо Йону як неохочого пророка, бо він відмовився йти до Ніневії. З людського погляду його легко зрозуміти: ассирійці були надзвичайно жорстокими. Їхні фрески рясніють сценами варварської жорстокості: підкорених народів знищували бузувірськими методами, які навіть неможливо собі уявити. Хто б хотів зіткнутися з перспективою проповідувати покаяння в їхній столиці?

У цій історії є важливий момент, який може вказувати на рух Останку в завершальні дні земної історії. Коли Йону запитали, хто він, пророк відповів: «Я єврей і вшановую Господа, Бога небес, Котрий створив і море, і сушу» (Йони 1:9). Ця заява дуже схожа на звістку першого ангела із книги Об’явлення (див. 14:7). Справді, Йона наголошує, що Господь «створив і море, і сушу», тобто вказує на Нього як на Творця. Цей факт ― основна причина, чому ми повинні поклонятися Йому, а поклоніння відіграє ключову роль у подіях останніх днів.

Водночас ми також маємо завдання проповідувати потенційно непопулярну вістку в духовному Вавилоні. Сказати: «Вийди з неї, народе Мій» (Об’явл. 18:4), — означає повідомити людям світу, що вони повинні покаятися. Ця вістка майже завжди викликала негативну реакцію в багатьох людей, навіть якщо її було донесено в найбільш люб’язний спосіб. Хто з нас під час свідчення не стикався з негативними чи навіть ворожими реакціями? Здається, це невід’ємна складова місіонерського служіння.

`Наскільки ви подібні до Йони? Як можете позбутися цих вад?`