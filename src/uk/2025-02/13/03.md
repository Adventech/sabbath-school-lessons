---
title:  Покаяння І Помилування
date:   23/06/2025
---

Йона мав дуже ясну вістку для жителів Ніневії. «І почав Йона ходити вулицями міста, скільки можна було пройти за один день, і, проповідуючи, говорив: Через сорок днів Ніневія буде зруйнована!» (Йони 3:4). Вістка цілком зрозуміла: місто приречене. Зрештою, хіба це не слово безпосередньо від Господнього пророка?

`Однак що сталося з Ніневією? Прочитайте уривок Йони 3:5–10. Чому пророцтво Йони не сповнилося?`

Усе місто покаялося, тому передвіщену загибель було скасовано, принаймні на певний час. «Ніневітяни були помилувані, Бог Ізраїлів — звеличений у всьому язичеському світі, а Його Закон — ушанований. Лише через багато років Ніневія стала здобиччю сусідніх народів через те, що знову забула Бога та сповнилася пихою й гордощами» (Е. Уайт. Пророки і царі. С. 271).

Чи можна очікувати чогось подібного в останні дні, коли проголошуватиметься остання вістка грішному світові? І так, і ні. Тобто в усьому світі буде чимало людей, котрі прислухаються до заклику: «Вийди з неї, народе Мій, щоб не був ти спільником її гріхів, і щоб ти не був захоплений її карами» (Об’явл. 18:4). По всьому світу проти звіра виступлять люди, «які бережуть Божі заповіді та віру Ісуса» (Об’явл. 14:12). Ці люди, як і жителі Ніневії, будуть спасенні від суду, якому підлягають нечестиві.

Певні біблійні пророцтва, такі як Боже попередження про знищення Ніневії, є умовними. Тобто місто буде знищене, якщо люди не відвернуться від свого зла (див. Єрем. 18:7–10). Однак деякі пророцтва не включають таких умов. Вони виконаються незалежно від людської реакції. Месіанські пророцтва про Перший і Другий приходи Христа, знак звіра, злиття кар, переслідування останнього часу неодмінно збудуться. Учинки й рішення людей визначать, на чиєму боці вони перебувають, коли розгортатимуться передбачені пророками останні події.

`Які рішення ви ухвалюєте сьогодні, котрі можуть обумовити ваші рішення в майбутньому, коли у світі постане питання про поклоніння Богові чи образу звіра?`