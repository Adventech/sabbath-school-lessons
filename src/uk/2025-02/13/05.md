---
title:  Висихання Євфрату
date:   25/06/2025
---

Однією із сильних сторін Вавилона був факт, що річка Євфрат протікала під його стінами, забезпечуючи місто необмеженим запасом води. Однак це також стало його слабкістю. Давньовавилонська цариця Нітокріс створила земляні споруди вздовж річки, щоб спрямувати її русло до міста. У процесі праці річку було скеровано в болото для зручності робочих бригад.

Кір зрозумів, що можна зробити так само й висушити Євфрат настільки, аби безперешкодно провести свої війська під стіною. Проникнувши в місто, він виявив, що оборонні стіни навколо річки, яка протікала через місто, не охоронялися. Вавилон упав за одну ніч. Давньогрецький історик Геродот пише: «Жителі центру Вавилона не підозрювали, що передмістя впало, оскільки тоді відбувалося святкування, усі танцювали та вдавалися до насолод» (Herodotus. The Histories. Tom Holland, trans. (New York: Penguin. 2015). Р. 94). Невже можуть бути якісь сумніви, що саме це свято описане в п’ятому розділі книги Даниїла?

`Прочитайте уривки Дан. 5:18–30 та Об’явл. 16:12–19. Які паралелі ви зауважуєте між деякими карами в Об’явленні та історією про падіння Вавилона?`

Пояснюючи, як розпізнавати ознаки часу, Ісус попередив Своїх учнів: «Отже, пильнуйте, бо не знаєте, якого дня прийде ваш Господь. Тож пам’ятайте, що коли б господар знав, у яку сторожу приходить злодій, він пильнував би і не дав би підкопати свого дому» (Матв. 24:42, 43). Як і під час падіння Вавилона, раптова поява Христа застане сучасний Вавилон зненацька. Проте для вірних Його поява не буде несподіваною. У безлічі докладних пророцтв нам дано достатньо свідчень про скорий Прихід Ісуса.

Останні події застануть світ зненацька лише тому, що він не визнає пророцтв Біблії. Світ здивується, бо вирішив не вірити словам Господа про майбутні події.

`Прочитайте текст Об’явл. 16:15. Яка євангельська вістка міститься серед цих попереджень про останній час? Що означає не «ходити нагим»?`