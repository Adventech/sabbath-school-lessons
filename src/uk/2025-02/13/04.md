---
title:  Бенкет Валтасара
date:   24/06/2025
---

Після того, як місто Ніневію підкорила (612 р. до н. е.) коаліційна армія мідійців і вавилонян (на чолі з батьком Навуходоносора), місто Вавилон пережило відродження. Таким місто не було від часів Хаммурапі, великого вавилонського законодавця. За правління Навуходоносора, якому тепер не докучали ассирійські набіги, місто Вавилон досягло такого багатства і впливу, що сусідні народи не мали іншого вибору, окрім як неохоче визнати його панування. Місто стало царицею світу, і йому присягали на вірність народи, які прагнули процвітання.

Наскільки нам відомо, Навуходоносор помер віруючою людиною, визнавши, що Бог Даниїла ― справді законний Правитель усіх народів (див. Дан. 4:31–34). Подальша розповідь Даниїла стосується Навуходоносорового наступника, намісника Валтасара.

`Прочитайте розділ 5 книги Даниїла. Які важливі духовні вістки містить ця розповідь? Що зрештою спричинило падіння Валтасара?`

Напевно, найтрагічніша частина цієї розповіді записана в Дан. 5:22. Пригадавши цареві про падіння, а потім і відновлення Навуходоносора, Даниїл сказав йому: «А ти, сину його Валтасаре, не впокорив свого серця, хоч усе це знав» (переклад І. Огієнка). Хоч Валтасар мав можливість пізнати істину і навіть був свідком того, що сталося з Навуходоносором, проте вирішив проігнорувати ці події. Він пішов тим самим шляхом, який приніс стільки проблем його попередникові.

Як і Навуходоносор, який спорудив золоту статую, Валтасар відкрито кинув виклик передреченому Богом Даниїла. Богохульно використовуючи храмовий посуд, він прагнув підкреслити, що Вавилон завоював євреїв і тепер володіє релігійними предметами їхнього Бога. Тобто, вавилоняни досі відчували «верховенство» над Богом, Котрий передбачив їхній кінець.

Це був акт повної непокори, хоч Валтасар мав більш ніж достатньо свідчень і доказів, щоб чинити мудро. У нього було вдосталь знань, щоб пізнати істину; однак проблема корінилася в його серці. Наприкінці часу, коли у світі спалахне остання криза, люди також матимуть можливість пізнати істину. Як і у випадку з Валтасаром, їхній вибір визначатимуть їхні серця.