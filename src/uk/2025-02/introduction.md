### Передвісники Пророцтва

Під час Першої війни в Перській затоці (1991 р.) один відомий протестантський письменник й оратор висловив переконання, що в книзі Об’явлення передбачено цей конфлікт. Він аргументував свою думку тим, що задіяні в цій війні гелікоптери були схожі на сарану, описану в дев’ятому розділі книги Об’явлення. «І вона відкрила колодязь безодні, й піднявся дим із колодязя, наче дим з великої печі, й померкли сонце та повітря від диму з колодязя. І з диму на землю вийшла сарана, і дано їй владу, — таку владу, яку мають земні скорпіони» (Об’явл. 9:2, 3).

Не найкращий спосіб тлумачення біблійного пророцтва, чи не так? Однак подібні тлумачення зустрічаються досить часто. Справді, упродовж десятиліть у численних книгах, статтях, відео, а тепер і на веб-сайтах було опубліковано безліч прогнозів про останні події та навіть встановлювалися конкретні дати цих подій. Здебільшого центральною темою таких публікацій були війни або заворушення на Близькому Сході. Проте, о диво, щоразу ці прогнози не справджувалися.

Як адвентисти сьомого дня, ми дотримуємося іншого методу тлумачення, у центрі якого — Христос, а не якесь географічне місце на Близькому Сході та військові конфлікти, котрі там розгортаються. Ми розглядаємо пророцтва через призму великої боротьби між Христом і сатаною. Ця вселенська духовна боротьба досягне кульмінації, коли вірні Божі діти (див. Об’явл. 12:17; 14:12) зіткнуться з останньою кризою, пов’язаною з питанням поклоніння. Тоді кожен житель Землі обере, кому поклонятися: або Творцеві (див. Об’явл. 14:7), або звірові та його образу.

Важливим засобом для розуміння пророцтв про останні дні є другий розділ книги Даниїла, який містить не лише історичний опис пророцтв, але й ключ для тлумачення, який розкриває їхнє значення.

У другому розділі Даниїла послідовно зображено чотири світові імперії — Вавилон, Мідо-Персію, Грецію, Рим та встановлене Богом вічне Царство, «яке не зруйнується повіки. Це Царство жодному іншому народові не дістанеться. Воно розтрощить і знищить усі інші царства, а саме стоятиме вічно» (Дан. 2:44). У паралельних пророцтвах у розділах 7 і 8 книги Даниїла викладено аналогічні відомості про те, що ці світові імперії виникатимуть і зникатимуть доти, доки не буде встановлене вічне Боже Царство.

У 7-му розділі Даниїла ангел-тлумач пояснює: «Ті великі чотири звіри — це чотири царства, котрі постануть на землі. Але царство перейде до святих Всевишнього, і володітимуть вони тим царством вічно, повік-віків» (вірші 17, 18).

Чотири світові імперії (Вавилонська, Мідо-Перська, Грецька та Римська) змінюють одна одну впродовж історії, поки після Другого приходу Ісуса Бог не встановить Своє вічне Царство.

З огляду на цю історичну перспективу як основу для розуміння пророцтв, цього кварталу ми вивчатимемо тему про те, як тлумачити біблійні пророцтва, зокрема деякі алюзії<sup>*</sup>, історії, образи й метафори, які розкривають пророчу істину та заключні події.

Ми почнемо з оповіді про Сотворіння в книзі Буття, котра є важливою для розуміння не лише пророцтв, але й провіщених ними подій, особливо викупної смерті Ісуса Христа. Далі перейдемо до Вавилонської вежі, служіння у святилищі, Псалмів, і навіть розглянемо деякі зі старозавітних шлюбів. У всіх цих та інших історіях ми побачимо дивовижні образи, символи й метафори. Якщо вивчатимемо їх із молитвою й покірним, смиренним духом, вони допоможуть нам пізнати і правильно зрозуміти пророцтва останнього часу, зокрема пророцтва книги Об’явлення. Якщо ж розгортати Біблію, маючи бунтарське, зухвале, уперте серце, — значить марнувати час

Звичайно, одного кварталу недостатньо навіть для того, аби почати вивчати всі історії й образи, які допомагають розкрити пророчу істину. Хто знає, можливо, для цього нам знадобиться вся вічність. А до того часу, з Божою допомогою спробуємо дослідити все, що зможемо.

_Шон Бунстра — спікер/директор служіння «Голос пророцтва». Його програми та книги слугують джерелом натхнення по всьому світу. Ба більше, упродовж багатьох років Шон проводить євангелізаційні зустрічі на всіх континентах, крім Антарктиди._

<sup>*</sup>Алюзія — художньо-стилістичний прийом, натяк на загальновідомий історичний чи літературний факт у розрахунку на обізнаність читача, який має витлумачити цей натяк (прим. теолога).