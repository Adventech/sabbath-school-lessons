---
title:  Одне Тіло
date:   13/04/2025
---

Біблійні метафори підкреслюють близькість, яку Господь бажає мати з людським родом. Вона перевершує навіть близькість у шлюбі. Метафора шлюбу дуже часто використовується в біблійній розповіді та надзвичайно виразно розкривається в Об’явленні. Отож дослідникам Біблії вкрай важливо зрозуміти, на що Бог натякає, коли використовує її у Своєму Слові.

`Прочитайте Бут. 2:23–25 і Ефес. 5:29–32. Як людський шлюб відображає зв’язок Христа з людством?`

Одного разу, розмовляючи з фарисеями, Ісус процитував уривок з розповіді про шлюб Адама та Єви в книзі Буття. У відповідь фарисеї швидко відреагували запитанням: «А чому ж Мойсей звелів дати розвідного листа й відпустити її?» (Матв. 19:7).

Звичайно, юдеї вважали Мойсея великим лідером і пророком Божого народу. Тому вони поставили під сумнів твердження Автора інституту шлюбу, протиставляючи Його слова повелінню Мойсея. Така манера ставлення до Ісуса була для них звичною. Вони часто намагалися довести, що Його вчення суперечить Писанням.

Вірний шлюб на все життя ― це ідеал, установлений Богом при створенні людського роду. На жаль, грішне людство спотворило цей основоположний дар від Бога.

У Святому Письмі неодноразово наголошується: Господь вважає шлюб надзвичайно важливим, тому невипадково цей інститут завжди зазнавав невпинних нападів сатани та його поплічників. Поряд із суботою, це один з двох дарів, даних нам в Едемі. Обидва мали продемонструвати бажання Бога мати близькі стосунки зі Своїм творінням.

Шлюб, тобто тісне поєднання двох недосконалих людей, завжди дає привід для напруженості. Шлюб між Церквою і Христом — це поєднання ідеального Спасителя з дуже недосконалою нареченою. І все ж ми можемо чимало дізнатися про Божу любов з того, що пропонує хороший шлюб.

Ось три принципи шлюбу. По-перше, пробачте свого чоловіка (дружину), хоч би яким недостойним він не був, так само як Христос прощає нас, хоч би якими недостойними ми не були. По-друге, прийміть свого чоловіка (дружину) з усіма його вадами, так само як Христос приймає нас із усіма нашими вадами. По-третє, подібно до того, як Христос поставив наші потреби вище за власні, **поставте** потреби свого чоловіка (дружини) **вище за** свої. У який спосіб ці три євангельські принципи можуть не тільки допомогти нам зрозуміти, як Бог ставиться до нас, але й сприяти налагодженню стосунків будь-якого подружжя?