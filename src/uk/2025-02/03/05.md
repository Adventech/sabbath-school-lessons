---
title:  Ісаак І Ревека
date:   16/04/2025
---

Безперечно, коли Авраам зістарівся, він міркував про обітниці, дані Богом щодо його нащадків (див. Бут. 15:5). Отож він дав своєму найстаршому найдовіренішому слузі серйозне завдання.

`Прочитайте Бут. 24:1–4. Чому для Авраама було так важливо, щоб його син не одружився з котроюсь із «дочок ханаанського народу» (Бут. 24:3)?`

Яким би нетерпимим не здавалося його застереження, для Авраама це було питання духовності, а не етнічності. Це стосувалося теології, а не національності. Авраамові було дуже добре відомо про моральне виродження ханаанських народів, не кажучи вже про їхнє поклоніння фальшивим богам. Він знав, як легко його син міг би прийняти ці звичаї, якби одружився із жінкою-ханаанкою.

Справді, Божий народ мав би свідчити світові, проте впродовж більшої частини історії стародавнього Ізраїлю і навіть століть існування християнської Церкви, він гнався за світом, за його фальшивими вченнями та релігійними переконаннями. Напевно, найкращий приклад цієї сумної реальності ― узаконення неділі, язичницького дня сонця, замість біблійного сьомого дня ― суботи. І ця реальність відіграватиме визначну роль в останні дні.

`Прочитайте Бут. 24:57–67. Які уроки можна почерпнути про Христа і Його Церкву з деяких подробиць цієї історії? Наприклад, що можна дізнатися про наш деградований духовний стан із факту, що Ревека була далекою родичкою Ісаака і їхні сім’ї не спілкувалися?`

Безперечно, ми пов’язані з нашим Творцем, оскільки від початку були створені за Його образом. Гріх розділив нас із Ним, однак Господь усе ще вважає нас Своєю нареченою, незважаючи на те, що наші рішення часом роблять цей шлюб вельми неспокійним.

`Бог любить нас, Свою наречену, більше, ніж ми любимо Його. Які рішення ми можемо й повинні щодня ухвалювати, аби зміцнити нашу любов до Бога? Водночас, які рішення лише ослаблятимуть нашу любов?`