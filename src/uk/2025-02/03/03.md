---
title:  Вродлива Наречена
date:   14/04/2025
---

У 16-му розділі книги пророка Єзекіїля зображена дивовижна картина ставлення Бога до Свого народу. Господь описує ізраїльський народ, як дитину, котру покинули помирати в полі. Він забирає її додому, омиває її, а коли вона подорослішала, одружується з нею. Це приголомшлива картина шлюбу, який навряд чи міг реально відбутися.

`Прочитайте Єзек. 16:4–14. Чого навчають нас подробиці звеличення цієї нареченої про наміри Бога щодо нас?`

Господь наголосив Ізраїлеві, Своїй нареченій, що завдяки Його піклуванню вона «стала вродливою красунею» (Єзек. 16:13). Коли Він уперше знайшов її, ніхто не вважав її вродливою, навпаки, вона була найгіршою серед інших дітей. Її відкинули, сподіваючись, що вона помре. Та коли Бог оточив її Своєю увагою, вона ставала дедалі прекраснішою, аж поки про неї не заговорили в усьому світі. Справді, упродовж перших років правління єврейських царів, за Давида й Соломона, було саме так. Навіть цариця Ефіопії спеціально приїхала, щоб на власні очі побачити велич Ізраїля!

Проте краса Ізраїля, нареченої Господа, повністю була даром від Нього. Вона стала вродливою і про неї говорили народи саме тому, що це була Його наречена. Господь повідомив: її «краса була досконалою, завдяки Моїй пишноті, якою Я тебе наділив» (Єзек. 16:14).

Ця тема неодноразово повторюється в Біблії: Божа наречена гарна не через якісь свої діла, а завдяки тому, що Бог вилив на неї Свою благодать і зробив її такою. В очах Неба віруючі є достойними не через якісь власні діяння з метою заслужити це, а завдяки милості Бога та подарованому нам спасінню. Ми красиві, бо покриті Його праведністю, «Божою праведністю» (2 Кор. 5:21).

Отож усе було добре аж до наступного вірша в книзі Єзекіїля: «Але ти стала покладатися на власну красу і, скориставшись славою свого імені, почала чинити розпусту з кожним захожим, віддаючись йому» (Єзек. 16:15).

Ми створені, щоб відображати доброту і славу Господа. Коли Божі творіння припускають, що їхня краса є власною, ця краса здешевлюється і на них чекають проблеми.

`Чим небезпечна віра людини у «власну красу»? Тобто чому небезпечно вважати: ми володіємо чимось, що наділяє нас заслугами переді Богом або робить нас гідними Його любові? Як нам уберегтися від духовної гордості?`