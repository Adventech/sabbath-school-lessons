---
title:  Розпусна Дружина Осії
date:   15/04/2025
---

Боже повеління пророкові Осії, напевно, одне з найдивніших доручень, яке будь-коли отримували Його слуги: цілеспрямовано одружитися з жінкою-розпусницею! Проте Господь використав цю історію, щоб допомогти нам усвідомити, як Він сприймає біль людського гріха й бунту. Бог з любов’ю вибрав дружину, тобто Ізраїль. Вона ж неодноразово зраджувала Його, але, як не дивно, Він прийняв її назад та відновив у правах.

`Порівняйте тексти Осії 1:2; 3:3; Об’явл. 17:1, 2; 18:1–4. Що означає слово розпуста в наведених текстах? Які уроки можуть почерпнути християни з історії про Осію? Як у новозавітній Церкві повторювалися старозавітні гріхи?`

Біблія відкриває, що помилки старозавітного Ізраїлю значною мірою повторяться в новозавітній Церкві Христа. Перед своїм вигнанням Божий народ завіту зійшов з правдивого шляху, запозичивши ідолопоклонницькі звичаї сусідніх народів. На початку четвертого століття християнська Церква, розуміючи потенційні переваги такого кроку, почала шукати прихильності в імператора Риму Костянтина і запросила його взятися за вирішення церковних суперечок. Щоразу народ Господа відмовлявся від своїх стосунків з Ним заради того, щоб знайти «рішення» нагальних проблем.

Виголошені Богом слова свідчать, що Він не лише намагається нам показати хибність наших учинків, але й відкрити, які почуття це викликає в Нього. Людина, зраджена своєю половинкою, здатна зрозуміти те почуття спустошення, яке наша невірність Ісусові викликає в небесних дворах. Мабуть, найдивовижнішою частиною історії про Осію є те, на що пророк пішов, викупивши свою дружину-розпусницю.

Коли читаємо про останній заклик Бога до людства, Котрий велить Своєму народові вийти з Вавилону, нам варто звернути увагу на те, що Він кличе не чужинців, а саме Свій народ. Господь знає його дуже близько. Він любить його. І поки світ наближається до свого найгіршого часу, Спаситель усе ще пропонує викуп, якого Сам заплатив, щоб власною кров’ю знову придбати нас. Більше ніж будь-що інше, хрест Христа має показати нам, наскільки щиро Господь бажає спасти Свій відступницький народ.

`У який спосіб сьогодні будь-яка церква, навіть наша громада, може припускатися духовного перелюбу?`