---
title:  Коментарі Для Вчителів
date:   18/04/2025
---

**Пам’ятний текст:** Об’явл. 19:9.

**Біблійні тексти для дослідження:** Бут. 2:18-23; Єзек. 16:3-32.

### Частина I: Огляд

Літературна структура розповіді про Сотворіння в книзі Буття свідчить про паралель між заснуванням шлюбу (див. 2:21–24) та заснуванням суботи (див. 2:1–3). Ця паралель висвітлює надзвичайно важливий урок: стосунки між Богом і людською родиною потрібно розуміти у світлі таїнства шлюбу.

Образ шлюбу повторюватиметься на ранніх етапах життя ізраїльського народу під час Виходу. Мотив ревнощів, який часто асоціюється з мотивом подружньої зради, зокрема простежується в завітному документі Декалогу (див. Вих. 20:5; пор. Чис. 25:1; див. Втор. 4:23, 24). Отже, завіт між Богом і Його народом слід розуміти в контексті подружніх зобов’язань. Господь любить Свій народ (див. Втор. 7:8), а Ізраїль має любити Його у відповідь (Втор. 6:5). Єврейське слово йада («пізнати»), яке відображає сексуальні, близькі й особисті стосунки між чоловіком і дружиною (див. Бут. 4:1; 19:8), використовується для позначення стосунків між Богом та Його народом (див. Псал. 16:11; Єрем. 2:2, 3; Єзек. 16:3–32).

Ось чому для того, щоб краще зрозуміти значення метафори шлюбу, необхідно вивчати біблійні аспекти подружніх стосунків.

### Частина II: Коментар

Спочатку розглянемо біблійну модель шлюбу на прикладі союзу двох пар із книги Буття: Адама і Єви та Ісаака й Ревеки. А потім дослідимо використання в пророцтвах символізму подружніх взаємин: метафори «розпусниця» та «наречена», які ілюструють невдачі й успіхи в стосунках Бога з грішним людством.

**Адам і Єва**

Згідно з біблійною оповіддю, інститут шлюбу був заснований в Едемському саду шостого дня Сотворіння, першого дня історії людства (див. Бут. 1:26, 27; 2:18, 20–23). Отже, варто очікувати, що ці стародавні натхненні тексти з книги Буття містять основоположні принципи шлюбу, тому їх необхідно дослідити.

«За Божим образом» (Бут. 1:27). Цікаво, що для опису Божої ініціативи створити людську пару, використано форму правильної множини. Множина дієслова наасе, що означає «створімо» (вірш 26), стосується взаємозв’язку, який існує всередині Божества. Факт, що Бог створив подружжя «за Своєю подобою» (вірш 27), означає: Адам і Єва як пара мають відображати модель Божественного взаємозв’язку. Однак цю паралель не слід сприймати буквально в усіх значеннях. Наприклад, у значенні, що всередині Божества існують сексуальні стосунки або ієрархія. Головна думка полягає ось у чому: як любов і єдність існують між Трьома Особами Божества, так само любов і єдність повинні бути між чоловіком і дружиною (див. Бут. 2:24; Івана 15:9, 12, 17; Ефес. 4:1–6).

«Помічника, відповідного йому» (Бут. 2:18). Слово езер («помічник») зазвичай указує на Божий акт спасіння (див. Вих. 18:4; Псал. 33:20). Слово кенегдо («відповідний йому») буквально означає «подібний» (ке) й «одне перед одним» (негдо). Отже, пара зображена як «подібні» одне до одного й «одне перед одним».

Взаємність, що існує між чоловіком і дружиною від часу Сотворіння і після гріхопадіння, також слугує символом завіту між Господом та Його народом (пор. Пісн. 6:3; Бут. 3:16; Ефес. 5:21–28).

**Ісаак і Ревека**

Історія шлюбу Ісаака й Ревеки записана у 24-му розділі Буття, найдовшому в цій книзі. Розповідь містить урок про Божу присутність. Господь (Ягве) жодного разу не говорить у цьому розділі, однак згадується 17 разів. Ще одне ключове слово розділу – дієслово «йти», яке також зустрічається 17 разів, сім з них пов’язані з Ревекою. Саме з дієслова «йти» почалася подорож Авраама у відповідь на Божий заклик (див. Бут. 12:1, 4). У такий спосіб Ревеку представлено як другого Авраама. Головна думка цього розділу полягає в тому, що шлюб ― це місце Божої присутності, місце Божого спасіння. Отож у шлюбі Ісаака та Ревеки закладено ряд повчальних аспектів, які допомагають краще зрозуміти завіт Господа з Його народом.

Бог – Ініціатор завіту. Подібно до того, як Авраам послав свого слугу до місця проживання майбутньої нареченої Ісаака, Господь робить перший крок до Свого народу – Своєї нареченої. Проте Він не нав’язує Свого завіту. Так само Елієзер враховує волю нареченої, котра може вирішити не йти з ним: «А якщо жінка не захоче піти зі мною…» (Бут. 24:5).

Відповідь нареченої. Ревека без вагань вирішує піти й відповідає одним словом – еле х, тобто: «Я піду» (Бут. 24:58). Вражає факт, що Ревеку запитують, адже в тій культурі жінка не мала права голосу в питанні свого шлюбу. У цьому випадку все залежить від її «так» чи «ні», оскільки тут останнє слово за нею. Крім того, відповідь Ревеки подібна до відповіді патріарха Авраама. Використані дієслова перегукуються з дієсловом, яке описує вихід Авраама з Месопотамії: вайєле х, тобто «вийшов» (Бут. 12:4). У цьому розумінні Ревека йде слідами Авраама.

Роль молитви. Елієзер молився про успіх своєї подорожі (див. Бут. 24:12), а також про те, щоб Ревека не тільки дала йому напитися, а й вирішила напоїти його верблюдів (вірш 14). Тоді, відповідно до його молитви, Ревека саме так і вчинила (вірші 18, 19). Крім того, Ісаак молився про успіх у зустрічі з Ревекою (вірш 63). Після цього очі Ревеки зустрічаються з очима Ісаака (вірш 64).

Роль кохання. Біблійний текст повідомляє, що Ісаак покохав Ревеку лише після одруження (див. Бут. 24:67). Любов передбачає вірність, обов’язок «насолоджуватися життям з коханою дружиною» (Екл. 9:9). Ця єврейська концепція любові надихнула єврейську теологію релігії. Досвід подружньої любові використовувався як модель завіту між Богом і Його народом (див. Осії 1:2; 3:1). У Старому Завіті любов є невід’ємною частиною поняття «завіт» (Втор. 7:9). Отже, закликаючи людей любити Його, Господь не має на увазі миттєвого сентиментального досвіду; любити Бога означає зобов’язатися жити з Ним усе життя (див. Втор. 6:5–9; Вих. 20:6).

**Розпусниця і наречена**

Подружній досвід надихав пророків. Коли Божий народ виявляв невірність Господу, поклоняючись іншим богам, його порівнювали з розпусницею, а шлюбний завіт вважали розірваним. З іншого боку, коли Божий народ був вірним Господу, шлюбний завіт оспівували, а Ізраїль, або церкву, порівнювали з вродливою нареченою.

Розпусниця. У книзі Осії символізм подружніх взаємин стосується як духовного поняття, так і історичної реальності. Бог звелів пророкові Осії взяти собі «жінку-розпусницю… адже край… цілковито віддався розпусті» (Осії 1:2). Ці слова потрібно сприймати як у буквальному, так і в духовному значенні. Ця жінка, Ґомер, «яку вже любить її друг» [хтось інший, а не її чоловік], чинить перелюб аналогічно тому, як сини Ізраїля, котрих любить Господь, перейняли чужих богів (Осії 3:1). Фактично Ґомер – професійна повія на зразок подібних жінок у тогочасному Ханаанському краї. Отже, коли народ Ізраїля побачив, що пророк одружився з розпусницею, вони усвідомили, що стали розпусницею, з якою одружився Бог.

Наречена. У книзі Єзекіїля опис жінки, або нареченої, як символу Божого народу, поступово змінюється. Коли Господь знайшов її, вона була просто брудним і потворним новонародженим немовлям язичницького походження (див. Єзек. 16:3). Тоді Він подбав про неї: очистив її та нагодував, і вона виросла «вродливою красунею» (вірш 13), представляючи Божу пишноту, якою Він наділив її (вірш 14). Таку саму єврейську оцінку мео д мео д (дуже, надзвичайно, безмірно) використано в книзі Єзекіїля, щоб охарактеризувати жінку в її беззаконні, яке було дуже великим (див. Єзек. 9:9). Те, що Бог створив «дуже добре» (тов меод, Бут. 1:31), виявилося дуже поганим.

Розпусниця і наречена. Автор книги Об’явлення переймає в єврейських пророків метафору шлюбу для вираження відмінності між двома жінками. «Наречена, прикрашена для свого чоловіка» (Об’явл. 21:2), уособлює народ Господа, з яким Він перебуватиме в «Новому Єрусалимі». З іншого боку, «велика розпусниця» представляє перелюбну церкву, «яка зіпсувала землю своєю розпустою» (Об’явл. 19:2).

### Частина III: Практичне Застосування

Метафору шлюбу можна застосувати в трьох сферах життя християнина: в особистих стосунках з Богом, у подружніх стосунках та в стосунках із Церквою.

**(1) Стосунки з Богом.** Як метафора шлюбу стосується ваших особистих стосунків з Богом та як проливає світло на них? Як ця метафора допомагає вам більш повно втілити біблійну віру у власному житті? Як вона навчає вас, що Господь має перебувати з вами не лише під час молитви й поклоніння в церкві, але також скрізь і завжди? Як образ шлюбу навчає вас ходити з Богом: уночі, коли ви спите; удень, коли ви працюєте, думаєте, говорите, співаєте, їсте, смієтеся, а також коли страждаєте, плачете й переживаєте труднощі? Наведіть конкретні приклади, коли ви відчуваєте й усвідомлюєте, що Бог поруч із вами, або далеко від вас, або сумує через вас.

**(2) Подружні стосунки.** Якщо ви одружені, поміркуйте про свої стосунки з вашою дружиною/чоловіком у світлі біблійної моделі шлюбу. З радістю звертайте увагу одне на одного, на кохану людину «протягом усього віку твого швидкоплинного життя» (Екл. 9:9), «підкоряючись одне одному в Христовому страху» (Ефес. 5:21; пор. Бут. 3:16). Відкрийте для себе Божий образ у своїй половинці (див. Бут. 1:26), поважайте ваші відмінності й захоплюйтеся ними. Як поєднуються між собою принципи одностайності й відмінності (див. Бут. 2:24)?

**(3) Стосунки в Церкві.** Обговоріть зв’язок між Церквою та Господом. Як Він виявляє Свою любов до Церкви? У який спосіб Його праведність виявляється в житті вашої громади? Пригадайте конкретні приклади, коли ви або ваша громада зазнавали невдач або досягали успіхів.