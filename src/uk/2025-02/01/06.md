---
title:  Образно Чи Буквально?
date:   03/04/2025
---

Одне з ключових питань, яке потрібно вирішити дослідникам пророцтв, таке: як визначити, чи певний біблійний уривок слід розуміти буквально чи образно? Як встановити, чи автор використав символічну мову? І якщо це образна мова, то як дізнатися, що означають символи? Найкращий спосіб полягає в тому, аби довідатися, як цей образ або символ використовується в усій Біблії, замість того, щоб зважати на застосування цього символу в наш час. Наприклад, дехто вважає, що символ ведмедя в Даниїла 7 указує на Росію, оскільки сьогодні це зображення часто використовується як символ Росії. Такий спосіб тлумачення пророчої символіки і неправильний, і ненадійний.

**Прочитайте наведені тексти, дозволяючи Біблії пояснити саму себе (дати визначення власним поняттям). Який пророчий символ є спільним для текстів у кожному випадку? Згідно з Біблією, що він відображає?**

`Дан. 7:7; 8:3; 7:24`

`Об’явл. 1:16; Ефес. 6:17; Євр. 4:12`

`Об’явл. 12:1; 21:2; Ефес. 5:31, 32; Єрем. 6:2`

Коли ми дотримуємося простого правила, згідно з яким Біблія дає визначення власним термінам, пророча символіка стає не такою вже й таємничою. Наприклад, ми виявляємо, що ріг може символізувати політичну владу чи народ, меч — Слово Боже, а жінка — церкву. На цих прикладах ми чітко бачимо, як Біблія пояснює сама себе.

Однак нас цікавить: чому Бог часом воліє говорити символами, а не прямо? Наприклад, чому Петро в тексті 1 Петра 5:13 загадково назвав місто Рим Вавилоном?

Причин, чому Бог вирішив звіщати пророцтва через символи, може бути чимало. Наприклад, якби за часів новозавітної Церкви в книзі Об’явлення Рим прямо був названий винуватцем зла, тоді Церква зазнала б ще жахливіших переслідувань. Якими б не були причини, ми можемо вірити: Господь хоче, щоб ми зрозуміли значення символів.

`Хоч деякі символи і пророцтва залишаються загадками, як зосередження на тому, що ми вже розуміємо, може зміцнити нашу віру?`