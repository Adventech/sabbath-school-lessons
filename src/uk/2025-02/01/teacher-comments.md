---
title:  Коментарі Для Вчителів
date:   04/04/2025
---

**Пам’ятний текст:** Єрем. 9:24.

**Біблійні тексти для дослідження:** 2 Тим. 3:15-17.

### Частина I: Огляд

На початку своїх занять з вивчення Біблії професор семінарії кожного семестру ставив своїм студентам просте й водночас складне запитання: «Який найважливіший інструмент є у вашому розпорядженні, котрий допомагає вам зрозуміти Біблію?» Студенти пропонували, на їхню думку, найкращі варіанти: «біблійні словники», «молитва», «Святий Дух», «знання біблійних мов» (давньоєврейська, грецька), «програмне забезпечення для аналізу біблійних текстів» тощо. Вислухавши всі відповіді студентів, професор погодився, що все перелічене корисне, проте існує ще один інструмент, якого вони не згадали. Їхній найважливіший ресурс ― час.

Безперечно, найважливішим необхідним інструментом для дослідження Святого Письма є час, якого зазвичай у нас найменше. Коли ж ми готові й бажаємо вкладати час у справу вивчення Біблії, перед нами постане наступне запитання: а як правильно досліджувати Біблію? Тобто, які принципи мають спрямовувати нас на шляху дослідження й розуміння цієї Книги?

**Теми уроку:** Цього тижня ми розглянемо десять принципів читання пророчого біблійного тексту. Перші п’ять принципів стосуватимуться нашого сприйняття самого тексту: відкритість (читати як новий текст), уважність (читати як важливий текст), естетичність (читати як красивий текст), контекст (читати, зважаючи на біблійну передісторію), інтертекстуальність (читати у світлі інших біблійних уривків).

Наступні п’ять принципів читання стосуються нашої реакції на текст, аби ми могли переконатися, що справді слухаємо Слово Боже: духовність (читати як богонатхненний текст), розумність (читати як складний текст), колективність (читати як текст, адресований церковній спільноті), екзистенційна значущість (читати як текст, безпосередньо пов’язаний з нашим життям), етичність (читаючи, тлумачити відповідально).

### Частина II: Коментар

**Увага до тексту**

Біблійний текст ― основа будь-якої дискусії на тему біблійних пророцтв. Отож найперший намір читача Писання має полягати в тому, щоб читати біблійний текст пророцтва, міркуючи як дослідник.

**1. Відкритість.** Читайте текст так, ніби це новий текст, якого ви не розумієте. Цікаво, що ангел Гавриїл пояснив Даниїлові відкрите йому пророцтво (див. Дан. 9:21–23) лише після того, як Даниїл визнав, що «не міг зрозуміти його» (8:27). Біблія повідомляє: люди без Бога природно перебувають у «темряві» (Івана 1:5). Справді, найпоширенішою спокусою при початковому розгляді біблійних пророцтв, є переконання, що ми розуміємо їхню вістку ще до того, як прочитали текст. У такий спосіб ми привносимо своє бачення в текст (ейсегеза), замість того щоб дозволити тексту говорити самому за себе (екзегеза). Так відбувається тоді, коли ми читаємо біблійні пророцтва з позиції власних міркувань або у світлі сучасних нам подій.

**2. Уважність.** Біблійне пророцтво містить важливу інформацію про долю світу й життєво важливі істини про спасіння людини (див. 2 Тим. 3:15–17). Біблійні пророки ретельно добирали свої слова й засоби вираження, аби передати натхненне видіння. Тому читайте текст повільно, звертаючи увагу на слова. Прочитайте його кілька разів, щоб нічого не упустити під час читання. У такий спосіб «ми виявимо вируючі потоки живої води там, де неуважний читач бачить лише пустелю» (Е. Уайт. Виховання та освіта. С. 191). Краще визнати, що ви чогось не розумієте, ніж задовольнятися поверховим або хибним розумінням тексту.

**3. Естетичність.** Літературні жанри тексту (його структура, паралелізми) допоможуть розшифрувати вістку пророцтва. Пророцтво Даниїла про статую-ідола в другому розділі пояснюється його паралельним пророцтвом про чотирьох звірів у сьомому розділі. Також існують паралелі між пророцтвами в книзі Даниїла та в книзі Об’явлення. Проаналізуйте наведену нижче таблицю, у якій апокаліптичне видіння з розділів 13–14 книги Об’явлення багато в чому збігається з пророцтвом у розділі 7 книги Даниїла, яке також відповідає пророцтву з розділу 8 цієї самої книги.

| Даниїла 7 | Об’явлення 13–14 |
| --- | --- |
| Звірі з моря (Дан. 7:1–3) | Звір з моря (Об’явл. 13:1) |
| Лев (Дан. 7:4) | Звір з 10 рогами (Об’явл. 13:1) |
| Ведмідь (Дан. 7:5) | Леопард (Об’явл. 13:2) |
| Леопард (Дан. 7:6) | Ведмідь (Об’явл. 13:2) |
| Звір з 10 рогами (Дан. 7:7) | Лев (Об’явл. 13:2) |
| Узурпаторська влада (Дан. 7:8) | Узурпаторська влада (Об’явл. 13:3–18) |
| День Викуплення (Дан. 7:9–12/ Дан. 8:14) | Вістки трьох ангелів (Об’явл. 14:1–13) |
| Син Людський (Дан. 7:13, 14) | Син Людський (Об’явл. 14:14–16) |

Наведені паралелі натякають, що небесний День викуплення/День суду з розділів 7, 8 книги Даниїла відповідає описаному в Об’явл. 14 проголошенню Триангельської вістки на Землі, а також відбувається одночасно з ним.

**4. Контекст.** Історичний контекст: в 11-му розділі пророк Даниїл використав подію військового зіткнення між армією північного Вавилону та армією південного Єгипту в Каркеміші (пор. Дан. 11 та Єрем. 46:2) як основу для свого пророцтва про есхатологічні війни між північним і південним царем.

Літературний контекст: факт, що розділ 7 Даниїла написаний арамейською мовою, тогочасною міжнаціональною мовою спілкування, тоді як розділ 8 цієї ж книги написаний давньоєврейською, мовою Ізраїля, може вказувати на те, що пророцтво з розділу 7 зосереджується на земних царствах і має універсальне міжнародне призначення, тоді як пророцтво з розділу 8 зосереджується на Божому народі та має духовний вплив.

**5. Інтертекстуальність.** Оскільки пророчий текст тлумачить сам себе, його значення необхідно шукати насамперед у ньому самому. Цей підхід також ґрунтується на фундаментальному принципі, якого дотримувалася Еллен Уайт, запозичивши його в реформатора Мартіна Лютера: «Писання пояснює Писання, один уривок є ключем до інших уривків» (Євангелізм. С. 581). Наприклад, образи барана і козла з 8-го розділу Даниїла, разом із багатьма лінгвістичними зв’язками із 16-им розділом Левітів, свідчать, що пророцтво з 8-го розділу стосуються Дня викуплення.

### Зосередження На Особистій Реакції

Якість вивчення пророцтва також залежить від духовного стану і способу мислення дослідника.

**1. Духовність.** Святе Письмо натхнене Богом. Тому логічним буде такий висновок: аби правильно й цілковито збагнути той чи інший текст, необхідно задіяти духовний чинник. Бо такі речі «досліджуються духовно» (1 Кор. 2:14). На практиці ця думка означає, що віра й молитва слугують важливими чинниками для успішності процесу екзегези. Молитва доповнить дослідження чудом Божої допомоги. Віра в те, що Господь надихнув біблійний текст пророцтва і що воно здійсниться, наділить розум здатністю бачити його виконання, тоді як інші нічого не побачать.

**2. Розумність.** Завдання зрозуміти натхненний текст вимагає від нас старанності й кропітких зусиль. Про такі зусилля Еклезіаст писав: «Це праця тяжка, яку дав Бог для людських синів» (Екл. 1:13, переклад І. Огієнка). Дієслово «розуміти» – ключове слово в книзі Даниїла (використовується 15 разів). Бо «хто хоче хвалитися, нехай хвалиться тим, що знає Мене, ― розуміє, що Я Господь» (Єрем. 9:23). Тобто пізнання Бога ― кінцева мета мудрості.

**3. Колективність.** Біблійний текст пророцтва дійшов до нас завдяки свідченню громади Божого вибраного народу, тому призначений також для церковної спільноти Божого народу. І хоч дослідження Слова Божого не виключає внеску окремої людини, воно залучає також інших братів і сестер по вірі. Коли Господь говорить, Він зазвичай звертається до Свого народу як до єдиної громади, котра поклоняється Йому: «Слухай, Ізраїлю» (Втор. 6:4). Даниїл провістив, що наприкінці часів Божий народ, «розумні», «зрозуміють» (Дан. 12:10).

**4. Екзистенційна значущість.** Якщо ми не дозволимо Святому Письму змінити нас та вплинути на наше життя, то не зрозуміємо його. Щоб проілюструвати цю думку, нам було б добре розглянути історію про європейського місіонера в Африці, котрий глузував зі свого африканського слуги через те, що той читав Біблію: «Чому ти читаєш Біблію? Адже це просто зібрання казок». Африканський слуга відповів: «Якби я не читав Біблію, то вже давно з’їв би тебе». У цьому уроці міститься важливе свідчення про могутню дію Слова Божого, яке порівнюється із «двосічним мечем» (Євр. 4:12). Отже Боже пророче Слово може не тільки розсікати гріхи наших ворогів і гнобителів, але також свідчити «проти» нас (Втор. 31:26).

**5. Етичність.** На жаль, біблійні пророцтва часто використовувалися для підтримки людського беззаконня. Расистські теорії, які просували ідею переваги білої раси над чорною, щоб виправдати апартеїд і рабство, були наслідком спотвореного розуміння пророцтва з Бут. 9:25. Антисемітизм, котрий призвів до погромів і хрестових походів та зіграв значну роль у вбивстві шести мільйонів євреїв, ґрунтувався на неправильному тлумаченні біблійних пророцтв (зокрема, Дан. 9:24). Упродовж усієї історії жорстоке поводження і злочини, скоєні проти жінок у приватному сімейному колі, часто виправдовувалися пророцтвом з Бут. 3:16. Вивчаючи цього кварталу Боже пророче Слово, дозволимо натхненному Писанню повністю контролювати наші уми й серця, щоб нам здобути «виховання в праведності» (2 Тим. 3:16).

### Частина III: Практичне Застосування

Використайте уроки цього тижня, щоб відповісти на наведені нижче запитання в контексті уривка 2 Тим. 3:15–17.

**Увага до тексту:**

1. Які слова є ключовими в уривку 2 Тим. 3:15–17?
2. Поміркуйте над важливістю словосполучення Святе Писання і слів мудрий, богонатхненне, досконалий та обговоріть це питання.
3. Чому вивчення Святого Писання спонукає до глибокого мислення?
4. Яка структура цього тексту?
5. Який контекст цього уривка?
6. Знайдіть ще два біблійних тексти на цю саму тему.

Наприклад, тексти Псал. 119:97–104 та Івана 5:39. Виявіть паралелі між цими текстами, порівняйте їхні теми. Що в них спільного та відмінного?

**Зосередження на власній реакції:**

1\. Які слова в уривку 2 Тим. 3:15–17 указують на важливість і необхідність підходити до вивчення Святого Письма з благоговінням? Наприклад, поміркуйте й обговоріть таке словосполучення: Святе Писання (означає необхідність духовного підходу); слово богонатхненне (дар від Бога; вплив Святого Духа).

2\. Які слова в тексті наголошують на необхідності читати розумно? Наприклад, поміркуйте й обговоріть такі слова: знати (когнітивна функція; інформація для вивчення), мудрий (вправа мислення, аби порівнювати і правильно застосовувати), навчання (здатність отримувати настанови й вивчати нові уроки).

3\. Які слова вказують на потребу в груповому дослідженні Слова? Наприклад, поміркуйте й обговоріть такі слова: змолоду (залучення батьків), виправлення (залучення Бога), добре діло (щось зроблено для людей, які потребують допомоги).

4\. Які слова вказують на необхідність застосування тексту в особистому житті? Наприклад, поміркуйте та обговоріть такі слова: зробити мудрим (виховує почуття проникливості, особисте судження). Які слова стосуються потреби в етичній чутливості? Наприклад, поміркуйте та обговоріть такий вислів: в праведності (розвиває здатність розрізняти, що є правильним).