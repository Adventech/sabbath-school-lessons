---
title:  Деякі принципи пророцтв
date:   29/03/2025
---

### Біблійні тексти для дослідження

Єрем. 29:23, 24; Псал. 139:1–6; Дан. 12:4; Об’яв. 22:10; 2 Тим. 3:15–17; Євр. 4:12.

> <p>Пам’ятний вірш</p>
> «А хто хоче хвалитися, нехай хвалиться тим, що знає Мене, ― розуміє, що Я Господь, Котрий творить милосердя, правосуддя і правду на землі, бо саме в цьому Моє задоволення, ― говорить Господь» (Єрем. 9:23).

Щодо методів тлумачення пророцтв (як і щодо більшості написаного у Святому Письмі) між християнами немає згоди. Тому чимало людей дійшло висновку, що дослідження біблійних пророцтв — це марна трата часу. Зрештою, якщо християни дебатують з приводу кожної йоти і крапки в пророцтвах, чи взагалі реально ці пророцтва правильно зрозуміти? На жаль, багато віруючих починає думати, що деякі книги Біблії, зокрема книгу Об’явлення, просто неможливо збагнути. Через це вони не досліджують пророчих книг, а уникають їх. Іноді до цього людей заохочує керований, здавалося б, найкращими спонуканнями пастор, вважаючи, що вивчення пророцтв більше проблем створює, ніж вирішує.

Так було не завжди. Упродовж перших вісімнадцяти століть християнської історії більшість християн цілком позитивно ставилися до біблійних пророцтв і між ними панувала дивовижна згода щодо ключових вісток цих пророцтв. Божий задум був таким: «Благаю вас, брати, Ім’ям Господа нашого Ісуса Христа, щоб ви всі говорили те саме, щоб не було між вами поділу, але щоб ви були поєднані однаковим розумінням і однією думкою» (1 Кор. 1:10).

Цього тижня ми дослідимо деякі принципи, які лежать в основі послідовного правильного розуміння пророцтв.