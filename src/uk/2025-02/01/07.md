---
title:  Для Подальшого Дослідження
date:   04/04/2025
---

Прочитайте в книзі Е. Уайт «Велика боротьба» розділ «Американський реформатор» (С. 319–324).

«Служителі та народ заявляли, що пророцтва з книги Даниїла й Об’явлення — це незбагненні таємниці. Проте Христос звернув увагу Своїх учнів на слова пророка Даниїла щодо подій, які мали відбутися за їхнього часу, і сказав: “Хто читає, нехай розуміє” (Матв. 24:15). А твердження, що Об’явлення — незбагненна таємниця, суперечить самій назві цієї книги: “Об’явлення Ісуса Христа, яке дав Йому Бог, щоби показати Своїм рабам те, що має незабаром статися… Блаженний той, хто читає, і ті, хто слухає слова пророцтва та дотримується написаного в ньому, адже час близький” (Об’явл. 1:1—3)...

Як наважуються люди, що володіють Богонатхненним свідченням, навчати, що книга Об’явлення — незбагненна таємниця? Це — розкрита таємниця, відкрита книга. Дослідження Об’явлення спрямовує думки до пророцтв Даниїла; і ці обидві книги відкривають надзвичайно важливі настанови, дані Богом людям про події, що мають статися наприкінці історії Землі... Іванові були відкриті переживання Церкви, які становлять великий інтерес. Він бачив становище, небезпеку, боротьбу й остаточне визволення Божого народу. Він записав заключні вістки, які закінчаться жнивами на Землі, — снопи будуть зібрані до небесних клунь, а солома — знищена вогнем. Іванові були відкриті надзвичайно важливі істини, особливо ті, що стосуються останньої Церкви, щоб ті, хто навернувся від омани до Істини, знали про боротьбу і небезпеки попереду. Ніхто не повинен залишатися в темряві та незнанні про майбутні події» (Е. Уайт. Велика боротьба. С. 341, 342).

**Запитання для обговорення:**

`Деякі біблійні пророцтва були написані за сотні і навіть тисячі років до їхнього виконання. Як вивчення цих пророцтв може зміцнити нашу віру? Які пророцтва сприяли зростанню вашої довіри до Біблії і, що важливіше, до Бога, Котрий надихав її авторів? Наприклад, як другий розділ книги Даниїла дає нам вагомі й логічні підстави вірити не лише в існування Бога, а й у Його всезнання, зокрема й знання майбутнього?`

`Які найкращі способи захистити себе від багатьох безглуздих і спекулятивних спроб тлумачити пророцтва (навіть якщо це роблять члени нашої громади)? Чому нам слід ретельно дотримуватися настанови: «Усе досліджуйте і доброго держіться» (1 Сол. 5:21)?`