---
title:  «Даниїле , Залиши Ці Слова В Таємниці»
date:   01/04/2025
---

`Прочитайте Дан. 12:4. Що Господь сказав Даниїлові? (Порівняйте з Об’явл. 22:10).`

Нерідко можна почути, що проповідники трактують текст Дан. 12:4 як передвіщення технологічного й наукового розвитку безпосередньо перед Другим приходом Христа. Багато хто також вважає, що цей вірш відображає прогрес у комунікаційній діяльності, який відбувся за останнє століття. Таку думку можна зустріти в багатьох наших книгах. І хоч такі тлумачення допустимі, наведений вірш може означати й щось інше.

Прочитайте текст ще раз. Настанова ангела Даниїлові починається з наказу: «Залиши ці слова в таємниці і запечатай Книгу» (12:4). Ідеться про саму книгу Даниїла. Отож, можливо, що знання, яке раптово примножиться наприкінці часу, — це знання самої книги Даниїла?

У цьому книга Даниїла відрізняється від Об’явлення, адже Іванові було наказано не запечатувати його книгу (Об’явл. 22:10). Книга Об’явлення мала бути зрозумілою від самого початку, «бо час близько». На відміну від неї, книгу Даниїла читачі мали зрозуміти ясніше певного часу у віддаленому майбутньому.

Упродовж століть багато християнських мислителів намагалися пояснити книгу Даниїла, і деякі досягли в цьому значного успіху. Однак розуміння пророцтв Даниїла раптово покращилося після завершення в 1798 році пророцтва про 1260 років. Тоді численні тлумачі по всьому світу почали доходити висновку, що близько 1843 року має статися щось надзвичайне. Найпомітнішим із цих тлумачів був Уїльям Міллер. З його проповідей почався Великий адвентистський рух XIX століття; тоді ж відбулася низка подій, наслідком яких стали поява Церкви «останку» та чітке розуміння вісток трьох ангелів.

Тобто, виникнення глобального руху адвентизму ― це виконання пророцтва Даниїла про те, що «знання примножуватимуться» в «час кінця».

На противагу цьому, не вдаючись до суджень щодо спасіння людей, подумайте про духовну темряву, у якій перебуває велика частина християнського світу. Більшість християн ігнорує і навіть відкидає базові знання: наприклад про те, що субота ― це освячений Богом сьомий день тижня, день поклоніння, установлений ще в Едемі. А перевага надається святкуванню неділі, корені якого сягають часів язичницького Риму. Або подумайте про цілковиту неосвіченість щодо питання смерті, адже переважна більшість християн вірить у язичницьку концепцію, що померлі негайно переходять в інший світ – або в райське блаженство, або у вічно палаюче пекло.

Будемо ж дякувати Богові за відкрите нам знання істини та з Його допомогою дотримуймося цієї істини!