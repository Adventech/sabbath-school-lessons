---
title:  Хто Читає, Нехай Розуміє
date:   30/03/2025
---

Завітайте до будь-якої християнської книгарні та перегляньте заголовки книг про біблійні пророцтва. Ви будете вражені кількістю поглядів і тлумачень. Може виникнути спокуса повірити, що ніхто не здатний по-справжньому зрозуміти зміст таких книг, як Об’явлення. Наприклад, один автор стверджує, що «антихрист» — це не що інше, як метафора; другий каже, що «антихрист» ще прийде в майбутньому; а третій запевняє: це лише посилання на щось або когось за часів язичницької Римської імперії. Як сказав один старий проповідник: «Мабуть, Біблія схожа на стару скрипку; на ній можна зіграти будь-яку мелодію за бажанням».

Проте сама Біблія не передбачає нічого подібного. Навпаки, вона заохочує нас до глибокого дослідження, оскільки Господь не говорить даремно, і ми можемо пізнати, що саме Він говорить через Своє Слово.

`Прочитайте Матв. 24:15; Об’явл. 1:3; Матв. 11:29; Єрем. 9:23, 24. Що ці тексти повідомляють про намір Бога бути зрозумілим?`

У багатьох університетах пропонується курс «Біблія як література» або подібні. Для віруючої людини це означає: відвідати незліченну кількість лекцій, а потім виявити, що професор читає Біблію так само, як і язичницьку міфологію. Така концепція передбачає, що в цих оповідях може бути зерно моральної «істини», проте їх можна розуміти як завгодно. Таким викладачам концепція про богонатхненність Святого Письма видається смішною.

Отже, викладач читає Біблію, але не чує голосу Бога, Котрий промовляє саме до нього. Інші ж доходять висновків, які явно суперечать вістці Біблії. Люди, котрі читають Писання, проте не підкорилися Господу та не відкрили свого серця для пізнання істини, найвірогідніше не лише упустять її вістку, а й неправильно зрозуміють люблячий святий характер Бога, розкритий на її сторінках. Це відбувається простіше, ніж можна собі уявити. Ось чому формальне читання Біблії, без відповідних інструментів і (що найважливіше) без правильного ставлення під керівництвом Святого Духа, може нашкодити.

`Якось невіруючий чоловік читав Біблію. Коли його запитали, що він робить, той відповів: «Шукаю помилки. Шукаю помилки». Чому таке ставлення до читання Божого Слова є неправильним?`