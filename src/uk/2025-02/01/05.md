---
title:  Вивчення Слова
date:   02/04/2025
---

Своїм розумінням біблійних пророцтв адвентисти сьомого дня значною мірою завдячують Уїльяму Міллеру. Хоч він не все правильно зрозумів у ключових уривках (таких, як Дан. 8:14), однак методологія Міллера важлива, оскільки проклала шлях для виникнення нашого руху Останку в завершальні дні історії Землі.

`Прочитайте Матв. 5:18; 2 Тим. 3:15–17; Луки 24:27. Як нам слід ставитися до біблійних пророцтв?`

Певною мірою вивчення Біблії подібне до складання великого пазла. Коли перед вами лежить зразок картини і гора маленьких фрагментів (їхня кількість часом сягає багатьох тисяч), з яких треба скласти цю картину, ви можете просто розгубитися і навіть впасти в розпач. Недостатньо поєднати кілька фрагментів, щоб зрозуміти, яку частину картини ви склали. У цій грі-головоломці існують свої правила, методи, підказки, дотримуючись яких, можна успішно скласти картину. Тут вимагається велике терпіння, зосередженість, уважність, креативність, логіка. Поєднавши сотні фрагментів, ви нарешті отримуєте бажаний результат, і це приносить вам задоволення.

Одна з головних помилок християн у вивченні Біблії полягає в тому, що вони ставляться до Писань як до збірки висловів чи прислів’їв і не більше. Дехто звертається до короткого покажчика на початку Біблії видавництва «Гедеонових братів». У цьому покажчику можна знайти окремі вірші на низку тем, тому читач припускає, що тут викладена повнота вчень Біблії на певні теми.

На жаль, ці люди дотримуються такого самого підходу щодо пророцтв: виривають окремий вірш із контексту і порівнюють його з поточними подіями замість того, щоб зіставити з іншими відповідними віршами Біблії. Частково це стало причиною появи сьогодні численних книг на тему пророцтв. Такі книги потрібно виправляти кожні кілька років, оскільки автори помилялися як щодо прогнозованих подій, так і щодо часу.

Ось чому так важливо не просто вибирати певні тексти на якусь тему, а уважно вивчати все, що Біблія повідомляє з цього питання, а також брати до уваги відповідний контекст. Дуже легко вирвати вірші з контексту і тлумачити їх, як заманеться.

`Яким був ваш досвід спілкування з людьми, котрі використовують лише певні вибрані тексти, намагаючись у такий спосіб аргументувати свою думку? Наприклад, думку про стан мертвих або навіть про суботу. Як найкраще відповісти в подібній ситуації?`