---
title:  Коментарі Для Вчителів
date:   11/04/2025
---

**Пам’ятний текст:** Івана 1:29.

**Біблійні тексти для дослідження:** Бут. 22:1-18; Івана 3:16.

### Частина I: Огляд

Буття, перша книга Біблії, містить фундаментальні істини, які охоплюють саму суть спасенної пророчої вістки Святого Письма. Від оповіді про Сотворіння (див. Бут. 1, 2), коли Господь перетворив хаос і порожнечу на життя, до історії Йосифа, коли результатом злих дій людей Господь зробив викуплення (див. Бут. 50:20), книга Буття свідчить про Божий План спасіння. У центрі книги Буття записана розповідь про зв’язування Ісаака (див. Бут. 22:1–18). У цій розповіді викладено основні теми Плану спасіння.

У цьому уроці ми відкриємо для себе різні теми Божого Плану спасіння, які випливають із драматичної історії акеда («зв’язування Ісаака»). Перша тема ― любов, адже нею мотивовані всі інші дії Господа.

Єврейське слово аха в (любов) використовується в цій історії вперше в Біблії. І саме тоді, коли Бог говорить про любов батька (див. Бут. 22:2).

Другою темою акеда є вияв Божої любові через жертву Його Сина, прообразом Якого був Ісаак, ототожнений із жертовним ягням (див. Бут. 22:7–10). Третя тема — реальний вияв Божої любові в історії, зокрема у великій боротьбі. Саме любов дала змогу «насінню» жінки протистояти змієві в цій боротьбі, яка завершиться перемогою «насіння» над злом і смертю. Ця подія представлена через несподівану появу «барана» (Бут. 22:13), який передвіщає есхатологічну подію: День викуплення.

### Частина II: Коментар

**Любов Бога**

Неможливо зрозуміти Божу любов, бо неможливо «зрозуміти, що це за ширина й довжина, висота й глибина, і пізнати Христову любов, яка сягає за межі пізнання» (Ефес. 3:18, 19). Утім, факт, що дієслово аха в (любити) уперше в Писанні вжито щодо батьківської любові, тобто любові Авраама до Ісаака, його «єдиного сина» (Бут. 22:2), має велике значення. Саме в контексті любові Авраама до його унікального сина потрібно було «випробувати» і в такий спосіб виявити якість любові Авраама до Бога (Бут. 22:1; пор. 22:12).

Проте мала бути випробувана й виявлена не лише любов Авраама до Бога. Під час особистого досвіду Авраама йому також відкрилася любов Господа. Тоді Авраам зрозумів глибину Божої любові. Як пояснює Еллен Уайт: «Бог звелів Авраамові вбити свого сина, щоб закарбувати в його свідомості реальність Євангелія, а також випробувати його віру. Мука, якої він зазнав упродовж трьох чорних днів страшного випробування, була допущена, щоб він на власному досвіді міг, бодай частково, зрозуміти всю велич жертви, яку приніс Безмежний Бог задля викуплення людини» (Патріархи і пророки. С. 154). Хіба може щось бути сильнішим за доказ безмежного співчуття й любові Бога?

Господь не пояснював Авраамові Свою любов з позиції філософії чи психології. Він вирішив дозволити патріархові зазнати (на його обмеженому рівні) того, чого мав зазнати Бог (на Своєму безмежному рівні). Цю паралель між Авраамом, який «приносив у жертву єдинородного [улюбленого] сина» (Євр. 11:17), та Богом, Котрий приніс у жертву Свого єдиного Сина, Якого «Отець любить» (Івана 5:20), проводить Іван, коли використовує ті самі формулювання (інтертекстуальність) у своєму визначенні любові: «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16; пор. 1 Івана 4:9).

**Агнець Божий**

Іван називає Ісуса «Агнцем Божим»: «Наступного дня він бачить Ісуса, Який іде до нього, і каже: “Ось Агнець Божий, що на Себе бере гріх світу!” (Івана 1:29; пор. 1:36). Цікаво зазначити, що «ягня» (агнець) уперше згадується в Писаннях у розповіді про зв’язування Ісаака для жертви «всепалення» (Бут. 22:7). Однак це не вперше, коли ягня використовується як жертва. Авель приніс ягня на всепалення (див. Бут. 4:4; пор. Чис. 18:17). Однак у тексті Бут. 22:7 уперше слово се («ягня») згадується прямо. Це також єдиний уривок єврейської Біблії, у якому слово се («ягня») ужите з означеним артиклем га (га-се, тобто йдеться про конкретну тварину). У всіх інших текстах Писань, де міститься це слово, воно неозначене. Цей унікальний випадок свідчить про особливе, унікальне застосування. Ісаак разом з Авраамом говорять про унікальне ягня, яке перевершує всіх інших.

Факт, що слово «Агнець», використане Іваном у його Євангелії (Івана 1:29, 36), а також у його книзі Об’явлення (23 рази), як означене слово, свідчить: Іван натякає на «ягня», про яке запитував Ісаак (Бут. 22:7). Цей інтертекстуальний зв’язок дозволяє нам припустити, що в розумінні Івана «ягня» із запитання Ісаака вказує на Сина Божого. Справді, це тлумачення підтверджується відповіддю Авраама: «Бог нагледить ягня Собі на цілопалення» (Бут. 22:8; переклад І. Огієнка).

Структура початкової фрази Авраама в Бут. 22:8 особливо інформативна. По-перше, хоч у давньоєврейській мові зазвичай спочатку вживають дієслово, а потім підмет, тут слово «Бог» стоїть на початку речення перед дієслівною формою, аби підкреслити той факт, що рішення лише в Бога. Тобто Бог нагледить, побачить. По-друге, ця початкова фраза в тексті Бут. 22:8 має таку саму рефлексивну будову, як і фраза лех леха («іди сам») («піди собі», переклад Івана Огієнка), якою представлено Божий заклик (Бут. 22:2; пор. Бут. 12:1; дослівний переклад автора). У такому разі фразу з Бут. 22:8 можна було б перекласти так: «Бог побачить Себе як ягня» (у цьому контексті ягня – апозиція<sup>*</sup>). Тобто це означає, що Бог віддасть Себе як ягня/агнця. Отже, ягня/агнець означає Бога. І те ягня, про яке тут ідеться, — це не просто фізична тварина, яку мав на думці Ісаак. Це Сам Бог.

**Перемога Бога**

Ісаак очікував, що Бог дасть ягня. Проте замість нього з’явився баран: «Підвівши свої очі, Авраам побачив: аж ось… баран заплутався в гущавині своїми рогами» (Бут. 22:13). Поява барана вказує на барана з Дня викуплення (Левіт 16:3, 6). Справді, існує унікальний інтертекстуальний зв’язок між уривком про жертвопринесення Ісаака і текстом про День викуплення. Текст про зв’язування Ісаака має більше спільних формулювань із текстом про День викуплення, ніж будь-який інший біблійний уривок. Ми помічаємо той самий зв’язок між словами ола (всепалення) (Бут. 22:13; пор. Левіт 16:3, 5); раа (з’явитися) у тій самій пасивній формі ніфаль (Бут. 22:14, переклад І. Огієнка; пор. Левіт 16:2); та їкка х «він узяв» (Бут. 22:13; пор. Левіт 16:5). Цей важливий інтертекстуальний зв’язок між двома уривками вказує на те, що людина, котра записувала Божу постанову про День викуплення в 16-му розділі книги Левіти, мала на думці уривок про жертвопринесення Ісаака.

З іншого боку, варто зазначити, що існує певний зв’язок між текстами 22-го розділу книги Буття та розділом 8 книги Даниїла, де записано пророцтво про есхатологічний День викуплення. Перший рядок розповіді про видіння Даниїла: «І звів я очі свої та й побачив: аж ось один баран» (текст 3, переклад І. Огієнка) – це чітка алюзія на текст про жертвопринесення Ісаака, оскільки фраза з Даниїла цитує текст Бут. 22:13. Цю алюзію на текст про жертвопринесення Ісаака додатково підкріплюють важливі інтертекстуальні зв’язки між 16-м розділом книги Левіти і розділом 8 книги Даниїла (особливо див. поширене вживання багатозначного дієслова раа, «бачити», як ключового слова в обох уривках). З погляду 8-го розділу Даниїла, ми розуміємо, що баран в історії акеда (зв’язування Ісаака) типологічно вказує на есхатологічний День викуплення.

Ця перспектива вселенських масштабів насправді підтверджується Божественним благословенням, яке завершує текст акеда (див. Бут. 22:17). Обіцяне Богом благословення стосується не лише майбутніх потомків самого Авраама, а й майбутнього народів. Господь обіцяє, що Авраамові «нащадки успадкують міста своїх ворогів». Це обітниця про перемогу Христа над змієм, а також про перемогу життя над смертю, як передбачено в тексті Бут. 3:15. Отже, історія зв’язування Ісаака веде до остаточного викуплення Божого народу під час есхатологічного Дня викуплення (пор. Дан. 8:14). Цей урок зберігся в Посланні до євреїв, де завершальне благословення акеда (Євр. 6:14) стосується надзвичайного моменту Дня викуплення, під час якого наш Первосвященник увійшов «за внутрішню завісу» (Євр. 6:19; пор. Левіт 16:2, 15).

### Частина III: Практичне Застосування

1\. Прочитайте наведені нижче коментарі щодо епізоду з мовчанням і запитаннями під час подорожі Авраама й Ісаака, описаної в текстах Бут. 22:6-8. Які духовні уроки викладають нам ці миті мовчання й запитань?

2\. Бут. 22:6: «Пішли обидва разом». Ця фраза повторюється у вірші 8 і звучить трагічно, підкреслюючи мовчазну ходу батька й сина.

3\. Бут. 22:7, 8: «Ісаак заговорив». Зрештою тишу порушує голос Ісаака. Його діалог з батьком у цих двох текстах ― перший і єдиний раз, коли Ісаак говорить у цій історії:

4\. «Ісаак заговорив до свого батька Авраама: Батьку мій!» (вірш 7). Уперше заговоривши в цій історії, Ісаак спочатку вимовляє одне єврейське слово аві̀ («мій батько»), що нагадує нам про його стосунки з Авраамом, який готується до заклання.

«Той відповів: Я слухаю, мій сину!» (вірш 7). Слова «мій син» (вені̀̀) співвідносяться зі словами «мій батько» (аві). Попри план заклання, батько любить свого сина, а глибина цієї любові до єдиного сина робить жертвопринесення ще більш болісним (пор. Івана 5:20).

«Ісаак запитав: “Ось вогонь і дрова, а де ж ягня на всепалення?”» (вірш 7). Це запитання ― ще один спосіб указати на незбагненну реальність та подумати: «Хто ж стане агнцем?»

---

<sup>*</sup> Апозиція – різновид означення, який називає ознаку предмета, виражену іменником, і водночас дає йому нову назву.