---
title:  "Запитання Ісаака: «А Де Ж Ягня?»"
date:   08/04/2025
---

Перша згадка в Біблії про ягня (давньоєвр. се) зустрічається в тій самій історії, що й перша згадка про любов. Це 22-ий розділ Буття. Безумовно, ягня ― один із символів, які найчастіше повторюються в книзі Об’явлення, у якій Ісуса названо «Агнцем» понад 20 разів. В одній з найбільш приголомшливих сцен у книзі Об’явлення (розділи 4, 5, коли апостол Іван споглядає тронний зал Бога) Агнець відіграє ключову роль.

`Прочитайте Бут. 22:7, 8; Вих. 12:3–13; Об’явл. 5:5–10. Як історія про те, що Ісаак майже був принесений у жертву, допомагає нам зрозуміти, що символізує ягня? Як ця історія пов’язана з тим, що Іван описав у розділі 5 книги Об’явленні?`

Першу біблійну згадку про се (ягня) знаходимо в запитанні Ісаака: «А де ж ягня?» (Бут. 22:7). Цікаво, що решта Біблії дуже докладно відповідає на це запитання. Інші 38 книг Старого Завіту ведуть читача шляхом, який поступово розкриває відповідь на запитання Ісаака. З’являється дедалі більше подробиць: від ритуалів Пасхи до раннього життя Давида і далі. Уся біблійна історія пронизана незліченними месіанськими пророцтвами, які підводять до відповіді на запитання Ісаака. Згодом у Новому Завіті дано відповідь на це запитання, коли Ісус з’являється в плоті і крові, служить серед Свого народу та врешті приносить Своє життя в жертву на хресті.

Водночас подивіться на першу згадку про Агнця в Євангелії від Івана (див. Івана 1:29–34). Здається, ніби Іван Хреститель особисто відповідає на запитання Ісаака в найбільш доречній ситуації. Грішники каються і занурюються у воду під час хрещення, що символізує духовну смерть грішника і початок нового життя. У цих обставинах несподівано з’являється Ісус, Агнець Божий, і, згідно з розповіддю Матвія, небеса відкриваються, аби повідомити про Нього: «Це є Син Мій Улюблений, Якого Я вподобав» (Матв. 3:17). Зверніть увагу: Отець сповіщає з Небес про вирішення проблеми Авраама та Ісаака через Агнця (див. Бут. 22:11–14).

Якщо переплести всі ці ниті разом, стає зрозуміло, що Ісус, Агнець Божий, замістив нас Собою. Цей факт проливає багато світла на те, як слід розуміти образ заколеного Агнця у видінні Івана.

`Чому знання про те, що Ісус замістив нас Собою, — основа нашого спасіння? Яку б ми мали надію без Спасителя, Котрий замістив нас, особливо під час Суду?`