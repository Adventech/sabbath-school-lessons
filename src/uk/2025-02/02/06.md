---
title:  Змій
date:   10/04/2025
---

Поклоніння — ключове питання книги Об’явлення. Винуватця й організатора фальшивих систем поклоніння названо «змієм» (Об’явл. 13:2–4). Наголос на змієподібності цього занепалого херувима не випадковий. Це явно спрямовує нас до Едемського саду, куди увійшов змій і переконав Адама та Єву наслідувати його приклад і повстати проти Творця.

`Порівняйте Бут. 3:1–5 з Об’явл. 12:1–9. Що спільного в цих двох оповідях? Як подробиці появи змія, згадані в книзі Буття, допомагають нам зрозуміти деякі з причин, котрі призвели до війни на Небі, описаної в Об’явленні?`

У Святому Письмі є дві розповіді про те, як сатана вводить увесь світ в оману. Перша міститься в книзі Буття й зображує подію, коли існувало лише двоє людей. Друга розповідь записана в розділах 12 і 13 книги Об’явлення, де про сатану сказано, що він «обманює весь світ» (12:9), дає силу звірові та змушує «всю землю» вклонитися йому (13:2–4). Одна з тем біблійних пророцтв ― незмінна сутність великої боротьби. Характер і Слово Бога не змінюються, як і прагнення диявола.

Оскільки сутність великої боротьби не змінюється і нам дані чіткі орієнтири в пророчих Писаннях, християни здатні ретельно аналізувати тенденції та розпізнавати, де можуть бути духовні пастки. Бог завжди буде Тим, Ким Він є, і те саме стосується диявола. Сатана може носити тисячі масок, але тисячоліття гріховної людської історії в поєднанні з пророчим сценарієм Об’явлення свідчать: диявол ніколи не відхилявся від плану гри, використаного в Едемі. Бог пообіцяв нам мудрість і проникливість (див. Якова 1:5); до того ж озброївшись достовірністю Писань, ми здобудемо духовне бачення, аби не вірити обманам диявола. Утім, на жаль, багато хто повірив, а незабаром повірить навіть більшість.

`Подумайте про те, як із плином часу змінюється культура. Про те, як міняються суспільні норми; як колись неприйнятні явища стають прийнятними, і навпаки. Зважаючи на те, що основна проблематика й учасники великої боротьби не змінюються, що варто взяти до уваги християнинові при дослідженні мінливого культурного контексту? Наприклад, пригадайте початковий обман диявола: «Ви не помрете… станете ви, як боги» (Бут. 3:4, 5). Де він звучить у вашій культурі сьогодні?`