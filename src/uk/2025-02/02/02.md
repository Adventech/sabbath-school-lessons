---
title:  Принцип «Першої Згадки»
date:   06/04/2025
---

Більшість освітніх програм починається з узагальненого курсу й повторення (що часто позначається номером «101»). Цей курс охоплює загальні й базові принципи, які слугуватимуть основою для подальшого навчання, коли ви будете дедалі більше заглиблюватися в предмет. Аналогічно, перечитуючи всю Біблію, ви швидко довідуєтеся, що Бог також має узагальнений курс у книзі Буття. Тут Він викладає поняття, які потім докладніше відображені в інших книгах Біблії.

Отож ви виявите, що перша згадка в Біблії якогось поняття або символу (особливо в перших розділах книги Буття) визначає загальне розуміння цього поняття в Писанні. Перші згадки допоможуть вам зрозуміти, як воно використовується в подальшому.

Деякі дослідники Біблії називають такий взаємозв’язок «законом першої згадки». Правильніше було б сказати не «закон», а «принцип» або «закономірність», оскільки він не беззаперечний та існує багато винятків із цього правила. Як під час загального вивчення Біблії, так і біблійних пророцтв зокрема, виявляється певна закономірність, яка полягає в тому, що Бог поступово, дедалі більше й більше відкриває Своїм дітям певну біблійну ідею (див. 2 Петра 1:19; Прип. 4:18). Тобто Він починає з базового поняття, а потім доповнює його певними елементами все більше й більше упродовж років, десятиліть і навіть століть. Така закономірність називається «прогресуючим відкриттям істини».

`Прочитайте Ісаї 40:7, 8; Мал. 3:6; Євр. 13:8. Який принцип містять ці тексти, що допоможе вам правильно вивчати пророцтва в подальшому?`

Значна частина сучасного світу говорить про «правдо подібність» замість «істини», оскільки вважає: «істина» — це дещо пластичне, що може змінюватися з часом. Тому сама концепція «істини» видається їм підозрілою.

Проте, коли Бог встановлює істину, Він не змінює Своєї думки. Якщо Він починає навчати Своїх людей істини, то можна розраховувати, що повторення того самого біблійного принципу чи теми не змінять значення цієї істини. Навпаки, повторення проливає більше світла на це значення. Отже, щоб вивчати пророцтва, доцільно спочатку поглибити своє розуміння книги Буття. У ній ви знайдете багато ключових понять, які пояснюються вперше, а потім зможете опиратись на це концептуальне розуміння під час дослідження інших книг Біблії.

`Чому так важливо не дозволяти нікому й нічому, попри привабливість і логічність представлених ідей, послабити нашу довіру Біблії та її непомильним істинам? Як саме, навіть непомітно, ця довіра може ослабнути?`