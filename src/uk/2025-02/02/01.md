---
title:  Книга Буття як основа
date:   05/04/2025
---

### Біблійні тексти для дослідження

Ісаї 40:7, 8; Бут. 22:1–13; Івана 3:16; Об’явл. 5:5–10; 1 Кор. 15:15–19; Об’явл. 12:1–9.

> <p>Пам’ятний вірш</p>
> «Наступного дня він бачить Ісуса, Який іде до нього, і каже: Ось Агнець Божий, що на Себе бере гріх світу!» (Івана 1:29).

Одна з головних проблем, пов’язаних із сучасним тлумаченням біблійних пророцтв, зокрема пророцтв книги Об’явлення, полягає в тому, що тлумачі не беруть до уваги давні витоки цієї книги. Її автор розраховує на обізнаність читачів зі Старим Завітом, тому використовує такі поняття, які мали би бути добре відомі їм.

Під час вивчення текстів з Об’явлення корисно пошукати подібні уривки в усій Біблії. Водночас Слово Боже містить і ключові тексти, які слугують основою для розуміння книги краще за інші тексти. Особливо це стосується книги Буття, де описано шлях, яким наш світ спустився в гріховний хаос. Майже кожне ключове поняття, згадане в Об’явленні, у тій чи іншій формі використовується в перших розділах Біблії.

Цього тижня ми вивчимо кілька важливих понять, які є серцем книги Об’явлення. Таких понять існує чимало, але ми виберемо кілька та з їх допомогою проілюструємо надзвичайно важливу думку: розуміння давніх основ, на яких ґрунтується Об’явлення, дає дослідникові змогу побачити незліченну кількість нюансів у тексті. Кожен із цих нюансів містить важливі уроки щодо природи Бога, людини та особливостей боротьби, яка точиться в нашому Всесвіті, а отже, і в нашому житті.