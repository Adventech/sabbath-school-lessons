---
title:  Розуміння Божої Любові
date:   07/04/2025
---

Певною мірою успадкування гріховної природи означає, що наше сприйняття світу заплямоване власною схильністю до егоїзму й гордості. Ми споглядаємо світ з власного обмеженого погляду, а не з позиції всезнаючого Бога (що очевидно). Напевно жодне інше поняття не було так спотворене грішним людським родом, як «любов». Зазвичай популярна культура пропагує розуміння любові як такої, що зосереджується на самореалізації, а не на інших. Через такий егоцентричний підхід до цього поняття нам важко зрозуміти, як його розцінює Бог.

Розуміння природи любові – це важливий ключ до розуміння біблійних пророцтв. Одна з ключових тем великої боротьби ― існування суттєвого непорозуміння щодо характеру Господа. Завершуючи свою книгу «Велика боротьба», Еллен Уайт пише: «Всесвіт — чистий. У всьому незліченному творінні б’ється один пульс гармонії і радості Від Того, Хто створив усе це. Течуть потоки життя, світла і щастя в усі простори безмежного світу. Від найменшого атома до найбільших галактик — усе живе й неживе у своїй незатьмареній красі та досконалій радості свідчить про те, що Бог є любов» (Велика боротьба. С. 678).

`Прочитайте Бут. 22:1–13. Перша біблійна згадка про «любов» міститься в тексті Бут. 22:2. Чого ця історія навчає нас про природу Божої любові?`

Часом корисно не лише шукати, де поняття з’являється в Біблії вперше, але також знайти першу згадку про те саме поняття в окремих книгах Біблії. Особливо це стосується Євангелій. У текстах Матв. 3:17; Марка 1:11; Луки 3:22 та Івана 3:16 ми знаходимо першу згадку про любов у кожному з Євангелій.

Наприклад, перша згадка про любов у Євангелії від Івана (3:16) надзвичайно інформативна. Схоже, що це алюзія на вищенаведену історію про Авраама й Ісаака. Віра Авраама в Бога була такою, що він довірився Йому та вирішив: Господь може воскресити його сина, якщо він принесе його в жертву (див. Євр. 11:19). Це прообраз любові Бога до людського роду. Він полюбив нас настільки, що «дав Свого Єдинородного Сина» (див. Бут. 22:2, 12, 16), а потім воскресив Його з мертвих. У такий спосіб нам дано одкровення про любов, саможертовну любов Господа до нас.

`Як нам хоч би почати виявляти до інших таку саможертовну любов, яку Бог має до нас? Чому така любов не є природною для більшості з нас?`