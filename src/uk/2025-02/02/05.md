---
title:  Ставлення До Смерті
date:   09/04/2025
---

Напевно, найжорстокішим аспектом життя у світі, відокремленому від свого Творця, є те, що на живе творіння на кожному кроці чатує смерть. Вона напоготові вразити будь-якої миті. Це данина, яку ми платимо за від’єднання від єдиного Джерела життя у Всесвіті – від Бога-Творця. Сама по собі смерть відіграє провідну роль у біблійному пророцтві: як серйозність проблеми смерті, так і (що ще важливіше) вирішення цієї проблеми можна пізнати лише в Ісусі та в Його смерті й воскресінні.

Як перша згадка про смерть у Біблії, так і перший її випадок проливають чимало світла на цю провідну тему пророцтва. Вони допомагають нам зрозуміти серйозність проблеми гріха і дають важливі інструменти для розуміння Божого вирішення проблеми.

`Прочитайте тексти Бут. 2:15–17; 4:8–15; 1 Кор. 15:14–19; Об’явл. 1:18. У цих уривках вперше згадуються смерть і випадки смерті. Що наведені тексти повідомляють нам про те, чому люди помирають, як Бог дивиться на смерть та як розв'язав нашу проблему?`

Ми часто чуємо думку, що «смерть — лише частина життя». Це неправда. Смерть ― протилежність життю, знищення життя. Це чужий і непрошений гість, який ніколи не мав бути частиною нашого досвіду. Хоч ми звикли до смерті, наші серця все одно рішуче протестують, коли ми стикаємося з нею, бо людський рід досі колективно усвідомлює, що з ним щось докорінно не так. Якою би болісною не була смерть, деякі випадки смерті здаються навіть трагічнішими за інші, як-от смерть дитини. Здебільшого ми очікуємо, що батьки помруть раніше своїх дітей, адже ми змирилися із цим як з нормою.

Однак перша смерть, згадана у Святому Письмі, суперечить цій очікуваній нормі. До того як Адам і Єва померли самі, вони пережили трагедію смерті. Їхній праведний син був убитий своїм неправедним братом. Це була особливо несправедлива смерть.

Подумайте про Ісуса. Праведник, убитий неправедними, подібно до Авеля. Яка смерть могла бути більш несправедливою, ніж смерть Христа? Які інші паралелі можна знайти між смертю Авеля і смертю Христа на хресті? Як природа смерті Авеля може допомогти нам зрозуміти, чому Ісус має «ключі від смерті й від аду [могили]» і що Бог пропонує нам у Ньому?

`Чому без розв’язання проблеми смерті наше життя було би безперспективним, безглуздим і даремним? Як цей факт свідчить нам про необхідність бути вдячними Ісусові за те, що Він здійснив для нас?`