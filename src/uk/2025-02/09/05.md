---
title:  Вино І Кров
date:   28/05/2025
---

`Прочитайте псалом 75, а також Матв. 26:26–29; Об’явл. 14:9–12. Що цей псалом відкриває про деякі питання, які вирішуються на суді? Як інші тексти допомагають нам зрозуміти ці питання?`

Вважається, що цей псалом Божий народ співав після чудесного порятунку Юдеї та знищення війська Сеннахеріва (див. 2 Хронік 32; 2 Цар. 19). Ця історія символічно вказує на остаточне знищення нечестивих, зображене у 20-му розділі книги Об’явлення. Тимчасом як народ Божий перебуває у святому місті разом зі своїм праведним Царем, армії нечестивих підходять і оточують місто, але потім їх знищує Сам Господь.

Одним з усіх людських злодіянь, які Бог виправить під час останнього суду, є незаконне привласнення влади, яке мало місце в нашому грішному світі. Грішні люди живуть не для інших чи Божої слави, а для себе. Здебільшого сьогодні вони вважають, що у Всесвіті не існує сенсу або об’єктивних моральних стандартів, тому й пожинають наслідки своєї віри. Щоб з’явився сенс, як стверджував філософ Фрідріх Ніцше, ми повинні винайти його для себе і робити вигляд, ніби Всесвіт існує для нашої користі. По суті секулярна особа поводиться так, ніби є богом.

(Можливо, вас цікавить: наскільки корисною ця філософія виявилася для самого Ніцше? Насправді не дуже корисною. Він збожеволів, упавши на вулиці в Італії після того, як намагався перешкодити людині бити коня. Наступні 11 років життя він провів у напівкататонічному<sup>*</sup> стані до своєї смерті в 1900 році).

Нам як віруючим слід пам’ятати: якими б важкими не були проблеми, варто жити з надією та не розглядати майбутнє у світлі поточних подій. Легко впасти у відчай, спостерігаючи за тим, як стовпи цивілізації неухильно руйнуються ідеологією безбожників або тих, чиї погляди про Бога не ґрунтуються на Біблії. Нині ми живемо в час, коли моральні цінності й навіть такі базові поняття, як людська стать (чоловіча і жіноча) зазнали нападу, принаймні в деяких частинах світу. Певні види аморальності, про які багато людей соромилося б говорити навіть приватно, тепер публічно вихваляють і вітають. Ось яких меж сягнула моральна деградація!

`Звичайно, сьогодні нам необхідно робити все можливе задля покращення життя людей. Однак чому завжди важливо пам’ятати: перш ніж наш світ стане таким, як треба, необхідне повне його знищення, а потім відтворення Божественною силою?`

---

<sup>*</sup> Кататонічний синдром, або кататонія (від давньогр. кататейно, що означає натягувати, напружувати), — психопатологічний синдром, основним клінічним проявом якого є рухові розлади (прим. експерта).