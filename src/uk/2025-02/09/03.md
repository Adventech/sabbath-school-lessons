---
title:  Надія Серед Сум’яття
date:   26/05/2025
---

Багато виразів у книзі Псалмів символічні. Та коли йдеться про вирази, які вказують на остаточне «перезавантаження» нашої планети, у нас немає жодних підстав вважати, що вони також лише символічні. Псалом 46 нагадує нам про те, що повернення Христа потужно вплине на фізичну землю. Утім, постраждають не лише скелі й океани. Грандіозна кульмінація земної історії означатиме крах світових царств — жалюгідних систем людського правління, які спричинили стільки страждань упродовж тисячоліть.

Зрештою всім цим силам, а також усьому злу й стражданням, яких вони завдали людству, настане кінець.

`Прочитайте тексти Єрем. 4:23–26. Що цей уривок повідомляє нам про долю нашого світу, принаймні доти, доки не з’являться «нове небо і нова земля» (Об’явл. 21:1)?`

Біблійні пророцтва демонструють нам, що станеться з нашим світом. Наприклад, у видінні із 7-го розділу книги Даниїла нам показано бурхливе море, з якого виходять народи світу. Вітри розбрату й воєн збурюють язичницьке море, породжуючи одне світове царство за іншим. Однак жодне з них не може вирішити тих реальних проблем, які переслідують людський рід. Світські лідери, котрим ми наважуємося довіряти, майже завжди виявляються такими ж грішними й егоїстичними, як і всі люди.

Жодне з побачених Даниїлом царств не виявилося безпечним домом для Божого народу (хоч деякі були кращими за інші). Проте ми знаємо, що маємо громадянство Божого Царства (див. Филп. 3:20; давньогр. полі̀ теума, перекладене, як «життя», також означає «громадянство»), а високо понад хаосом цієї планети є престол, який неможливо зрушити (див. Єзек. 1:26). Ісус навчав, що з наближенням часу Його повернення світ порине в ще більший безлад (див. Матв. 24). Однак ми здатні встояти у вірі, незалежно від стану нашої планети, оскільки знаємо, що Бог усе контролює. Він виконає Свої обітниці: «Збунтувалися народи, захиталися царства. Він подав Свій голос ― і розтопилася земля. З нами Господь сил, Бог Якова, наш захист!» (Псал. 46:7, 8). У короткостроковій перспективі все не дуже добре і краще не буде. А в довгостроковій? — Завдяки Ісусові все буде зовсім по-іншому.

`Без сумніву, наш світ здається хаотичним і неконтрольованим. Як пророцтво із 7-го розділу книги Даниїла може допомогти нам побачити, що зрештою все закінчиться для нас добре, якщо ми залишимося вірними?`