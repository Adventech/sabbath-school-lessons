---
title:  Відчутна Допомога В Час Скрути
date:   25/05/2025
---

`Прочитайте псалом 46. З огляду на потрясіння сучасного життя й інформацію про майбутні події в час апогею великої боротьби, яку вістку надії можна почерпнути з цього псалму?`

Фактично псалом 46 торкається тієї ж теми, яка простежується в Посланні до євреїв. Теми про щось краще. Ісус кращий за земного Первосвященника, Його жертва краща за всі жертви тварин, а Небесне святилище краще за всі земні.

Однак у цьому псалмі використовується інший підхід. Автор не протиставляє хороше кращому. Він протиставляє бунтівний світ разом з тими жахливими наслідками, до яких він призвів, обітниці чогось кращого, запланованого для нас Богом.

Справді, цей псалом сповнений надії й обітниці, що навіть серед розпачу, випробувань, страждань, воєн, з якими ми стикаємося, нам слід «вгамуватися і пізнати, що Я ― Бог» (Псал. 46:11). Ми маємо бути впевнені, що одного дня все це закінчиться і Бог буде «прославлений на землі» (вірш 11).

Також зверніть увагу на слова: «Тому ми не злякаємося, хоча б затряслася земля і гори рухнули в серце морів» (вірш 3).

У цьому контексті неможливо не пригадати того, що відбуватиметься під час Другого приходу: «І небо відійшло, згорнувшись, як сувій; і кожна гора та острів зрушилися зі своїх місць» (Об’явл. 6:14). А також ще один текст: «Котрі чекаєте й прагнете приходу Божого дня, під час якого небо, охоплене полум’ям, зникне, а розжарені стихії розплавляться» (2 Петра 3:12). Наш нинішній світ з усім присутнім у ньому злом не існуватиме вічно. А прийдешні події передвіщають нам таке, що наш розум наразі ледве здатний збагнути. Однак поки що нам необхідно міцно триматися за Господа, зберігаючи віру й хапаючись за дані нам Божі одкровення, особливо в Ісусі на хресті.

`Як би погано не було в цьому світі (а ми знаємо, що буде ще гірше), яку надію ми маємо черпати зі свого знання про силу й характер Господа (подумайте про хрест)?`