---
title:  Коментарі Для Вчителів
date:   30/05/2025
---

**Пам’ятний текст:** Псал. 67:3, 4.

**Біблійні тексти для дослідження:** Псал. 46; 47; 67; 75.

### Частина I: Огляд

Минулого тижня досліджувані нами псалми торкалися теми Божих дітей у час кінця, зокрема їхнього приготування до Приходу Господа. Урок був присвячений викликам і труднощам Божих послідовників. Виклики стосувалися їхнього особистого життя. У псалмах ішлося про необхідність глибокого, докорінного покаяння, тобто повної переміни серця. Вибрані псалми також застерігали Божий народ, як спільноту віруючих, від зовнішнього ворога, котрий у хвилини жорстоких переслідувань приносив їм нестерпні біди. Цього тижня, досліджуючи чотири вибраних псалми, ми звернемо увагу на Самого Бога. Псалом 46 представить Його як «наш Захист», Котрий утішає й заспокоює нас, наближаючи до Господа, бо Він «надійна Допомога в стражданнях» (вірш 2).

Псалом 47 зворушить наші серця та звеселить нас, «адже Бог – Цар усієї землі» (вірш 8). Псалом 67 підсилить ці почуття, які перетворяться на подяку за те, що Господь відповів на наші благання. Він уже не тільки той Бог, до Якого ми підносимо свої благання про визволення. Він уже не просто той Бог, Котрому ми скаржилися, виливаючи свої тривоги, оскільки всюди бачили «замість правосуддя ― безправ’я» (Екл. 3:16). Зрештою, Бог ― Суддя, Який принесе справедливість у світ і остаточно відновить небесний порядок (див. Псал. 75:7, 10). Псалом 75 – це виконання священницького благословення. Бог, сповнений милосердних благословень, перебуває серед Свого народу (див. Псал. 67:7).

### Частина II: Коментар

**Псалом 46:** Бог ― наш Захист. Цей Псалом написали «сини Корея», які були левітами (1 Хронік 6:16, 22) та відповідали за музичне служіння в храмі. Завдяки цій інформації стає зрозумілою згадка про храм як про «святу оселю Всевишнього» (вірш 5). У Псалмі згадані деякі небезпеки, котрі мають подвійний характер. Вони не лише фізичні за суттю, немов якийсь усесвітній землетрус, що охоплює земні й водні елементи. Навіть гори здригаються (вірш 4), вони рухнули в середину моря (вірш 3). Катастрофічні загрози також пов’язані із жорстокими нападами ворогів, про що свідчить фраза «збунтувалися народи». Їхня лють слугує каталізатором паралельного руху, кульмінацією якого стає крах усіх земних царств (вірш 7).

Божий народ – безпосередні жертви подвійного лиха – співає цей псалом, відображаючи свою реакцію на апокаліптичну катастрофу: «Ми не злякаємося» (вірш 2). Зазнаючи подвійного лиха, Божі діти отримують і подвійний захист. З одного боку, ріка з Божого міста приносить радість (вірш 5). Ця повноводна ріка нагадує цілющі води живої ріки, що виходила від Божого престолу в Новому Єрусалимі (див. Об’явл. 22:1), а також річки, що витікають з Едемського саду (див. Бут. 2:10). З іншого боку, до захисту Божого народу залучений Сам Господь, Котрий перебуває посеред святого міста (вірш 6); Він названий «наш Захист», «Сила», «надійна Допомога в стражданнях» (вірш 2). Зверніть увагу на вселенську гармонію між Богом творіння та природою: Він керує стихіями, так само як це робив Ісус на морі (див. Матв. 8:27). Вселенське протистояння відбудеться під час останніх подій великої боротьби. Тоді Божий табір, представлений святою горою (небесним Сіоном), протистоятиме народам. Псалом має чимало спільного з видінням апокаліптичного пророцтва про останню битву в історії людства, як це описано в текстах Дан. 11:45 та Об’явл. 16:16. Псалом закінчується запевненням у Божій присутності, бо «з нами Господь сил» (вірш 12).

**Псалом 47:** Бог ― наш Цар. Псалом 47 продовжує тему надії, оспіваної в попередньому Псалмі. Той самий автор, левіт із синів Корея, величає перемогу Бога Сіону. Господь Храму сидить на Своєму престолі, яким є Сіон. Тепер під час тріумфу, коли здобуто повну перемогу над ворогом, Бога вітають як Царя. Цей Псалом належить до серії псалмів, які називають «царськими псалмами» або «псалмами сходження на престол» та характеризуються загальною хвалою Бога як Царя (див. Псал. 93; 96–99).

Слід зауважити, що пізніше Псалом 47 використовувався в єврейській літургії Рош га-Шана (Новий рік) першого дня першого місяця єврейського календаря (Тішрі). Сурмління, про яке згадується у вірші 6, узято за основу традиції сурмити того дня в шофар, аби звеличити надію на те, що одного дня Господь запанує над усіма народами. Крім того, народи, котрі тепер прославляють Бога, – це ті самі народи, які зазнали поразки у війні (вірш 3, 4). У книзі Об’явлення йдеться про те саме явище, коли згадується «оздоровлення народів» у розповіді про Новий Єрусалим (Об’явл. 22:2). У стародавньому Ізраїлі словом «народи» (гої̀м) називали його ворогів. Тепер, у цьому новому середовищі, інші народи більше не протиставляються Божому народові. Тепер вони стали частиною Божого народу.

Епізод Виходу використовується як зразок, щоб указати на духовне завоювання нового Ханаану. Паралельні вирази «спадщина» і «достоїнство Якова» (вірш 5) натякають на завоювання Обітованої землі, що включало підкорення навколишніх народів (див. Втор. 32:8). Псалом завершується есхатологічним видінням Ізраїля й усіх народів світу, які визнають Божу верховну владу.

**Псалом 75:** Бог ― наш Суддя. Псалом 75 запам’ятовується трьома приголомшливими óбразами, які позначають три акти Божого суду. Перший образ – хитання землі «з усіма її мешканцями» (вірш 4). Здається, ніби псалом описує наш сьогоднішній світ, сповнений хаосу й безладу, світ, що втратив будь-яку стабільність і моральні орієнтири, тобто основи. Бог, як Суддя, нагадує Своєму народові, що Він зміцнить «її основи» (вірш 4).

Другий образ — «чаша пінистого, сповна приправленого вина». Бог наливає з неї нечестивим, і вони п’ють це вино (вірш 9). Аналогічно в книзі Об’явлення часто згадується чаша Божого гніву (див. Об’явл. 14:10; 16:19; 18:6).

Третій образ – роги (вірш 11). Роги ― символ влади й сили (див. Чис. 23:22; Дан. 7:8).

На кожному етапі Божий суд приносить справедливість спотвореному суспільству. Господь упокорює зарозумілого нечестивого, який підносить свій ріг (вірші 5, 10). Натомість Він підносить праведника, чий ріг був понижений (вірш 11). Отже, Божественний Суддя відновлює порядок, зруйнований силами зла.

Таку ж надію обіцяно в книзі Еклезіаста. Висловивши жаль через порушення порядку на Землі, Соломон має надію, що «Бог судитиме як праведного, так і нечестивого, адже для кожної справи й кожного вчинку є свій час» (Екл. 3:17; пор. 12:14). Ніби підхоплюючи його думку, ангел із 14-го розділу Об’явлення говорить про той самий подвійний суд. З одного боку, ангел повідомляє: хто поклоняється звірові, який уособлює неправдиву церкву, той «питиме вино Божого гніву» (вірші 9, 10). З іншого – хто поклоняється Господу творіння, ті названі святими, «які бережуть Божі заповіді та віру Ісуса», і вони «спочинуть від своїх трудів» (вірші 12, 13).

**Псалом 67:** Бог ― наше благословення. Нашу серію псалмів завершує Псалом 67, який є молитвою. На це вказують дієслова, які виражають побажання прохача, наприклад: «Щоб пізнали на землі Твою дорогу» (вірш 2; пор. вірші 3, 5, 6, 7). Ця молитва про благословення відображає благословення Аарона: «Благослови нас, ― нехай осяє нас обличчя Твоє» (вірш 1; пор. Чис. 6:23–26). І хоч виконавця чітко не зазначено, Псалом підписано для диригента хору; цей факт, а також згадування священницького благословення вказують на те, що він був священником, який керував зібранням. Особливістю цієї молитви є її універсальність. Псалом починається із заклику до благословення присутніх: «Поблагослови нас» (вірш 2). Далі, після побажання, аби Божу дорогу «пізнали на землі… між усіма народами» (вірш 3), молитва поширюється на всі навернені народи. Псалом провіщає есхатологічне виконання, коли всі народи, а не лише Ізраїль, отримають повноту Божого благословення. Ця молитва здійсниться лише в «Новому Єрусалимі», де «місто не потребує ні сонця, ні місяця, щоб у ньому світили» (Об’явл. 21:23).

### Частина III: Практичне Застосування

Нам не потрібно чекати майбутніх есхатологічних переслідувань, щоб усвідомити потребу в Божому захисті вже зараз. Різні нинішні проблеми виявляють цю нашу потребу і дають можливість відчути Божий захист. У хвилини горя для нас можуть становити загрозу наші колеги чи друзі, які не поділяють нашої віри, котрі навіть можуть насміхатися з нас і змовлятися проти нас. Або ж нас можуть спостигнути хвороби, невдачі на іспиті в школі, фінансові труднощі, самотність. Будь-яка із цих проблем може слугувати можливістю, щоб ми відчули Божий захист. Тільки Бог може надати нам потрібну допомогу, щоб знайти вихід із будь-якого нещастя. Тільки Він може дати нам силу витримати біди.

Поняття «член царської родини» не зовсім відповідає реаліям нашого сучасного життя. Проте це важливе поняття, яке допоможе нам у принизливих ситуаціях не почуватися пригніченими та зневіреними, адже великий Цар Усесвіту піклується про нас. Як Його діти, ми дуже скоро успадкуємо Його обітницю.

Коли ми переживаємо проблеми й несправедливість, можемо поміркувати над таким рядком із книги Еклезіаста: «Не лише найшвидшим дістається нагорода… адже всі залежні від часу й випадку» (Екл. 9:11). Це спостереження щодо притаманної життю несправедливості має також нагадати нам про дію благодаті. Ми не заслуговуємо отриманих від Бога доброти й милосердя. Отож ми маємо покладатися на Його благодать. Тут і зараз світло від Господа – це вже наше світло. Як ми можемо вже зараз отримати Божий дар милосердя й насолоджуватися ним у нашому житті, а також з довірою та радістю подорожувати в Його світлі?