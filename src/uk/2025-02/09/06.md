---
title:  Щоб Пізнали Твоє Спасіння
date:   29/05/2025
---

`Прочитайте 67-й псалом. Як цей гімн хвали впливає на ваше розуміння ролі Божого народу, описаній в уривку Об’явл. 14:6–12?`

Інженери з Массачусетського технологічного інституту створили нове чорне покриття, яке робить пофарбовані ним предмети майже непомітними. Виготовлене з нанотрубок, це покриття в багато разів темніше за будь-який уже створений чорний матеріал. Цей новий матеріал може поглинати 99,995 % усього видимого світла. Навіть найяскравіше світло не може зробити видимими предмети, на які нанесено це покриття.

Псалом 67 починається з благання до Бога: «Нехай осяє нас обличчя Твоє, щоб пізнали на землі Твою дорогу» (Псал. 67:1, 2). У Плані спасіння Господь передбачив для грішників шлях, який дозолить їм знову бути допущеними до Його безпосередньої преславної присутності та не бути знищеними цією славою. Навіть зараз, у теперішньому житті, завдяки хресту Христовому Боже обличчя може осяяти нас.

Однак це ще не все: Господь хоче, щоб ми відображали Його світло на людей світу. Саме таким було завдання Ізраїля. Храм мав стати Домом молитви для всіх народів. «Я приведу на Мою святу гору і порадую їх у Моєму Домі молитви. Їхні всепалення та їхні жертви будуть приємними на Моєму жертовнику, ― адже Мій Дім буде названий Домом молитви для всіх народів» (Ісаї 56:7).

У 67-му псалмі Давид молиться до Господа про те, аби «пізнали на землі Твою дорогу, ― спасіння Твоє між усіма народами» (вірш 2). На жаль, Божий народ часто нехтував цим завданням. Старозавітний літопис Ізраїля містить багато темних розділів, як і літопис християнської Церкви за останні два тисячоліття. Це подібне до того, ніби ми пофарбували свої серця ультратемним матеріалом, щоб поглинати Боже світло, а не відображати його.

Іноді ми ставимося до Божого руху останніх днів як до привілейованого залу очікування, зарезервованого для духовних людей, котрі часто користуються послугами авіакомпаній. Складається враження, ніби нас цілком влаштовує, що решта світу має сидіти в галасливому незручному залі очікування, не підготувавшись до майбутньої подорожі. Однак зображена в 14-му розділі Об’явлення Церква останку не задовольняється тим, аби просто стояти на Сіоні із Христом, насолоджуючись Його присутністю. Натомість вона охоплює вісткою всю Землю, спонукаючи світ приєднатися до Останку на Божій святій горі.

`Яку відповідальність повинні відчувати ми (Церква загалом та окремі особистості) щодо проголошення людям біблійних істин, котрі ми так любимо?`