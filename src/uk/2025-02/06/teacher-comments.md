---
title:  Коментарі Для Вчителів
date:   09/05/2025
---

**Пам’ятний текст:** Об’явл. 5:9.

**Біблійні тексти для дослідження:** Бут. 4:1-8; Ісаї 53:1-12.

### Частина I: Огляд

Обряд жертвопринесення був чинною практикою серед більшості народів стародавнього Близького Сходу, і жертви вважали даром своєму богові, забезпечення його їжею в обмін на допомогу.

Однак Біблія повідомляє про докорінно інше, протилежне значення жертвопринесення. Тимчасом як на стародавньому Близькому Сході жертвопринесення знаменувало висхідний рух від людського середовища до божественної сфери, у Біблії жертва зображає низхідний рух від Бога до людей. Язичники вірили: бог створив людей, щоб вони були рабами, служили йому та забезпечували його їжею. Натомість Бог Біблії створив людей вільними і дає їм їжу.

У цьому уроці ми вивчатимемо біблійне значення жертвопринесень. Воно залежить від літературного контексту, де згадуються ці обряди. Зазвичай історичні й законодавчі тексти описують події жертвопринесень як ритуали, наділяючи жертвопринесення релігійним та етичним смислом. З іншого боку, пророчі й поетичні тексти переважно зосереджуються на їхньому духовному і пророчому значенні. Для кращого розуміння відповідного смислу, ми обрали по одному типовому тексту для кожної категорії: історичні жертви Каїна й Авеля (див. Бут. 4) та пророцтво про жертвопринесення Слуги-Страждальця (див. Ісаї 53).

### Частина II: Коментар

**Релігійне й етичне значення жертвопринесень**

Перше описане в Біблії жертвопринесення підкреслює діаметральну протилежність між Каїном та Авелем. Тимчасом як Каїн бере свою жертву лише з «плодів землі» (Бут. 4:3), Авель приносить «також», або на додачу до нетваринної жертви, «від своїх первородних овець» (Бут. 4:4). Отже, жертва Авеля відповідає біблійним настановам, згідно з якими крім рослинної жертви необхідно принести жертвенну тварину для вогняної жертви, тобто цілопалення (див. Вих. 29:39–41). Оскільки Авель був «пастухом овець, а Каїн був землеробом» (Бут. 4:2), Каїн, старший брат, зіткнувся з проблемою: йому потрібна була допомога молодшого брата. Гордість Каїна зіграла певну роль у виборі жертви та в його подальших діях.

Біблійна історія повідомляє: «Зглянувся Господь на Авеля та на його жертву, а на Каїна і на його жертву не звернув уваги» (Бут. 4:4, 5). Біблійний текст не пояснює, чому жертва Авеля була прийнята, а жертва Каїна ― ні. Проте ряд підказок у тексті свідчать про наступне:

_1. Найперше, що турбує Бога, — це особа, яка приносить жертву._ Про це свідчить дослівний переклад: «Бог із зацікавленням поглянув на Авеля, а тому [вав] і на його жертву; однак Він не поглянув із зацікавленням на Каїна, а тому [вав] і на його жертву». Цей переклад відкриває, що причина неприйняття або прийняття жертви Богом криється насамперед у духовному стані людини (див. Міхея 6:7, 8; Ісаї 1:11).

_2. Тимчасом як Каїн приніс жертву «Господеві», Авель просто приніс жертву._ Слово «Господеві» відсутнє в повідомленні про Авеля. Каїн вважає свою жертву даром для Господа, натомість увага Авеля прикута до значення самої жертви, тобто до Божого дару йому. Каїн розглядає свою релігію як висхідний рух до Бога, Авель же розуміє її як низхідний рух від Бога.

_3. Тимчасом як Авель вибирав з бекорот («первородних»)_, тобто найцінніше із сезонного приплоду згідно з Мойсеєвим законом (див. Вих. 23:19), Каїн узяв вирощені ним плоди землі. Жертва Каїна виражала людські зусилля щодо Бога, тоді як жертва Авеля відображала потребу людства в Божому спасінні.

_4. Жертва Авеля була пов’язана з обітницею Агнця-Месії_ (Бут. 3:15), Котрий буде принесений у жертву задля спасіння світу, а жертва Каїна була порожнім, беззмістовним ритуалом. Зверніть увагу: такий самий контраст зображено між людським і Божим одягом. Тимчасом як Адам і Єва використали доступну рослину, аби прикрити себе, Господь зробив їм одяг, який передбачав жертву тварини (див. Бут. 3:7, 21).

_5. Зрештою, кульмінацією відсутності правильного релігійного зв’язку Каїна з Богом стає акт убивства._ Оскільки Каїн пориває зв’язок з Богом-Отцем, він також втрачає зв’язок зі своїм братом.

Братовбивство ілюструє дію гріха. Гріх проти свого брата виникає з гріха проти Бога. Господь відкриває цей зв’язок між релігійним та етичним, коли застерігає Каїна: «Якби ти вчинив, як слід, то хіба твоя жертва не була би прийнятою?» (Бут. 4:7). Фраза «вчинив, як слід» насамперед стосується правильної жертви, яку Каїн повинен принести; але вона також торкається особистої боротьби Каїна зі злом, зокрема його стосунків з братом. Єврейське дієслово тейті̀б («вчинити, як слід»; у перекладі І. Огієнка: «добре робити») виражає сильний етичний відтінок значення. Те саме дієслово вживає Єремія для опису бажаних стосунків між «ближніми» (Єрем. 7:5).

Цікаво зазначити, що у своєму зверненні до Ізраїля Єремія пов’язує те саме питання практичної релігії з етикою. Після довгого переліку етичних злочинів (крадіжка, обман, перелюб тощо) пророк вступає в конфронтацію зі Своїм народом, адже: «Ви приходите й стаєте переді Мною в цьому храмі, який носить Моє Ім’я» (Єрем. 7:10). Цей заклик перегукується з вісткою багатьох інших пророків, які наголошували на тому, що Бог відкидає такі жертви. Зокрема Міхей красномовно підкреслює нікчемність такої релігії: «Хіба Господу потрібні оті тисячі баранів?.. О, людино, Він сказав тобі, що є добре… Щоб ти дотримувався правосуддя, любив чинити милосердя і в покорі ходив з твоїм Богом» (Міх. 6:7, 8).

**Пророче значення жертвопринесень**

Одним із найпотужніших біблійних уривків про пророчий смисл жертвопринесень є пісня Ісаї про Слугу-Страждальця. Цей Слуга-Страждалець ототожнюється із жертвою і в такий спосіб передвіщає жертовне служіння Ісуса Христа. Центральна ідея уривка полягає в стражданні та смерті Слуги з метою викуплення. Вона простежується у восьми із дванадцятьох текстів (див. Ісаї 53:4–8, 10–12).

Крім того, цю ідею підкреслено в центральній частині урив ка Ісаї 53:4–6 та викладено за допомогою термінів і мотивів, запозичених безпосередньо з левітського служіння. Слуга порівнюється з ягням, якого вели на заколення (див. Ісаї 53:7; пор. Левіт 4:32; 5:6; 14:13, 21 тощо). Пасивний стан, одна із найхарактерніших рис левітського стилю, особливо часто використовується в 53-му розділі Ісаї. У тексті його вжито 16 разів; 12 із них стоять у формі ніфаль. Це спеціальна форма священницького «декларативного вироку», яка зазвичай використовується щодо жертвопринесень. Цей релігійно-культовий зміст додатково підтверджується сімома згадками про «гріх», які включають усі три спеціальні терміни (пеша, авон, хет): «Він же був зранений за наші гріхи [пеша], був катований за наші провини [аво н]… Господь поклав на Нього гріхи [аво н] всіх нас… Він поніс на Собі гріхи [хет] багатьох» (Ісаї 53:5, 6, 11, 12).

Один текст особливо розкриває левітський процес викуплення: «Справедливий, Мій Отрок, оправдає пізнанням Своїм багатьох і їхні гріхи понесе» (Ісаї 53:11; переклад І. Огієнка). Слово «пізнання» (бедато) указує на вірш 3, де той самий корінь слова «знати» (йада) використовується для характеристики Слуги, Котрий «зазнав» болю. Вірш пояснює, що завдяки цьому пізнанню, або досвіду страждань, Слуга «оправдає пізнанням Своїм багатьох» (Ісаї 53:11, переклад І. Огієнка). Наступна фраза пояснює дію дієслова «виправдовувати»: «їхні гріхи Він понесе» (Ісаї 53:11). Саме понісши їхні гріхи, Слуга зможе виправдати багатьох. У наступному тексті знову використовується слово «багато» та підтверджується це тлумачення. Тобто ті «багато» є об’єктом дієслова «виправдовувати», бо Слуга «поніс на Собі гріх багатьох» (Ісаї 53:12).

Ці формулювання й сукупність понять досить уживані в біблійному контексті. Вони вказують, що Слуга подібний до жертви, яка в левітській системі несла гріх і в такий спосіб робила можливим виправдання та прощення від Бога: «А якщо вона захоче принести як дар у жертву за гріх вівцю… покладе свою руку на голову жертви за гріх… Так священник звершить за людину викуплення за її гріх [хаттаа], який вона учинила, і їй буде прощено» (Левіт 4:32, 35). Потужний культовий акцент у цьому тексті підтримує думку про те, що Слуга-Страждалець відіграє роль заступницької жертви, займаючи місце грішника, щоб забезпечити йому прощення.

### Частина III: Практичне Застосування

Жертва Бога заради нашого спасіння. Прочитайте текст Филп. 2:7. Поміркуйте над виразом «понизив Самого Себе». Як готовність Бога прийняти «образ раба» стосується наших взаємин із сусідами чи родичами? Наскільки ми готові стати рабом, «понизити» себе заради прогресу колеги чи іншої людини?