---
title:  Даремні Жертви?
date:   04/05/2025
---

Іноді завдяки порівнянню двох ідей, можна отримати цінну інформацію. Про біблійний погляд на суть жертвоприношень можна багато дізнатися з моменту, коли Бог фактично відкинув жертви Свого народу.

`Порівняйте Ісаї 1:2–15 з Ісаї 56:6, 7 і Псал. 51:18. Які важливі уроки про жертви викладено в цих віршах?`

Цей трагічний епізод з історії Ізраїлю ― не перший випадок, коли Бог не прийняв жертву. Щось подібне сталося на початку історії спасіння, коли Господь схвалив і прийняв жертву Авеля, а жертву Каїна ― ні. Цей випадок на самому початку історії людства дає нам ще одну можливість порівняти прийнятні та неприйнятні жертви (див. Бут. 4:3–7; Євр. 11:4).

За часів Ісаї ізраїльтяни звершували ритуали формально. В умі вони зазначали виконані пункти, аби мінімально задобрити Бога, хоч увесь час жили як їм заманеться. Їхні жертви, як і жертва Каїна, відображали їхню волю, а не послух і покору Господу.

Це той самий дух, який надихає царства світу, — дух самодостатності. Каїн волів жити як йому заманеться, а для Бога лише виконувати ритуал, причому так, як вважатиме за потрібне. Можна припустити, що він сприймав Господа як певну незручність, як перешкоду на власному шляху, але й боявся Його рівно настільки, аби формально звершувати ритуал.

Однак Авель приніс жертву, угодну Богові; жертву, яка свідчила про Божу обітницю щодо приходу Месії (див. Бут. 3:15). Це було ягня, яке вказувало на акт спасіння, здійснений Христом на Голгофі.

«Авель зрозумів великі принципи викуплення. Він усвідомив себе грішником, бачив, що між його душею та єдністю з Богом стояли гріх і смерть як покарання за нього. Він приніс заколену жертву, життя, принесене в жертву, визнаючи цим вимоги порушеного Закону. У пролитті крові Авель вбачав майбутню жертву ― помираючого на Голгофському хресті Месію ― та, надіючись на примирення, яке мало там відбутися, отримав підтвердження того, що він праведний і його жертва прийнята» (Е. Уайт. Патріархи і пророки. С. 72).

`Наскільки ж важливо для нас остерігатися того, аби для Бога лише виконувати ритуал! Що для нас означає повністю покладатися на смерть Ісуса як нашу єдину надію на спасіння?`