---
title:  «Ти Створив Усе!»
date:   08/05/2025
---

У кількох випадках пророки наближалися до Бога у видінні настільки близько, що їм навіть дозволялося побачити Божий престол. Єзекіїль бачив його над небесним склепінням (див. Єзек. 1:26). Ісая споглядав у видінні Храм на Небі (див. Ісаї 6:1). А в одному з даних нам найбільш вичерпних описів апостола Івана супроводили туди у видінні (див. Об’явл. 4, 5). Старозавітні прообрази в служінні святилища вказували на те, що існував лише один шлях, яким людство могло увійти в присутність Бога: кров Христа (див. Левіт 16:2, 14.)

`Прочитайте уривки Ісаї 6:1–5 та Об’явл. 4:7–11. Що подібного є в цих двох видіннях? Зверніть увагу на послідовність подій. Яка істота представлена першою, а яка — наступною? На якій істині про Бога зроблено акцент у видіннях?`

Перше, що відбувається в кожному із цих видінь тронного залу, — небесні істоти наголошують на святості Господа. У видінні Ісая бачить приголомшливу сцену: Храм наповнюється димом і «пороги брам» хитаються, коли серафими проголошують святість Бога. У видінні Івана херувими сповіщають те саме: «Свят, свят, свят» (див. Єзек. 10:14, 15, де ці живі істоти названо херувимами). Кожному пророкові була показана сліпуча сцена Божої слави.

Далі нам показана реакція пророків на цю сцену. Ісая вигукує, що він людина з нечистими устами (див. Ісаї 6:5), а апостол Іван плаче, оскільки зіткнувся з трагічною правдою про те, що неможливо знайти нікого достойного розгорнути книгу (див. Об’явл. 5:4). Коли нам так яскраво змальоване достоїнство Бога, ми нарешті починаємо усвідомлювати становище людини: ми абсолютно недостойні, тому нам потрібен Христос — наш Викупитель.

Сатана висунув багато звинувачень проти Господа, стверджуючи, що Він деспотичний, егоїстичний і суворий. Проте навіть коротка мить у Божому тронному залі викриває обман сатани. Побачивши Христа таким, яким Він є насправді, тобто «Заколеним Агнцем» (Об’явл. 5:12), ми можемо побачити й Отця таким, яким Він є насправді. Як приємно знати, що, споглядаючи Ісуса, ми бачимо, який Отець (див. Івана 14:9). А найбільше одкровення характеру Отця продемонстроване в Його Сині Ісусі, Котрий помирає на хресті за нас.

Отже, хрест відкриває нам два аспекти: по-перше, Бог настільки сильно любить нас, що готовий пожертвувати Собою заради нас; по-друге, ми настільки грішні й занепалі, що спасти нас можна тільки через хрест.