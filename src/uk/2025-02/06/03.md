---
title:  Кров Телят І Козлів
date:   05/05/2025
---

Немало людей критикує всю концепцію принесення жертв, стверджуючи, що це жорстоко, брутально і певною мірою несправедливо. Проте смерть Христа була жорстокою, брутальною і несправедливою. Невинний помирає за винних. Саме це було необхідно для вирішення проблеми гріха. На таку смерть, Христову смерть, указували всі ці брутальні, жорстокі та несправедливі жертви.

`Прочитайте Євр. 10:3–10. Що цей уривок відкриває нам про жертви, які приносив старозавітний Божий народ? Якщо ці жертви не могли спасти грішників, навіщо їх узагалі приносили?`

Ягнята й інші жертовні тварини були просто символами, які вказували на викупну жертву Агнця Божого. Жертвопри несення ― це акт віри, «матеріальний» засіб, який дозволяв грішникам виразити свою віру в прийдешнього Месію. Такі види символів ми називаємо типами (прообразами), які потім реально виконуються в антитипі, тобто в явленні об’єкта чи події, які вони передвіщали. Деякі дослідники навіть вважають жертви «міні-пророцтвами» про смерть Ісуса на хресті.

Ритуали, пов’язані з принесенням жертв, певною мірою нагадують принцип оплати подорожі. Купуючи квиток на потяг, автобус чи літак, ви не відразу здійснюєте оплачену поїздку. Натомість вам дають квиток або посадковий талон як символ або гарантію майбутньої подорожі. Ви можете сидіти на цьому шматочку паперу скільки завгодно, проте він нікуди вас не доставить. Лише коли підійметеся на борт і подорож здійсниться, ви отримаєте те, за що заплатили. Тоді паперовий квиток стає непотрібним.

Саме так було із жертовними тваринами. Їм була відведена важлива роль, але щойно було принесено справжню Жертву, вони втратили значення. Символ зустрівся з реальністю, коли завіса між Святим і Святим Святих у земному святилищі розірвалася навпіл після смерті Ісуса. «І завіса в храмі роздерлася надвоє — згори додолу» (Марка 15:38). Уся система жертвоприношень, храм і все, пов’язане з ним, указували на хресну смерть Ісуса. Коли Він виконав Свою обітницю на хресті й воскрес, перемігши смерть, типи (прообрази) стали непотрібними.

`Подумайте про те, наскільки смертельним є гріх, якщо лише смерть Ісуса, утіленого Слова (див. Івана 1:1–3, 14), могла викупити грішників. Що цей факт говорить нам про те, яким має бути наше ставлення до гріха?`