---
title:  Додаткові матеріали до уроку
date:   09/05/2025
---

### План-конспект 1 громади м.Києва

**Пам'ятний вірш:** «Вони співають нову пісню, проголошуючи: Ти достойний узяти книгу і відкрити її печаті, бо Ти був заколений і викупив нас Богові Своєю кров’ю від усякого покоління і мови, племені й народу» (Об’явл. 5:9).

**Криголам:**

1. Що означає жертвувати?
2. Чи завжди вам подобаються подарунки, які вам дарують? 

_Неділя + Понеділок_ **Кров телят і козлів**

1. Бут. 3:24. Коли була принесена перша жертва, і навіщо вона була принесена? 
	- а) після гріха, який вчинили Адам і Єва із за свого непослуху, вони повинні були померти назавжди; перша жертва була принесена в Едемському Саду, коли Бог прикриває наготу Адама і Єви одягом зі шкіри; 
	- б) принесена Богом жертва дала Адамові та Єві шанс на спасіння, бо замість них померла ні в чому невинна тварина; це дійство слугувало образом того, що в майбутньому замість жертовної тварини в жертву за людство буде принесений Сам Господь Ісус.
2. Для чого Господь повелів Своєму народу приносити жертви? 
	- а) Євр.10:3. Жертви нагадували їм про гріх і, приносячи жертви, вони повинні були усвідомлювати свою гріховність і залежність від Бога.
	- б) кров жертовних тварин вказувала їм на обіцяного Месію і Його справжню жертву за гріхи людей.
	- в) приносячи жертви, вони тим самим повинні були показувати свою віру в Істинного Агнця, прообразом Якого були ці жертви.
3. У чому головна відмінність між жертвами, які Бог заповідав, і тими, що приносилися язичникам? Чому ця відмінність має значення?
	- а) головна відмінність у тому, що жертви, заповідані Богом, вказували на Месію та потребу в очищенні серця, тоді як язичницькі жертви були спробою задобрити божество без змін у житті; 
	- б) ці відмінності важливі, бо показують, що Бог цінує не зовнішній обряд, а щире серце і віру.
4. Іс. 1:2-15, 56:6-7. Якщо сам Бог заповідав приносити жертви, то чому Він каже, що ненавидить їх?
	- а) під впливом язичницьких уявлень ізраїльтяни втратили розуміння справжнього сенсу жертв. Вони почали приносити їх формально, ніби задобрюючи Бога, не бачачи в жертвах Месію; Бог не приймає формального служіння;
	- б) хоч і приносили жертви, вони жили свавільно, не визнаючи Божого авторитету; Бог приймає жертву лише від тих, хто Його шанує та слухається (Євр. 10:5–7).
	- в) земні жертви не очищали від гріха; прощення приходило лише через віру в істинного Агнця; без цього розуміння жертви ставали марними;
	- г) жертви мали значення лише до приходу Христа, Його жертва відкрила шлях до святого святих, і обряди втратили силу (Мт. 27:51).
5. Які жертви зараз ми приносимо Богові? Чи може ретельне виконання релігійного обряду бути огидним Богові? Що робить жертву (служіння, молитву, пісню) прийнятною або неприйнятною в Його очах?
6. Чому, навіть після явного знаку від Бога (розірвана завіса) лідери Ізраїлю вдавали, що нічого не змінилося? Чи можемо ми сьогодні чинити так само, тримаючись звичок замість істини?
7. Пс. 51:19: "Жертва Богові — це впокорений дух; серцем смиренним і впокореним Ти, Боже, не погордуєш."

_Вівторок_ **Пасхальний Агнець**

1. Вих. 12:3–7, 13. Якою була мета принесення в жертву пасхального агнця? На що вказувала пасхальна жертва?
	- а) Ізраїльтяни робили це, щоб губитель під час десятої кари в Єгипті обминув їхні домівки;
	- б) Агнець був прообразом Христа як Спасителя, "викупом" за первістків;
	- в) одвірки, помазані кров’ю, були для ангела знаком того, що в цьому домі приймають жертву Христа з вірою.
2. Хто міг їсти першу Пасху? Що це говорить про Божий план спасіння?
	- а) першу Пасху міг їсти кожен, хто увірував – обрізання не було обов’язковою умовою; головне мати віру та зайти в будинок, в якому було помазано кров'ю агнця косяки дверей та перекладину;
	- б) це свідчить про універсальність спасіння — воно не призначене лише для ізраїльтян, а кожен, хто вірує в Бога, може його прийняти;
	- в) універсальність гріховності всіх народів, як Ізраїлю, так і всіх інших, а тому всі однаково потребують Спасителя.
3. Іс. 53:7–8. Як у жертві Ісуса відобразилися якості буквального агнця?
		- не відкривав вуст Своїх;
		- як ягня був ведений на заколення;
		- як вівця перед стригачами — мовчазний;
		- був узятий із неволі та суду;
		- за злочини народу зазнав страти.
	- а) Ісус був розіп’ятий на Пасху, що ще раз підтвердило: саме Він є Агнець, у Якому здійснився прообраз.
4. Якщо юдеї вважають, що в Іс. 53 йдеться про стражденний народ Ізраїлю, то чому християни вірять, що ці тексти говорять про Месію?
	- а) в Іс. 53 використовуються образи та мотиви, прямо пов’язані з книгою Левіт;
	- б) раб страждає добровільно (таке слово додано в Синодальному перекладі), тоді як страждання Ізраїлю не були добровільними;
	- в) Він поніс на Собі наші недуги та взяв на Себе наші страждання, і Його ранами ми оздоровлені (якщо йдеться про народ, то як він може взяти на себе власні гріхи?);
	- г) «Йому могилу визначили зі злочинцями, але Він був похований в багатогоо» — це вказує на конкретну Особу, а не на народ;
	- д) «Він, Праведник, Раб Мій, оправдає багатьох і понесе їхні гріхи» — ніде в Ісаїї Ізраїль як раб не названий праведником;
	- е) «Пізнавши Мого праведного Слугу, багато людей будуть виправдані, адже їхні гріхи Він понесе на Собі» — ця характеристика не може стосуватися народу, і чітко видно ідею заступницької жертви та ходатайства Первосвященика.
5. Як усвідомлення жертви Христа впливає на ваше життя та цінності?
6. Іс. 53:11: "... Пізнавши Мого праведного Слугу, багато людей будуть виправдані, адже їхні гріхи Він понесе на Собі."

_Середа + Четвер_ **Ісус в храмі земному та храмі небесному**

1. Що означає храм у Старому Завіті і яку роль він відігравав у поклонінні?
	- а) Вихід 25:8 – Бог наказує побудувати святилище, щоб перебувати серед народу.
	- б) 1 Царів 8:27-30 – Соломон говорить про велич храму як місця Божої присутності.
	- в) Храм був місцем Божої присутності серед народу Ізраїля. Він слугував центром поклоніння, жертвоприношень і духовного очищення.
2. Де знаходився ковчег завіту під час побудови другого храму?
	- а) Єремія 3:16 – Пророцтво про те, що ковчег більше не буде згадуватися.
	- б) 2 Хронік 35:3 – Опис того, як ковчег був переміщений за часів Йосії.
	- в) Ковчег завіту був схований пророком Єремією, і тому його не було в другому храмі.
	- г) Втрата ковчега означала відсутність символу Божої присутності.
3. Що бачив пророк Єзекіїль у своєму видінні?
	- а) Єзекіїль 1:26-28 – Опис Божого престолу, сяйва Його слави та видіння херувимів. Єзекіїль бачив Божий престол над небесним склепінням.
4. Де знаходився Божий престол у видінні Ісаї?
	- а) Ісаї 6:1-5 – Ісая бачить Господа на престолі й престол у небесному храмі.
	- б) Він споглядав серафимів, які проголошували Божу святість.
5. Яка істина про Бога наголошується в видіннях Ісаї та Івана?
	- а) Об. 4:8-11 – Опис небесного поклоніння і триразове «Свят, свят, свят».
	- б) У обох видіннях Бог зображений як абсолютно Святий.
6. Якщо другий храм не мав ковчега завіту і слава «Шехіни» не наповнила його, то чому пророк Аггей сказав, що він буде славнішим за перший?
	- а) Аггей 2:7-9 – Пророцтво про велич другого храму.
	- б) Малахії 3:1 – Пророцтво про прихід Господа в Храм, що сповнилося в Ісусі.
	- в) Справжня слава другого храму проявилася в тому, що в ньому був Ісус — утілений Бог. Божа присутність вже не обмежувалась храмом, бо Ісус наблизився до людей особисто.
	- г) По суті Ісус замінив Собою храм.
7. Якщо Бог настільки святий і величний, то чому Він вирішив наблизитися до людей через Ісуса?
	- а) Івана 14:9 – "Хто бачив Мене, той бачив Отця".
	- б) Филип’ян 2:6-8 – Ісус умалив Себе, ставши людиною і віддавши життя за людство.
	- в) Ісус став мостом між святим Богом і людством, відкривши шлях до спасіння. Через Ісуса ми можемо пізнати Божий характер у доступній для нас формі.
8. Як розуміння того, що Бог зійшов до людей через Ісуса, може впливати на наше сприйняття Божої близькості в сучасному житті?
9. Як усвідомлення Божої святості та Його любові через хрест може змінити наше ставлення до поклоніння?
10. Івана 1:14 «І Слово сталося тілом, і перебувало між нами, і ми бачили славу Його, славу як Єдинородного від Отця, повне благодаті та правди».

**Висновок:**

**Головна істина уроку:** жертва Ісуса є кульмінацією Божого плану спасіння.
	Христос приніс досконалу жертву, яка перевершує жертви тварин. Старозавітні жертви вказували на майбутню жертву Христа. Жертва – це акт вірності та поклоніння Богові.
	Бог ненавидить порожні обряди без справжнього покаяння серця. Він прагне не просто жертв, а праведного серця і справжнього поклоніння. Ми покликані приносити себе як живу жертву, тобто своє життя в служінні Богові. Поклоніння, праведність, служіння іншим є духовними жертвами перед Богом.
	Таким чином, Ісус є і храмом, і жертвою, і Пасхальним Агнцем. Його смерть відкриває нам шлях до Бога і робить можливим справжнє поклоніння.