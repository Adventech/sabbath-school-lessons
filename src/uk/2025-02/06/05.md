---
title:  Ісус Як Храм
date:   07/05/2025
---

У всій історії спасіння відчувається напруга. Бог бажає відновити спілкування, яким ми колись насолоджувалися з Ним, і прагне наблизитися до нас. Однак перебування грішників у Його присутності знищило б їх. «Нечестиві не встоять перед Твоїми очима,— пише Давид, — Ти ненавидиш усіх злочинців» (Псал. 5:6). Водночас Давид також пише: «Я ж, за Твоїм великим милосердям, увійду до Твого Дому, поклонюсь у Твоєму святому Храмі в пошані перед Тобою» (Псал. 5:8).

`Прочитайте уривок Аггея 2:7–9. Під час збудування другого храму, пророк Аггей виголосив дивовижну обітницю: новий храм буде славнішим за попередній. Що означало це пророцтво?`

Коли Соломон посвячував перший храм, його наповнила слава «Шехіни», тобто видимої осяйної Божої присутності, яка супроводжувала синів Ізраїля на шляху до Ханаану. Через це священники не могли залишатися в храмі та звершувати своє служіння (див. 1 Цар. 8:10, 11). Під час посвячення другого храму в ньому вже не було ковчега завіту, який символізував Божий престол, оскільки Єремія сховав ковчег. Цього разу буквальна Божа присутність не наповнила храм. Розпачлива ситуація. Як же могла здійснитися обітниця Аггея?

Однак саме в другому храмі з’явився Месія Ісус, утілений Бог, у плоті й крові. Сам Бог вийшов з-за завіси, щоб стати одним з нас, приєднавшись до нас у цьому поруйнованому світі. Оскільки тепер Син Божий став і Сином Людським, ми могли бачити Його обличчя, чути Його голос і стати свідками того, як Він, наприклад, доторкнувся до прокаженого та зцілив його (див. Матв. 8:3). Замість того щоб вимагати від нас наблизитися до Нього, Бог Сам наблизився до нас. Він особисто зійшов до нас. Невипадково в Біблії про Ісуса написано: «Ось, діва матиме в лоні та народить Сина, і дадуть Йому ім’я Емануїл, що означає: З нами Бог» (Матв. 1:23). Подумайте, Творець Усесвіту не тільки зійшов до нашого рівня і жив серед нас, але й помер за нас.

`Хрест ― це безумовно найбільший прояв Божої любові. Як ще ми можемо побачити й відчути реальність Божої любові?`