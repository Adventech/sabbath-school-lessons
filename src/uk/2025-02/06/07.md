---
title:  Для Подальшого Дослідження
date:   09/05/2025
---

Писання чітко повідомляють: Христос ― єдиний, Хто достойний гарантувати наше спасіння. Його життя було єдиним безгрішним людським життям, єдиним прикладом такого життя, яке досконало задовольняло вимоги Закону. Він ― безвадний Агнець Божий і тепер стоїть на чолі людського роду як наш вічний Гарант. Водночас Він узяв нашу вину на Себе, щоб задовольнити справедливий суд, який є відповіддю Бога на зло. Коли Іван спостерігає неймовірне видовище з небесними істотами навколо Божого престолу, йому звеліли перестати плакати, бо «Лев, Котрий з племені Юди… переміг» (Об’явл. 5:5).

Крім того, поміркуйте: наскільки тяжкий гріх та наскільки занепалий людський рід, що лише смерть Ісуса, Самого Бога, могла вирішити проблему гріха! Безсумнівно, якби існував якийсь інший спосіб, за допомогою якого Господь міг би спасти нас, не порушуючи принципів Свого Божественного правління, Він неодмінно скористався б ним.

«Порушений Божий Закон вимагав життя грішника. В усьому Всесвіті була лише одна Особа, Котра задля людини могла задовольнити вимоги Закону. Божественний Закон святий, як і Сам Бог, а тому тільки рівний Богові міг здійснити викуплення за його порушення. Ніхто, крім Христа, не міг викупити грішну людину від прокляття Закону і знову привести її до згоди з Небесами. Христос вирішив узяти на Себе вину й ганьбу за гріх, настільки образливий для Святого Бога, що мав розділити Отця і Його Сина. Аби спасти загиблий рід, Христос мусив зазнати всієї глибини страждання й горя» (Е. Уайт. Патріархи і пророки. С. 63).

**Питання для обговорення:**

`Іван бачив, як Агнець, наче заколений, стояв серед престолу в тронній залі. У тексті Об’явл. 13:8 повідомляється, що Ісус – «Агнець, заколений від заснування світу». Що ми можемо дізнатися про Бога з факту: План спасіння існував ще до того, як він нам знадобився?`

`Чимало атеїстів переконані, що людство самотнє в холодному байдужому Всесвіті. На противагу цьому, Біблія повідомляє не тільки про Бога, але й про Його безмежну любов до світу; любов, яка спонукала Господа прийти в цей світ і навіть померти за нього. Наскільки ж інакше нам слід дивитися на світ і своє місце в ньому, на відміну від тих, хто не вірить у Бога? Тобто, як реальність Голгофського хреста має впливати на наше життя?`

`Чому життя, смерть і воскресіння Христа ― єдиний спосіб, за допомогою якого можна було спасти людський рід? Знову ж таки, як безмежна ціна нашого спасіння свідчить про те, наскільки гріх смертоносний?`