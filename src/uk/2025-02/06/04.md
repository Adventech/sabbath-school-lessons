---
title:  Пасхальний Агнець
date:   06/05/2025
---

У книзі Об’явлення Ісус названий Агнцем майже 30 разів. Від самого початку Плану викуплення Божий народ використовував ягнят як символ прийдешнього Месії. Авель приніс «від своїх первородних овець» (Бут. 4:4); а перед тим як Ізраїль вирушив з Єгипту до Обітованої землі, їм було наказано викупити кожного первістка однолітнім ягням (див. Вих. 12:5).

`Прочитайте уривки Вих. 12:1–11; Ісаї 53:7, 8; 1 Кор. 5:7; Об’явл. 5:6. Що ці тексти повідомляють нам про Ісуса як пасхальну Жертву? Що це означає для кожного з нас?`

Через роки після смерті, воскресіння й вознесіння Христа Петро розмірковував над цими подіями. Він написав: «Знаючи, що ви були викуплені від марного вашого життя, переданого батьками, не тлінним сріблом або золотом, а дорогоцінною кров’ю Христа, як непорочного й чистого Агнця» (1 Петра 1:18, 19).

Ісус прожив те єдине людське життя, яке відповідало святості Бога. Усі інші – згрішили. Те, як ми проживаємо своє грішне життя, без перебільшень неправдиво свідчить про нашого Творця.

Однак Ісус став останнім Адамом (див. 1 Кор. 15:45). Там, де ми зазнали невдачі, Він жив ідеально. Як Людина Він повністю був таким, яким мав би бути людський рід. Христос відображав Божу славу досконало. «Хто Мене бачив, — сказав Він Пилипу, — той і Отця бачив» (Івана 14:9).

Крім того, Ісуса розіп’яли на Пасху, а це тим паче свідчить, що Він ― антитип Агнця, тобто реальна Жертва. На допиті в первосвященника Ісус наголосив, що відкрито говорив про Своє вчення (див. Івана 18:19, 20). Щось подібне відбувалося з пасхальним ягням, як описано в текстах Вих. 12:5, 6. Синам Ізраїля було наказано вибрати ягня для Пасхи і «тримати його», тобто його мала бачити вся громада упродовж кількох днів, що передували жертвопринесенню. Коли первосвященик Анна запитав Ісуса про Його вчення, Він нагадав йому факт, що відкрито перебував у храмі й усі могли Його споглядати. Усе життя, усі діла й учення Ісуса відкривали, Хто Він насправді. Він ― Агнець без вади, найпотужніше вираження праведності і слави Бога.

`Як ми можемо краще відображати досконалий характер Ісуса у своєму житті?`