---
title:  Рут І Боаз
date:   09/06/2025
---

Ноемі (давньоєвр. Ноомі̀ – «Бог є блаженство, приємність») попросила називати її іншим ім’ям — Мара (євр. «гірка»), оскільки її життя стало гірким (див. Рут 1:20). Стосунки людства з Творцем непоправно зіпсуті гріхом, який спричинив нашу духовну бідність. Наші перспективи похмурі. Ми проводимо життя, підбираючи на краю поля все, що можемо, й живемо на ті пригорщі радості, які все ще можливо знайти в спустошеному світі. Однак усе змінюється тієї миті, коли ми робимо дивовижне відкриття: Бог не забув нас.

`Прочитайте уривок Рут 2:5–20. Чому цей момент ключовий у розповіді? Як ви вважаєте, чому для Ноемі було такою гарною новиною дізнатися, хто їхній благодійник?`

Ноемі позбавили власності. Проте Бог передбачив, аби позбавлені власності євреї могли повернути свою спадщину в Обітованій землі. Близький родич міг викупити землю за них. Боаз був не просто добрим фермером, а родичем. Якщо людина була неспроможна сплатити свої борги та повернути свою частку в спадщині Ізраїля, близький родич міг зробити це за неї: «Якщо твій брат зубожіє та продасть якусь частину своєї посілості, тоді виступить, як викупитель, його найближчий родич і викупить те, що продав його брат» (Левіт 25:25).

Відомості про те, що Боаз був не лише добрим і щедрим, а ще й родичем, стали найкращою новиною. Відтепер ці дві жінки не приречені на вічну бідність.

Християни віддавна вбачали в Боазові прообраз Христа, адже Він не лише наш Творець. Він вирішив стати нашим Родичем, тобто справжньою Людиною з плоті й крові. Це одна з причин, чому Він знову й знову називав Себе «Сином Людським» (Матв. 12:8: Марка 8:31; Луки 22:22; Івана 3:14).

Надто часто люди вважають, що Бог суворий: можливо, Він і пустить нас на Небо, але для цього ми маємо поставити всі галочки в переліку моральних якостей. Образ Христа, явлений у Боазі, повністю спростовує такі уявлення. Господь не тільки помічає нас, попри нашу глибоку духовну вбогість, а й бажає, щоб ми були Його нареченою.

`Спробуйте збагнути, що Творець не тільки став частиною Свого творіння, але й помер за нього. Як ця дивовижна істина має вплинути на наше сприйняття власного існування?`