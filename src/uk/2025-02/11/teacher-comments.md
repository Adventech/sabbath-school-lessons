---
title:  Коментарі Для Вчителів
date:   13/06/2025
---

**Пам’ятний текст:** Естер 5:2.

**Біблійні тексти для дослідження:** Рут 1; 2; 4; Естер 3:1–14.

### Частина I: Огляд

Біблія розповідає про чимало жінок, котрі відіграли значну роль в історії людства. Єва – перша жінка на Землі, її ім’я означає «життя», «бо вона стала матір’ю всіх людей» (Бут. 3:20). Саме вона передала месіанське насіння, з якого пізніше народився Ісус Христос, Спаситель світу (див. Бут. 3:15). В епоху патріархів такі жінки, як Сарра, Ревека, Рахіль і Лія, Тамара надзвичайно вплинули на хід історії спасіння. Їхні дії забезпечили продовження месіанської лінії.

У період Виходу Ізраїль завдячував своїм виживанням двом жінкам-повитухам, коли фараон наказав убивати всіх новонароджених ізраїльських немовлят чоловічої статі. У Торі, тобто П’ятикнижжі, згадуються ці повитухи (див. Вих. 1:15–17) і навіть дочка фараона (див. Вих. 2:5) та інші жінки (див. Вих. 2:7), котрі, часто ризикуючи власним життям, відіграли важливу роль у порятунку Ізраїля. Пізніше пророчиця Девора, яка судила Ізраїль, згадується як жінка, що «повстала» і сприяла перемозі Ізраїля у війні (Суд. 5:7). Рахав урятувала розвідників і в такий спосіб допомогла ізраїльтянам у їхній боротьбі з ханаанцями. Відповідно до родоводу в Євангелії від Матвія (1:5), Рахав була матір’ю Боаза, який одружився з Рут і став предком Месії. У цьому уроці ми зосередимо нашу увагу на двох важливих жінках, чиїми іменами названо біблійні книги: Рут і Естер. Хоч їхні історії відбувалися в різний час та в різних обставинах, ці дві жінки певною мірою є прикладом характеру багатьох жінок, яких Бог призначив допомогти врятувати Ізраїля.

### Частина II: Коментар

Можна сказати, що оповіді про Рут і Естер слугують оправою для історії стародавнього Ізраїля. Рут жила «у часи правління Суддів» (Рут. 1:1) – найдавніший період Ізраїля, коли його племена ще заселяли Обітовану землю. Естер жила в останній період Ізраїля, за часів перського полону. У Біблії жінка часто символізує Церкву. Отож виникає запитання: у який спосіб ці дві жінки символізують Божу Церкву та які уроки ми, Божа Церква останніх днів, можемо почерпнути з їхнього життя?

Необхідно також зазначити, що в кочових суспільствах жінкам зазвичай надавали більшого значення, ніж в осілих. Зважаючи на цю тенденцію, сьогодні нам варто поміркувати над тим, як приклад та вплив Рут і Естер, а також їхніх сучасниць, можуть принести користь світові, котрий стає дедалі неспокійнішим і жорстокішим.

**Рут:** сила доброти. Дослідження історії Рут через призму Плану спасіння в останні часи має просвітницьке значення. Корінь ім’я Рут означає «друг, ближній, союзник» та має відтінок м’якості й бадьорості. Головна тема книги ― доброта. У цій прекрасній поетичній історії немає ані конфліктів, ані боротьби, ні лиходія, ні критики. Рут у книзі двічі названо моавійкою, тобто героїня книги ― іноземка. Вістка доброти, яка пронизує книгу, не пов’язана з будь-якою національною приналежністю; доброта універсальна, вона долає міжнаціональні кордони.

Писання повідомляє, що ця моавійка була заміжня за ізраїльтянином, котрий згодом помер. Після цього вона не лише вирішує подорожувати разом зі своєю свекрухою Ноемі до Ізраїльського краю, але й прийняти її ізраїльську релігію: «Куди підеш ти, туди піду і я… Твій народ стане моїм народом, і твій Бог буде моїм Богом! Де помреш ти, там помру і я» (Рут 1:16, 17). Отже, історія починається з успіху в євангелізації, хоча жодного звіту про місіонерську стратегію не надається. Рут навернулася не завдяки якомусь чуду під час євангельської програми, жінка просто пішла за своєю свекрухою з любові до неї, оскільки знала її й довіряла її судженню. Ноемі мала такі стосунки з Богом, що й Рут захотіла пізнати такого Бога.

Зверніть увагу, Ноемі не вдалася до жодних аргументів, аби переконати Рут залишитися з нею. Навпаки, Ноемі навіть спонукала Рут повернутися до дому своєї матері (вірш 8). Ноемі перестала вмовляти свою невістку, лише «зрозумівши, що та наполягає на тому, щоб іти з нею» (вірш 18).

Наступний етап цієї історії знайомить нас із Боазом, родичем Ноемі. Це багатий фермер, у якого Рут покірно просить дозволу збирати колоски на його полях. В історії зазначено, що Боаз говорив з нею «щиро» (Рут 2:13) та виявив щедрість до неї (вірш 8). Сталося так, що Боаз був єдиним близьким родичем, котрий побажав виконати свій обов’язок як гое ль, тобто «викупитель» сім’ї. Дієслово «викупити» – ключове в цій книзі (Рут 4:4, 7).

Зауважте ревність і сміливість Рут під час звернення до свого викупителя. Також зверніть увагу на її покірність, адже вона визнає своє скромне походження як «чужоземки» (Рут 2:10) та свою негідність «зрівнятися із жодною з твоїх служниць» (вірш 13). Крім того, подумайте про її добре ставлення до свекрухи. Цю доброту відзначало багато людей, зокрема Боаз, її потенційний викупитель (вірш 12). Біблійний автор жодного разу не згадує про вірність Рут у виконанні її релігійних чи ритуальних обов’язків. Фактично її доброзичливість до інших була достатнім доказом, аби переконати викупителя в її відданості.

Закінчення історії вражає ще більше. Рут не тільки вийшла заміж за Боаза, відновивши честь своєї родини, а й отримала найбільшу нагороду, яку лише могла отримати сім’я, а саме: місце в родоводі Месії. Уроки цієї книги мають велике значення. Рут прийняли в Ізраїлі, незважаючи на її іноземне походження, а можливо, як не парадоксально, завдяки її чужоземному походженню, як наголошується в книзі (див. Рут 1:4, 22; 2:2, 6, 10–13, 21; 4:5, 10). У єврейській літургії книгу Рут читають під час свята Шавуо т, також відомого як свято седмиць або П’ятидесятниці. Це свято пов’язане з урожаєм та даруванням Божого Закону.

**Естер:** сила краси. Упродовж останніх днів історії людства читання книги Естер у світлі Божого Плану спасіння як надихає, так і змушує замислитися. Ця книга непроста, декому вона видається світською, без будь-якого явного релігійного змісту. Там жодного разу не згадується слово «Бог». Здається, що події розвиваються самі по собі без Божественного, чудесного втручання. Усе, що відбувається в цій історії, залежить від проникливості царського придворного Мордехая та від краси, хоробрості і своєчасних дій цариці Естер (див. Естер 3:7; 9:24). У розповіді зовсім відсутні ролі священника і пророка. Навіть завершення історії, де йдеться про загибель багатьох людей, викликає сумніви щодо її духовної цінності. Складається враження, що найважливіша думка книги така: єврейська ідентичність Естер і Мордехая не завадила їм досягти найвищих посад у язичницькому дворі. До того ж, ніщо в книзі не свідчить про напружені відносини між ними та їхнім оточенням. Недаремно багато стародавніх рабинів й отців церкви ставили під сумнів духовну цінність книги і навіть оспорювали її місце в каноні.

Однак ця книга надихає саме завдяки згаданим вище проблемним аспектам. Насправді відсутність згадок про Бога ― це важливий елемент, який виявляє значущість й актуальність цієї книги для нас, хто сьогодні живе у світському неспокійному суспільстві. Факт Божого мовчання – це парадоксальна складова наявності Його промислу. Так сталося, що Естер стала царицею саме тоді, коли народові загрожувала небезпека. Крім того, так трапилося, що через безсоння цар дізнався про акт вірності Мордехая, котрий урятував життя царя. З іншого боку, текст ясно повідомляє, що єврейський народ перебував під захистом. Якщо Естер не проситиме царя про порятунок її народу, якщо вона промовчить, «порятунок і допомога… прийдуть з іншого місця» (Естер 4:14). Аналогічно, свого часу подібний аргумент використав Ісус: «Коли вони замовкнуть, кричатиме каміння» (Луки 19:40).

Деякі коментатори вбачають доказ Божого промислу в імені Естер, яке пов’язують із концепцією есте́р панім̀ («приховування обличчя»). Це важливий аспект стосунків Бога з Його народом у часи, коли здавалося, ніби Він відсутній (див. Ісаї 8:17; 50:6; 53:3). Також бачимо алюзію на День викуплення, про що свідчать такі спільні аспекти, як піст, концепція суду та викуплення Божого народу на противагу знищенню нечестивих. Стародавні рабини підтверджували цей взаємозв’язок на підставі гри слів: пур (частка) зі словом Йом-кіппур (День викуплення). Крім того, книга Естер закінчується надією, перспективою «миру» та прагненням «добра» (Естер 10:3; переклад І. Огієнка; пор. Псал. 122:8, 9), як і День викуплення.

### Частина III: Практичне Застосування

Як наведені нижче міркування про Рут і Естер можна застосувати до вашого життя?

**Рут:** Факт переконаності в нашій приналежності до Божого народу й нашій релігійності не повинен нас засмучувати, сердити чи викликати гордість. Натомість це передбачає серйозний етичний кодекс. Подібно до того як Рут виявляла доброту і дружелюбність до навколишніх людей, так само й ми повинні намагатися бути добрими та дружелюбними до інших людей у нашій родині та в оточенні. Також зверніть увагу на її покірність. Рут не вихваляється своїми якостями чи своєю побожністю. Натомість вона почувається негідною й ніколи не засуджує інших. Рут не вважає, що заслуговує на спасіння на основі своїх діл. Вона розраховує тільки на милість свекрухи й родича. Наостанок, зауважте, що місіонерський метод Ноемі переважно полягає в її милостивому ставленні до людей та в добрих ділах.

**Естер:** Історія Естер значною мірою нагадує життя в нашому сучасному секулярному світі. Де б ми не були і що б не робили: чи то в офісі, у дорозі, у коледжі чи навіть у сімейному колі, виконуючи наші найпростіші завдання і скромні обов’язки, наша присутність важлива та має визначальний влив на спасіння інших. Хто знає, чи саме не на такий час ми прийшли в певне місце (див. Естер 4:14). Будьте мудрими: не потрібно відразу оголошувати про свою релігійну приналежність (див. Естер 2:10, 20). Будьте приємними, як Естер (див. Естер 2:17). Дайте обітницю робити все можливе для вирішення своїх проблем і довіряти Божій благодаті, яка здатна змінити хід подій.