---
title:  Голод У «Домі Хліба»
date:   08/06/2025
---

Критики християнської віри часто вказували на жорстоку реальність життя в цьому світі, як на доказ того, що: (а) Бога не існує, або (б) Він не спроможний втрутитися, коли трапляється щось погане, або (в) Йому байдуже, що нам боляче. Проте багато біблійних оповідей містять численні докази того, що всі ці припущення хибні. Справді, Господь дозволяє людству пожинати наслідки свого повстання проти Нього. Однак, не порушуючи нашої свободи волі, Він завжди присутній, завжди діє в історії людства, завжди наближає нас до остаточного вирішення проблем гріха і страждань. Історія про Рут ― один із таких прикладів.

`Прочитайте Рут 1:1–5. Які труднощі випали на долю Ноемі та Рут? Що спричинило ці труднощі? Як ця історія відображає ситуацію, у якій зараз перебуває все людство?`

Перший текст оповіді містить певну іронію: голод настав у Вифлеємі, місті, назва якого означає «дім хліба». Протилежну картину відображає достаток Едему, де Бог сказав Адамові та Єві: «З усякого дерева, що в раю, вживатимеш у їжу» (Бут. 2:16). Людський рід почав своє існування в достатку під опікою щедрого Творця, але потім проміняв своє становище доглядачів творіння на рабство гріха. «У поті свого чола їстимеш свій хліб, доки не повернешся в землю», — сказав Бог Адамові (Бут. 3:19).

Подібно до Ноемі, ми були позбавлені спадку, який Бог спочатку запланував для нас, тож наше життя стало злиденним. Едем був даний як дар, однак на умові: люди могли повстати, але це передбачало б узяття на себе відповідальності за власне благополуччя. Згідно з початковим задумом, люди мали з Божим благословенням «володіти» усім безгрішним світом. А тепер перед нами стоїть завдання намагатися керувати грішним. Егоїстичні люди змагаються за обмежені ресурси, що зумовлює чимало утисків, душевного болю і страждань.

Відбувається немислима трагедія. Земля досі рясно родить, що потужно свідчить про Божу любов. Проте, з огляду на людську жадібність та нищівну дію гріха, іноді здається, що світ володіє нами більше, ніж ми ним. Утім, одного дня цьому настане кінець.

`Навіть після шести тисяч років гріха і смерті, як Земля ще продовжує свідчити про чудеса любові й творчої сили Бога?`