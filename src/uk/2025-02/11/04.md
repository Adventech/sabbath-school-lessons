---
title:  Боаз Як Викупитель
date:   10/06/2025
---

Боаз щиро закохується в Рут і бажає одружитися з нею, однак існує значна перешкода — ближчий родич, який також має права на цю жінку та на землю. Якщо ми подумаємо про Боаза, як про прообраз Христа, ця ситуація відкриє нам, що стоїть на кону у великій боротьбі. Христос любить нас, але є той, хто називає себе нашим ще ближчим родичем і також претендує на нас. Це сатана.

`Що наступні уривки відкривають нам про претензії сатани на людство? (див. Йова 1:6–11; Матв. 4:8, 9; Юди 9; Луки 22:31).`

Коли сатана прийшов, «щоб з’явитися перед Господом», він заявив, що «подорожував по землі й обійшов її» (Йова 1:7). А коли Бог запитав його, чи він звернув увагу на праведного Йова, сатана заявив про свої права на нього. Це натяк на те, що серце Йова насправді не належало Господу. Тобто: Йов слідує за Тобою тільки тому, що Ти добрий до нього. Перестань виявляти до нього доброту та подивися, чиїм насправді вірнопідданим є Йов.

У Посланні Юди коротко згадується добре відома в Ізраїлі історія про те, що через певний час після поховання Мойсея (див. Втор. 34:6) Господь воскресив його. Хоч нам не відомі подробиці, сам текст Юди 9, повідомляючи про суперечку щодо тіла Мойсея, дає зрозуміти, що сатана заявляв свої права на нього.

«Уперше Христос зійшов, щоб повернути життя померлому. Коли Князь життя та сяючі ангели наблизилися до могили, сатана відчув тривогу за своє правління. Він піднявся зі своїми злими ангелами на захист території, яку вважав власною. Сатана з погордою хвалився, що слуга Божий став його в’язнем. Він заявив, що навіть Мойсей не здатний був виконати Божий Закон; що, привласнюючи славу, яка належала Ягве, Мойсей припустився того самого гріха, через який сатана був скинутий з Неба, і внаслідок переступу Мойсей став підвладним сатані» (Е. Уайт. Патріархи і пророки. С. 478). Однак Христос спростував претензії сатани й воскресив Мойсея (див. Матв. 17:3).

В уривку Рут 4:1–12 зазначено, що Боаз прийшов до брами Вифлеєма. (Саме в цьому місті Христос увійшов у світ як наш близький Родич). Зібралися старійшини і зрештою відбулася передача взуття (символу власності).

У стародавньому Ізраїлі брама міста була місцем, де вирішувалися різні справи. Це прообраз сцени суду, зображеної в текстах Дан. 7:13, 14, 22, 26, 27. Не можна випустити з уваги надважливий аспект суду: «передано суд святим Всевишнього» (вірш 22), однак лише тому, що Христос заплатив ціну за нас. Так само як і Боаз учинив заради своєї нареченої.