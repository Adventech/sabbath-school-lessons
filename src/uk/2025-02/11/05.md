---
title:  Гаман І Сатана
date:   11/06/2025
---

В історії про Естер ми зустрічаємо Гамана, котрий жадає посади і влади. В імперії він посідає високе становище — найвище серед усіх князів царя (див. Естер 3:1).

Читаючи в уривках Єзек. 28:11–15 та Ісаї 14:12–15 характеристики Люцифера, ми помічаємо деякі паралелі зі злим ворогом Божого народу Гаманом, котрий відмовлявся схилитися перед Божим верховенством. Генеральні наміри сатани стають явними в розповіді про спокусу Христа, коли він узяв Ісуса на високу гору і показав Йому царства світу (див. Матв. 4:8–11). Як ми переконалися, Христос прийшов, аби викупити світ і об’явити права на нього як на Свою власність. Ба більше, Господь здійснив це як наш Родич-Викупитель. Проте сплачена Ним ціна за викуплення світу була незбагненно високою.

У книзі Об’явлення ми бачимо, що через жадобу влади й поклоніння сатана вводить цей світ в остаточну кризу. Його омани призводять до того, що «вся земля дивувалася» і вклонилася звірові (Об’явл. 13:3, 4), за винятком вірного Останку, який відмовиться поклонятися йому. Тоді він застосує силу щодо цих людей.

Гаман помітив, що Мордехай, один з Божого народу, не відзначає його та не визнає його зазіхань на «поклоніння». Гаман «дуже розлютився» (Естер 3:5, 6) і вирішив знищити з лиця землі весь народ, до якого належав Мордехай.

`Прочитайте такі уривки: Естер 3:1–14; Об’явл. 12:14–17; 13:15. Які паралелі ви зауважуєте між цими уривками? У чому змалювання Божої Церкви останку Іваном подібне до опису Божого народу Гаманом?`

Диявол заявляє претензії на право володіння світом, але наявність у ньому народу, який залишається вірним Богові та дотримується Його Заповідей, спростовує ці зазіхання. «Коли субота стане особливим предметом суперечок у всьому християнському світі, наполеглива відмова невеликої меншості підкоритися вимозі громадськості зробить їх об’єктом загальної ненависті» (Е. Уайт. Ознаки часу. 22 лютого 1910).

`Подумайте про те «незначне», що випробовує нашу віру зараз. Якщо ми підемо на компроміс із тим «незначним», як же вистоїмо, коли настане велике випробування?`