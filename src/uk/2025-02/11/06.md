---
title:  Саме На Такий Час, Як Цей
date:   12/06/2025
---

Серед деяких християн існує прикра тенденція зациклюватися на суворих аспектах біблійних пророцтв. Оскільки ми розуміємо, що попереду нас чекають часи випробувань, наше вивчення пророцтв може ґрунтуватися на страху, а увага — зосереджуватися на труднощах замість того, щоб нам роздумувати про обіцяне вирішення ситуації. Не прикрашаючи майбутнього, Бог чесно сповіщає про події, які відбуватимуться від сьогодні й до завершення великої боротьби. Тому завжди важливо дочитувати історію до кінця.

Пророцтва мають загальну структуру, згідно з якою Господь відкриває істину про безлад, викликаний нашим людським бунтом, а також демонструє нам наслідки. Однак Він завжди дає надію. Дехто сприймає провіщення про останню кризу, «час страждань Якова» (Єрем. 30:7), зі страхом і тремтінням. Безперечно, заключні дні не будуть легкими для Божого народу. Проте як провіщення про важкі часи гідне довіри, так само гідна довіри й обітниця про визволення.

У 12-му розділі Об’явлення зображено, як диявол, сповнений ненависної помсти, люто переслідує наречену Христа, але Господь втручається й рятує її. В історії про Естер центральну роль у драмі також відіграє прекрасна цариця. Бог потужно використовує її для спасіння Свого народу.

`Прочитайте уривки Естер 4:13, 14; 5:1–3; 9:20–28. Які уроки можна почерпнути із цих текстів щодо нашого скрутного становища в заключні дні історії Землі?`

Бог викликав Свою Церкву останку для певного історичного моменту. Коли 1260 пророчих днів (тобто років) Середньовіччя наближалися до кінця, Господь вивів Свою наречену з її укриття (пор. Об’явл. 12:14), аби проголосити світові Його останню вістку милосердя — Триангельську вістку. Ми народилися тут, на Землі, саме «на такий час» (Естер 4:14).

Естер виявила, що не сама мусить протистояти переслідуванням її народу, які розв’язав Гаман. Вона знайшла ласку царя, і єврейський народ був зрештою врятований. Ми також не самотні, коли вступаємо в останні часи історії Землі. Наш Цар на нашому боці, і Божий народ також буде визволений.

`Для Божого народу все склалося добре, принаймні в цій історії. Проте, на жаль, так буває не завжди. Чому ж для того, щоб зберегти надію, яку ми маємо в Христі, нам завжди слід дивитися на події, враховуючи довгострокову перспективу?`