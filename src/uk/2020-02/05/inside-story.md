---
title:  Місіонерська історія
date:   01/05/2020
---

#### Дорога до Ісуса
_Антоніс Мацукарос_

Я виріс на Кіпрі, у християнській країні, але члени моєї сім'ї були номінальними християнами.

Коли мені було дванадцять років, я захворів, і жоден лікар не міг мене вилікувати. Отож я почав шукати Бога. Я відвідав чимало різних церков із надією отримати зцілення. Я схилявся перед іконами, запалював свічки, думаючи, що мої дії переконають Бога допомогти мені. Однак усе це було марним.

Через багато років, коли мені було вже тридцять, я знайшов під дверима буклет, що рекламував серію зустрічей на археологічні та духовні теми в міському центрі. Теми кожної лекції були зазначені в буклеті. Як я пізніше дізнався, ці зустрічі були організовані місцевою Церквою адвентистів сьомого дня.

Мене це не цікавило. Проте одна тема зі списку все ж привернула мою увагу: «Антихрист і число 666». Я вирішив відвідати лише одну зустріч.

Тема мене заінтригувала, тому я відвідав і решту зустрічей. На закінчення організатори запросили відвідати богослужіння в Церкві адвентистів сьомого дня.

Я почав регулярно відвідувати церкву і врешті-решт переконався в істинності адвентистської вістки.

Однак я вагався з приводу хрещення. Річ у тім, що місто Нікосія, у якому я живу, невеличке, усі одне одного знають, тому я переживав, як відреагують моя сім'я та друзі, коли дізнаються, що я відрікся від церкви свого дитинства, щоб стати адвентистом сьомого дня.

Протягом десяти років я розмірковував, чи важливо бути хрещеним чи ні. Чи зробить це мене кращим? Чи готовий я прямувати за цією церквою й вести відповідний спосіб життя?

Наш пастор був дуже терплячий. Згодом ми потоваришували. Після його тактовного спонукання я уклав заповіт із Богом. І я ніколи не жалкував про це рішення.

Відтоді минуло кілька років. Сьогодні мені п'ятдесят п'ять. У нашій невеличкій громаді я звершую служіння вчителя Суботньої школи та працюю з новим пастором над розробкою вебсайту для навернення жителів Кіпру.

Ісус скоро прийде! Коли Він повернеться, я отримаю цілковите зцілення від своєї невиліковної хвороби. Однак значно важливіше, щоб жителі Кіпру й усього світу знали про Прихід Ісуса і були готові до нього.

Частина приношень тринадцятої суботи цього кварталу допоможе побудувати нове приміщення і центр впливу для громади Антоніса та двох інших громад у Нікосії. Дякуємо вам за планування щедрих приношень.