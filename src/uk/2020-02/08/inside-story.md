---
title:  Місіонерська історія
date:   22/05/2020
---

#### Відкладений серцевий напад
_Яннакіс Кіріазіс_

Жахливий біль у животі розбудив мене о п'ятій годині ранку. Хоча я вже відпочив, але почувався виснаженим і задихався. Мені було вже близько шістдесяти, тому я негайно вирушив до лікарні, що знаходиться в столиці Кіпру Нікосії. Лікар оглянув мене, сказав, що все гаразд, і відправив мене додому.

Моя дружина Марбі була на моєму боці. Вона допомогла мені кинути курити, коли я викурював по п'ять пачок на день. Також вона привела мене до Ісуса й до Церкви адвентистів сьомого дня. Вона погодилася вийти за мене заміж лише після того, як моє життя зміниться, ми одружилися після мого хрещення.

І ось тепер, через два роки мого нового життя у вірі та шлюбі, я почувався дуже погано.

– Я нікуди не піду, – сказав я лікарю.

Я досі почувався погано і хотів знати чому. Бачачи мою наполегливість, лікар погодився викликати кардіолога. У того був вихідний, і мені сказали, що це займе певний час.

Минула година. Дві години. Потім п'ять, сім, вісім годин.

Біль значно посилився. Щосили намагаючись дихати, я підвівся, щоб вийти на вулицю й подихати свіжим повітрям. У мене почала паморочитися голова і в очах потемніло.

Хтось вигукнув: «Швидше! У нього серцевий напад».

Цієї миті приїхав кардіолог. Мене терміново відправили в реанімацію.

Отямившись, я дізнався, що мої серцеві артерії були дуже закупорені.

– Ми зробили все, що могли, – сказав кардіолог.

Я був госпіталізований у відділення інтенсивної терапії на три тижні. Щойно мій стан поліпшився, лікарі зробили операцію на відкритому серці. Я перебував в операційній протягом дев'яти з половиною годин. З милості Бога операція пройшла успішно, і я знову сповнений сил і щасливий.

Озираючись назад, я впевнений, що біль, який розбудив мене о п'ятій годині ранку, був початком серцевого нападу. Я міг би померти відразу. Утім, наш люблячий Бог затримав серцевий напад на повних вісім з половиною годин до прибуття кардіолога, таким чином зберігши мені життя.

Сьогодні мені шістдесят один рік, і я дуже вдячний Богові за те, що Він подарував мені нове життя. Я використовуватиму додаткові роки, які Він дав мені, щоб служити Йому та іншим.

Частина приношень тринадцятої суботи цього кварталу допоможе побудувати нове приміщення і центр впливу в Нікосії для громади Яннакіса та двох інших громад.