---
title:  Місіонерська історія
date:   24/04/2020
---

#### Дивовижна посилка
_Ендрю Мак-Чесні, Адвентистська місія_

Шестирічний Тімо Флінк з благоговінням дивився на ілюстрацію в книзі Артура Максвелла «Біблійні оповідання», де було зображено Другий прихід Ісуса. Він ще не вмів читати, але пильно розглядав Ісуса в сонмі ангелів. «Я хочу бути там з ангелами», – подумав Тімо.

У підлітковому віці він хотів служити Богу, але потім почав захоплюватися комп'ютерами. Опановуючи професію інженера-програміста, юнак приєднався до групи молодих людей, які щоп'ятниці ввечері вивчали Біблію з пастором.

Незабаром їхня група виявилася втягнута в дебати про хрещення немовлят. Церква Тімо практикувала хрещення немовлят, але кілька молодих людей у групі належали до іншої церкви, у якій днем поклоніння також була неділя, однак там хрестили тільки молодих і дорослих людей через повне занурення. Тімо був здивований, коли його пастор відстоював хрещення немовлят, але не міг підтвердити це біблійними віршами.

Водночас Тімо приєднався до групи, що вивчала книгу Об'явлення. Він відчував, що ця книга дуже важлива, але ніяк не міг її зрозуміти. Відвідуючи заняття, він почав молитися, щоб збагнути її.

Тімо бентежили питання про хрещення немовлят і про книгу Об'явлення, тому він ще намагався розібратися в них, коли відвідував своїх батьків під час весняних канікул. Сидячи за столом, він із подивом помітив книгу. Його батько не любив читати, тому Тімо здивувався, що ця книга робить на кухонному столі.

– Що це? – запитав він.

– Учора приніс листоноша, – відповів батько. – Надіслав далекий родич.

Тімо взяв книгу. Він прочитав назву «Велика боротьба» і написаний нижче текст: «Давні пророцтва збуваються». Тієї миті Тімо згадав ілюстрацію з дитинства, на якій був зображений Другий прихід Ісуса.

Юнак прочитав книгу за три дні. Вона дала відповіді на всі його запитання про книгу Об'явлення та хрещення немовлят. «Це те, що я шукав», – подумав він.

Тімо прочитав книгу того літа ще раз і восени втретє. Потім він побачив оголошення в газеті про семінар по книзі Даниїла, організований Адвентистською церквою. Він уже знав про адвентистів, про яких уперше прочитав у «Великій боротьбі», тому пішов на зустріч. Незабаром Тімо прийняв хрещення.

Стаття про його хрещення згодом з'явилася в церковному журналі, який публікував новини про всі хрещення по всій Фінляндії. Його далекий родич, який відправив книгу, дізнався про хрещення Тімо й дуже зрадів цій новині.

Тімо залишив захоплення комп'ютерами, щоб стати пастором. Сьогодні Тімо – сорокап'ятирічний директор із комунікацій в Адвентистській церкві в Фінляндії. Він досі не знає, як «Біблійні оповідання», які він любив розглядати в дитинстві, опинилися в будинку його бабусі. Книга «Велика боротьба» також посідає особливе місце в його серці. Щоп'ятниці ввечері він читає з неї уривок на сімейному богослужінні. «Ми вважаємо, що наші діти повинні знати про події, що очікують нас у майбутньому», – зазначає він.

Фінляндія входить до складу Транс'європейського дивізіону, який отримає приношення тринадцятої суботи в цьому кварталі.
