---
title:  Звір з моря
date:   24/02/2019
---

`Прочитайте Об’явл. 13:1-4, 8 та Об’явл. 17:8. Як охарактеризований цей звір та які етапи його діяльності й панування?`

Іван бачить жахливого звіра, який виходив з моря. Хоч звір здебільшого символізує політичну владу, опис морського звіра вказує на таку політичну владу, домінантною характеристикою якої є релігія. Море символізує густонаселену територію Європи, звідки морський звір приходить до влади після падіння Римської імперії (див. Об’явл. 17:15).

Іван описує звіра, який виходив з води. Цей звір має сім голів і десять рогів, як і дракон з Об’явл. 12:3, 4, що вказує на тісний зв’язок з язичницьким Римом. На головах цього звіра богозневажливі імена, а на рогах – царські вінці. Голови звіра – це царства, які сатана використав для переслідування Божого народу протягом усієї історії (див. Об’явл. 17:9-11). Богозневажливі імена означають зазіхання звіра на Божественний титул. Десять рогів указують на Дан. 7:24, символізуючи народи, які виникли після падіння Римської імперії. Усі ці характеристики морського звіра засвідчують, що йдеться про папську владу, яка виникла з Римської імперії.

Морський звір подібний до леопарда, ноги в нього, наче у ведмедя, а паща – як у лева. Він поєднує в собі риси чотирьох звірів з Дан. 7:2-7, які символізують світові імперії: Вавилон, Мідо-Персію, Грецію і Рим. Однак Іван, який жив у першому столітті, перераховує їх у зворотному порядку, а це з його часової перспективи свідчить, що морський звір пов’язаний із четвертим звіром з розділу 7 книги Даниїла, тобто з Римською імперією.

Змій дав цьому звірові свою силу, престол і велику владу. Подібно до того як Отець дав Свій престол і владу Христу (Об’явл. 2:28), сатана наділяє звіра повноваженнями свого співправителя та представника на Землі.

Уривок Об’явл. 13:5-7 повідомляє, що період гоніння з боку звіра становить «42 місяці». Як ми вже говорили, переслідування непорочної жінки тривало протягом «часу, часів і півчасу», тобто 3,5 часів, або пророчих років (Об’явл. 12:13, 14; пор. Дан. 7:25). Якщо 42 пророчих місяці помножити на 30 днів, отримаємо 1260 днів / років (Об’явл. 12:6). Таким чином, час, часи і півчасу, 42 місяці і 1260 днів – це один і той самий часовий період – 1260 років. Цей часовий відрізок закінчується тоді, коли одна з голів звіра отримує смертельну рану. Зцілення цієї рани вказує на період після 1798 року, коли відбувається відродження звіра й відновлення його влади. Це викликає загальне здивування, і народи світу поклоняються змієві та звірові.