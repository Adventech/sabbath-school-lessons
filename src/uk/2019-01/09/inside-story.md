---
title:  Місіонерська історія
date:   01/03/2019
---

#### Соломон і корова

_Ендрю Мак-Чесні_

Мордехай Мсіманга пізнав Бога і став місіонером для своїх співвітчизників у Зімбабве після випадково почутої проповіді на основі книги Соломона Пісня над піснями.

1963 року, ще молодим Мордехай хрестився в Церкві адвентистів сьомого дня в Родезії і в пошуках роботи переїхав до Булавайо, другого за величиною міста країни. Там він перестав молитися і читати Біблію.

«Я став упертим чоловіком, який двадцять два роки втікав від Церкви», – зізнається він.

Протягом цих років Мордехай воював за незалежність Зімбабве. Після проголошення незалежності 1980 року він почав жити для себе і не думав про Бога.

Одного разу чоловік вирішив купити корову. Однак продавець був на адвентистському табірному зібранні, тому Мордехай вирушив шукати його. Прибувши на місце проведення табору, він дізнався, що продавець відійшов на короткий час, тому він сів на землю і чекав його.

Проповідник читав з книги Соломона Пісня над піснями, і почуті слова запали Мордехаю в саме серце. «Ловіть нам лисиці, лисинята маленькі, що ушкоджують нам виноградники, виноградники ж наші ‒ у цвіті!» (П. Пісень 2:15). Він сказав, що лисиці знищували урожай ізраїльтян, а Бог допускав це, оскільки народ ізраїльський уперто відмовлявся покаятися і коритися Йому. Мордехай зрозумів, що також зіткнеться з проблемами, якщо вперто відмовлятиметься покаятися і коритися Богу.

«Я був подібний до ізраїльтян, які втекли від Бога», – говорить він.

Чоловік пригадав безліч ситуацій у минулому, коли Бог захищав його. Він пішов на війну і повернувся без єдиної подряпини. Його гріхи здавалися незліченними. Мордехай заплакав. Він не міг стримувати емоції, які пробудилися в ньому, сльози котилися по щоках, а плач перейшов у гучне ридання.

«Я усвідомив себе великим грішником перед обличчям Божим», - зізнався він пізніше.

Мордехай підвівся і, голосно плачучи, підійшов до сцени. Проповідник зупинив свою проповідь і негайно зробив заклик. Десятки людей, зворушені сльозами загартованого ветерана війни, вийшли вперед, щоб віддати свої серця Ісусові.

Мордехаю зараз 68 років. З 2006 року він звершує служіння піонера Глобальної місії, місіонера, що поширює Євангеліє серед своїх співвітчизників у неохоплених областях. Він виганяє злих духів і навернув цілу церкву з 16 осіб, включно з пастором.

Мордехай дякує Богу за те, що його ідея купити корову не здійснилася.

«Дух Божий змусив мене сидіти і слухати, і я вдячний Господу за це!» – говорить він.