---
title:  Образ звіра
date:   27/02/2019
---

`Прочитайте Об’явл. 13:12, 13. Як тексти 1 Цар. 18:38 і Дії 2:3 допомагають нам зрозуміти сутність оман земного звіра, найбільшою з яких є зведення вогню з неба?`

Здійснюючи чудеса, звір з ягнячими рогами переконає багатьох людей в істинності своїх слів, хоч вони суперечать Слову Божому. «За допомогою спіритизму будуть звершувати чудеса, зціляти хворих, а також відбуватимуться надприродні явища, яких не можна буде заперечити» (Е. Уайт. Велика боротьба, с. 588). Завдяки цим чудесам земний звір зможе переконати мешканців Землі зробити образ морського звіра, якому була завдана смертельна рана.

Зцілення смертельної рани морського звіра означає відновлення римського папства як релігійно-політичної влади. Земний звір також почне говорити, як змій, та здійснювати повноваження морського звіра, бажаючи показати, що стане таким же нетерпимим, як і народи, представлені цими символами.

«Такі дії суперечать принципам правління цієї держави, духові її волелюбних законів, ясним урочистим положенням Декларації незалежності та Конституції... Але непослідовність такого кроку повною мірою відповідає символу, яким представлена ця влада. Це звір з ягнячими рогами, які вказують на уявну чистоту, лагідність і невинність, але звір говорить, як змій, “намовляючи мешканців землі створити образ того звіра”. Тут ясно зображена така форма правління, коли законодавча влада належить народові. Це найбільш певний доказ того, що Сполучені Штати – держава, на яку вказує пророцтво.

Але що таке “образ звіра”? І як він буде створений? Образ буде створений дворогим звіром. Щоб довідатися, що являє собою цей образ і як він буде сформований, ми маємо дослідити характерні риси самого звіра, – папства.

Коли рання Церква почала деградувати, відступивши від євангельської простоти та прийнявши язичницькі звичаї й обряди, вона втратила Духа Божого і Його силу, а щоб панувати над сумлінням людей, звернулася по допомогу до світської влади. Унаслідок цього виникло папство – церква, що контролювала державну владу і використовувала її для досягнення власних цілей, передусім покарання “єретиків”...

Коли провідні церкви Сполучених Штатів, об’єднавшись на основі спільних для них пунктів віровчення, почнуть тиснути на державні органи, щоб запроваджувати свої постанови і підтримувати свої закони, тоді протестантська Америка створить образ римської ієрархії, а неодмінним наслідком цього буде переслідування громадянською владою інакодумців...

“Образ звіра” являє собою форму відступницького протестантизму, котра виникне, коли протестантські церкви звернуться по допомогу до державної влади, щоб силою нав’язати свої вчення» (Е. Уайт. Велика боротьба, с. 442-445).