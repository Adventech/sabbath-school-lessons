---
title:  Знак звіра
date:   28/02/2019
---

У 13-му розділі книги Об’явлення повідомляється, що дворогий звір відіграє головну роль під час останньої кризи. З метою здійснення контролю над віруваннями людей влади цього світу встановлять глобальну систему. Вона стане відображенням середньовічного християнства, яке перебувало під контролем папства.

`Прочитайте Об’явл. 13:16, 17, а також П. Зак. 6:4-8. Яким чином знак на правій руці і чолі пов’язаний з Божими Заповідями?`

Усі люди, незалежно від їхньої соціальної приналежності, будуть змушені прийняти знак звіра на праву руку або на чоло. Подібно до того як печать на чолі є особливою рисою Божого народу (Об’явл. 7:3, 4; Об’явл. 14:1), знак звіра вказує на тих, хто поклоняється звірові.

Знак звіра – це не печатка і не знак, який можна побачити. Його розташування на правій руці або чолі нагадує дане Мойсеєм повеління ізраїльському народові – прив’язати Божий Закон як пам’ятний знак на руку або чоло (див. П. Зак. 6:8). Знак на правій руці вказує на поведінку, а знак на чолі – на розум та свідому згоду. Деякі приймуть знак звіра, щоб уникнути загрози смерті, тоді як інші будуть повністю – душею й розумом – віддані цій віровідступницькій системі поклоніння.

Ключовим питанням під час останньої кризи буде поклоніння і послух Богові, виявлений у дотриманні Його Заповідей (див. Об’явл. 14:12). Зокрема заповідь про суботу стане критерієм вірності й послуху Богові. Субота є відмітним знаком послуху вірного Божого народу (див. Єзек. 20:12, 20), а знак звіра – це знак відданості звірові.

Знак звіра призводить до підміни Божої заповіді людською постановою. Найбільшим доказом цього факту є встановлений людьми недільний день поклоніння (див. Дан. 7:25) замість суботнього поклоніння, передбаченого у Священному Писанні нашим Творцем. Спроба замінити ознаку Божої влади на інший день – це спроба привласнити собі роль і силу Самого Бога. «Знак звіра – це папська субота... Коли вийде постанова, яка буде нав’язувати фальшиву суботу, і гучний поклик третього ангела застереже людей від поклоніння звірові та його образу, тоді... ті, хто продовжуватиме порушувати заповіді, приймуть знак звіра» (Е. Уайт. Євангелізм, с. 234, 235).

В Об’явл. 13:18 читаємо: «Тут – мудрість. Хто має розум, нехай вирахує число звіра, бо те число людське. І його число – шістсот шістдесят шість». Про кого йдеться? Павло називає його людиною беззаконня (див. 2 Сол. 2:3). Це визначення вказує на папську владу, символом якої є морський звір. Богохульні імена на головах морського звіра свідчать про те, що він претендує на Божественний титул, ніби займаючи місце Сина Божого на Землі.