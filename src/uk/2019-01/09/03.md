---
title:  Дії звіра з моря
date:   25/02/2019
---

Текст Об’явл. 13:5 указує на конкретний період гонінь, про який ми розмірковували вчора. Морський звір діє протягом 42 місяців. Це той самий часовий відрізок, що й 1260 днів / років переслідування жінки (Церкви) в Об’явл. 12:6, 14. Пророчі дні символізують роки (Числ. 14:34; Єзек. 4:6, див. Урок 7, матеріал за вівторок). Відповідно 538 рік н. е. знаменує собою початок цього пророчого періоду, коли Римська церква на чолі з Папою Римським зайняла панівне становище в західному світі в період Середньовіччя. У 1798 році події Французької революції завдали звірові смертельної рани, призупинивши на час деспотичне правління церкви й засилля державної релігії.

`Порівняйте Об’явл. 13:5-8 з Дан. 7:24, 25 і 2 Сол. 2:2-12. Яким чином дії морського звіра перегукуються з діями малого рогу і людини беззаконня?`

Дії морського звіра протягом 1260 років Писання розцінює як богозневагу. У Новому Завіті богозневага переважно означає зазіхання на рівність з Богом (див. Івана 10:33; Матв. 26:63-65) та привласнення Його повноважень (див. Марка 2:7). Богохульство морського звіра спрямоване на те, «щоб зневажати Бога, щоб зневажати Його Ім’я та Його оселю, як і тих, що живуть на небі» (Об’явл. 13:6). Оселею Бога є Небесна святиня, де Христос звершує служіння заради нашого спасіння. Морський звір намагається узурпувати посередницьке служіння Христа і замінити його людським священством, яке заявляє про своє право дарувати спасіння та прощення гріхів. Привласнення повноважень, які належать винятково Богові, – основа богозневаги.

Розділ 13 книги Об’явлення свідчить про період масштабного відступництва в християнстві, коли римський католицизм передав титул і владу Бога своєму правителю - Папі Римському. Люди, які відмовилися підкоритися Риму, зазнавали гонінь і мученицької смерті. І хоч нині такі заяви розцінюють як різкі і навіть фанатичні, стерти історію неможливо, як би люди цього не хотіли.

`Як ми можемо правильно тлумачити пророцтва щодо церковної історії і водночас виявляти доброту й обережність, викладаючи ці істини людям?`