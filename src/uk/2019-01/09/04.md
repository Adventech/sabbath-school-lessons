---
title:  Звір, що виходить із землі
date:   26/02/2019
---

У першій половині 13-го розділу книги Об’явлення повідомляється, як римська католицька влада поводиться протягом пророчого періоду 1260 днів / років. Події Французької революції завдали цій релігійно-політичній системі смертельної рани. Однак через деякий час смертельна рана зажила, і ця система повернулася до життя. У другій половині 13-го розділу розповідається про те, яким чином відбудеться зцілення смертельної рани звіра.

`Прочитайте Об’явл. 13:11. Чим характеризується другий звір? У контексті Об’явл. 12:14-16, яке значення має факт, що цей звір виходить із землі?`

Іван бачить іншого звіра. На відміну від першого, другий звір виходить із землі. Другий звір – це світова влада, яка має такий самий вплив, як і перший звір. Однак на відміну від морського звіра, що має страхітливий вигляд, земний звір видається досить мирним – у нього «два роги, такі як у ягняти» (Об’явл. 13:11). Агнець у книзі Об’явлення є символом Христа. Таким чином, сила, що діє в останній час, імітує Христа.

Ця влада з’являється на території, де жінка (істинна Божа Церква) знайшла захист від ріки, яку випустив змій після закінчення 1260 пророчих днів (див. Об’явл. 12:14-16). Цей новий персонаж – світова сила, що виникла після того, як морському звірові була завдана смертельна рана під час подій Французької революції. Це свідчить про те, що земний звір дасть знати про себе лише в останній час.

«Яка нація Нового Світу постала 1798 року, обіцяючи стати великою й могутньою державою та привертаючи до себе увагу всього світу? Пояснення цього символу не допускає жодного сумніву. Одна-єдина держава точно виконала це пророцтво. Це – Сполучені Штати Америки» (Е. Уайт. Велика боротьба, с. 440).

Однак текст Об’явл. 13:11 показує, що Америка (переважно протестантська країна) зрештою почне говорити, як змій, тобто як сам диявол, впливаючи на весь світ, подібно до Римської імперії. В останній час ця сила змусить увесь світ поклонитися першому звірові, якому була завдана смертельна рана. Іншими словами, США, одного разу надавши Церкві захист і пристановище, в останній час виступлять у ролі гонителя.

`Коли Сполучені Штати Америки вперше були ототожнені з другим звіром із 13-го розділу книги Об’явлення, ця держава не мала й десятої частки тієї влади і впливу, які належать їй сьогодні. Як цей факт підтверджує, що саме США є тією силою, про яку йдеться в пророцтві?`