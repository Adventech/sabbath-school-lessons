---
title:  Місіонерська історія
date:   18/01/2019
---

#### Ранкова радість

_Гората Обонеце_

Одного разу на порозі нашого дому в Ботсвані з’явився літературний євангеліст Церкви адвентистів сьомого дня. Моя мати зацікавилася і купила три книги Еллен Уайт: «Вісті для молоді», «Христос – надія світу» і «Велика боротьба». Незабаром вона почала відвідувати адвентистську церкву і прийняла хрещення. Це сталося, коли я навчався у восьмому класі та думав про подальше навчання.

Мама почала молитися і постити, бо хотіла, щоб я продовжив навчання в адвентистській школі-пансіоні «Істерн Гейт» у Франсистауні, що у двох з половиною годинах їзди від нашого будинку в Махалап’є. Проте мій батько не дозволив мені там навчатися. Він сказав, що не може платити за навчання.

Мама не втрачала надії та продовжувала молитися. Я молився разом з нею. Вона будила мене рано-вранці, і ми молилися разом. Вечорами ми також схиляли коліна в молитві. Однак мій батько не передумав, і я пішов до 9-го класу державної школи-пансіону в іншому місті. Навчатися там було складно. Деякі учні вживали наркотики й алкогольні напої. Доки наші батьки платили за навчання, учителів не цікавило, виконуємо ми домашнє завдання чи ні.

Через два роки навчання в цій школі я вирішив, що з мене досить. Я запитав батька, чи можу я перевестися до адвентистської школи. «Ні!» – різко відповів він. Тієї ночі я плакав і молився. Я просив Господа допомогти мені, тому що справді хотів навчатися в школі «Істерн Гейт». Я поговорив з мамою, і вона прочитала Псал. 30:6, де сказано: «Буває увечорі плач, а радість на ранок!» Ці слова вселили в моє серце надію.

Через два місяці, коли літні канікули закінчувалися, я знову запитав батька, чи можу я навчатися в адвентистській школі. «Добре!» – почув у відповідь. Я подякував Богові! Із цього досвіду я дізнався, що Господь завжди чує нас. Усе йде за Його планом, коли ми віримо та слухаємо Його.

Зараз мені 16 років, я закінчую школу, після чого сподіваюся продовжити навчання і стати лікарем.

За винятком батька, уся моя сім’я, включно з двома старшими братами і старшою сестрою, приєдналася до Адвентистської церкви. Прошу вас молитися за мою сім’ю і за нашу школу.

Середня школа «Істерн Гейт» поділяє навчальне містечко з початковою школою, яка відкрилася 2017 року завдяки пожертвам тринадцятої суботи, зібраним 2015 року. Дякуємо вам за місіонерські пожертвування, що підтримують адвентистську освіту по всьому світу.