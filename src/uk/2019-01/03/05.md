---
title:  Послання Христа Філадельфійській церкві
date:   16/01/2019
---

Шоста церква, до якої звернувся Ісус, перебувала у Філадельфії (у перекладі з грец. «братолюбство»). Це місто було розташоване на торговому шляху імперії і вважалося «відчиненими дверима» до великого родючого плато. Розкопки свідчать про те, що місто було центром, куди люди приїздили, щоб оздоровитися й отримати зцілення. Через часті землетруси жителі міста переїхали до села й оселилися в скромних хатинах.

`Прочитайте Об’явл. 3:7-9. Який існує зв’язок у цьому посланні між тим, як Ісус представляє Себе церкві, та її становищем? Що свідчать про стан церкви слова Ісуса: «Ти маєш малу силу» (Об’явл. 3:8)? Яку обітницю Він дарує цим людям?`

Послання до Філадельфійської церкви добре ілюструє велике відродження протестантизму під час Першого і Другого пробуджень, які відбулися у Великобританії й Америці приблизно в 1740-1844 рр. Отримавши небесне світло, Господній народ справді намагався дотримуватися Божого Слова (див. Об’явл. 3:8). Увага була зосереджена на послуху Божим Заповідям та чистоті життя. «Відчинені двері» – це шлях до Небесної святині, адже ми знаходимо також згадку про «храм Мого Бога» (Об’явл. 3:12, пор. з Об’явл. 4:1, 2). Одні двері зачиняються, а інші відчиняються, що вказує на зміну, яка мала відбутися 1844 року в служінні Христа як Первосвященика.

`Прочитайте Об’явл. 3:10-13. Що в цих текстах вказує на те, що часу залишилося мало і наближається година Приходу Христа? Яке значення має напис Імені Бога на Його народі (2 Тим. 2:19)? Якщо ім’я відображає характер людини, що тоді текст Вих. 34:6 повідомляє нам про Бога й людей, які носять Його Ім’я?`

Велике відродження відбулося в церквах по обидва боки Атлантики. У роки, що передували 1844 року, вістку про скорий Прихід Христа проголосили в багатьох частинах світу. Обітниця написати Боже Ім’я на переможцях свідчить про те, що Божий народ буде відображати Його характер. Вістка про скорий Прихід Христа має велике значення, але не менш важливою є також вістка про те, що Христос обіцяє приготувати Свій народ до цієї великої події, подарувавши прощення їхніх гріхів та вклавши Свій Закон у їхні серця (див. Филп. 1:6; Євр. 10:16, 17).

`Яке значення особисто для вас має надія на скорий Прихід Христа? Яку впевненість вселяє в нас обітниця Христа завершити розпочату Ним працю?`