---
title:  Християни в Лаодикії
date:   17/01/2019
---

Остання церква, до якої звернувся Ісус, була в Лаодикії - багатому місті, розташованому на головному торговельному шляху. Місто славилося виробництвом вовняних виробів, банками, де зберігалося безліч золота, і маззю для очей, виготовленою місцевими фармацевтами. Добробут Лаодикії спонукав мешканців міста вважати себе самодостатніми. Коли воно було зруйноване землетрусом (приблизно 60 р. н. е.), городяни відмовилися від допомоги Риму.

Оскільки в місті не було власних джерел, вода надходила сюди довгим акведуком із гарячих джерел у Гієраполі. До Лаодикії вода доходила вже теплою.

`Прочитайте Об’явл. 3:14-17 та Осії 12: 8. Яким чином дух самодостатності жителів Лаодикії проникнув у середовище лаодикійських християн?`

Ісус не засуджував християн Лаодикії за серйозний гріх, єресь або відступництво. Їхня проблема полягала в самовдоволенні, що веде до духовного заціпеніння. Як вода, що надходила до міста, стан цих людей був ні холодним, ні гарячим, а теплим. Вони вважали, що є багатими й нічого не потребують, проте були духовно нужденними, мізерними, убогими, сліпими й голими.

Лаодикійська церква символізує духовний стан Божої Церкви на заключному етапі земної історії. Про це свідчать паралелі з деякими текстами книги Об’явлення, у яких ідеться про події останнього часу. Один з них записаний в Об’явл. 16:15 і вказує на білий одяг праведності Христа, якого потребує духовно гола Лаодикія (див. Об’явл. 3:18). Заклик купити одяг і не ходити нагим міститься в самому центрі уривка, який змальовує духовну Армаґедонську битву. Спочатку ця часова паралель Ісуса може здатися досить дивною, адже тоді отримати цей одяг буде вже неможливо, оскільки випробувальний термін для кожного закінчиться. Проте заклик зберігати свій одяг з’являється у взаємозв’язку із шостою карою й Армаґедоном, бо Ісус бажає нагадати Лаодикії про завчасне приготування до цього страшного конфлікту, доки не стало надто пізно. Таким чином, Об’явл. 16:15 попереджає лаодикійців: якщо вони не послухаються поради Христа, вважаючи за краще залишатися голими (Об’явл. 3:17, 18), то під час Його Приходу будуть засоромлені й загинуть (див. 1 Івана 2:28-3:3).

Ісус запевняє лаодикійців у Своїй любові до них і закликає їх до покаяння (Об’явл. 3:19). На закінчення Христос указує на Себе як на Коханого з книги Пісня над Піснями (5:2-6), Котрий стоїть біля дверей і стукає, бажаючи увійти (Об’явл. 3:20). Кожному, хто відчинить двері і впустить Ісуса, обіцяна вечеря з Ним, а врешті-решт вони царюватимуть із Христом на Його престолі (див. Об’явл. 20:4).

`Прочитайте Об’явл. 3:18-22. Яку пораду Ісус дає лаодикійцям? Що символізують золото, білий одяг і мазь для очей (див. 1 Петра 1:7; Ісаї 61:10; Ефес. 1:17, 18)? Про що ця порада свідчить нам – адвентистам сьомого дня, котрі вважають себе Лаодикійською церквою?`