---
title:  Послання Ісуса церквам
date:   12/01/2019
---

### Біблійні тексти для дослідження
Об’явл. 2:8-29; 3:1-22; Ісаї 61:10.

> <p>Пам’ятний вірш</p>
> «Переможцеві дозволю сісти зі Мною на Моєму престолі, – як і Я, перемігши, сів з Моїм Отцем на Його престолі» (Об’явл. 3:21).

З острова Патмос Ісус надіслав через Івана листа із сімома вістками для Свого народу. І хоч ці послання були адресовані церквам в Азії, вони також символічною мовою зображують стан Церкви протягом усієї християнської історії.

Детально порівнюючи послання, ми виявляємо, що кожне з них складається із шести частин. Кожне послання починається зверненням Ісуса до конкретної церкви, яку він називав на ім’я. У другій частині після словосполучення «так говорить» Ісус представляє Себе кожній церкві за допомогою висловів та символів, які містяться в першому розділі. Кожен вислів найкраще відповідає особливим потребам конкретної церкви. Тим самим Ісус наголошує, що здатний допомогти віруючим у боротьбі й різних життєвих ситуаціях. Потім Господь дає оцінку церкві та пропонує вихід з її складного становища. У заключній частині кожного послання звучить заклик слухати слова Святого Духа та обітниця для церкви.

Як ми дізналися з попереднього уроку, досліджуючи послання до Ефеської церкви, так і цього тижня, вивчаючи наступні шість послань, ми побачимо, що Ісус пропонує надію і задовольняє потреби кожної церкви в кожній ситуації. Так само сьогодні Він може задовольнити і наші потреби.