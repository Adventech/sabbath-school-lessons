---
title:  Послання Христа до Смирни й Пергама
date:   13/01/2019
---

Гарне багате місто Смирна було центром узаконеного культу поклоніння імператорові. Відмова від виконання цієї постанови могла призвести до втрати правового статусу, переслідування і навіть смерті.

`Прочитайте Об’явл. 2:8-11. Який існує зв’язок між тим, як Ісус представляє Себе Смирнській церкві, та її становищем? У якій ситуації опинилася ця церква? Яке застереження дає їй Ісус щодо майбутніх подій?`

Послання до Смирнської церкви може бути застосоване до Церкви після апостольського періоду, коли християни зазнавали жорстоких гонінь з боку Римської імперії. Вислів «протягом десяти днів» (Об’явл. 2:10) указує на 10 років гонінь Діоклетіана з 303 по 313 рр. н. е., поки Костянтин Великий не видав Міланський едикт, завдяки якому християни отримали релігійну свободу.

У Пергамі були зосереджені різні язичницькі культи, зокрема культ Ескулапа – грецького бога лікування, якого зображували у вигляді змія і називали «спасителем». Люди приїжджали з різних куточків світу до храму Ескулапа, щоб отримати зцілення. Пергам відігравав ключову роль у насадженні культу поклоніння імператорові, яке, як і в Смирні, було обов’язковим. Не дивно, що Пергам у книзі Об’явлення описаний як місто, де перебуває престол сатани.

`Прочитайте Об’явл. 2:12-15. Як Ісус представляє Себе Пергамській церкві? Як Він оцінив її духовний стан?`

Християни в Пергамі зіткнулися як із зовнішніми, так і внутрішніми загрозами. У той час як більшість із них зберігала вірність, так звані миколаїти пішли на компроміс із язичництвом, щоб уникнути гонінь. Подібно до Валаама, котрий припустився віровідступництва та звів ізраїльтян на шлях гріха й повстання проти Бога під час подорожі до Обітованого краю (див. Числа 31:16), вони обрали, як їм здавалося, більш зручний і вигідний шлях, зрадивши своїм релігійним принципам. Хоч Єрусалимський собор постановив утримуватися від «ідольських жертв» і «розпусти» (Дії 15:20, 29), члени церкви під дією вчення Валаама нехтували цим рішенням, відкинувши його. Єдиний вихід, який Ісус може запропонувати Пергаму: «Покайся» (Об’явл. 2:16).

Церква в Пергамі – це пророча картина Церкви, що існувала в період приблизно від 313 по 538 рр. Хоч деякі люди в Церкві залишалися вірними, духовний занепад та віровідступництво стрімко зростали.

`Що означає вислів «не зрікся Моєї віри» (Об’явл. 2:13; див. також Об’явл. 14:12)? Яким чином відмова зректися віри може допомогти нам протистояти поступкам і бути вірними до смерті (див. Об’явл. 2:10)?`