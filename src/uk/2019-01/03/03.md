---
title:  Послання Христа Тиятирській церкві
date:   14/01/2019
---

Тиятири, на відміну від інших міст, не відігравали в стародавній історії особливої політичної або культурної ролі, а церква була непомітною і маловідвідуваною. Щоб займатися своєю справою або мати роботу, людям у Римській імперії необхідно було вступити в торгові гільдії. Власті Тиятирів особливо відрізнялися тим, що строго контролювали дотримання цієї вимоги. Члени таких угруповань мали відвідувати гільдійські свята і брати участь у храмових ритуалах, які часто супроводжувалися аморальною поведінкою. Хто відмовлявся підкоритися згаданій вимозі, тих виключали з гільдій і накладали на них економічні санкції. Християни того часу мали робити вибір – або відступництво, або страждання заради Євангелія.

`Прочитайте уривок Об’явл. 2:18-29. Як Ісус представляє Себе цим людям (див. також Дан. 10:6)? Які якості церкви Ісус високо оцінив, а якими був стурбований?`

Тиятирська церква, як і Пергамська, пішла на компроміс із язичницьким оточенням. Єзавель – ім’я дружини царя Ахава, яка привела Ізраїль до відступництва (див. 1 Цар. 16:31-33). Ісус описує її як духовно аморальну. Люди, котрі пішли на компроміс у питанні істини та прийняли «нечисте» язичницьке вчення, припустилися духовного перелюбу.

Церква в Тиятирах символізує загальний стан християнства в період приблизно з 538 по 1517 рр. Біда прийшла до Церкви не ззовні, а зсередини. Біблію замінили переказами, духовенство і священні реліквії витіснили з поля зору людей священство Христа, а діла почали вважати засобом спасіння. Особи, які не піддавалися впливу фальшивої релігії, зазнавали гонінь і навіть смерті. На багато століть (див. Дан. 7:25) люди практично забули про Євангеліє, доки про нього не нагадала Реформація, розпочата 1517 року.

`Поміркуйте над порадою Ісуса: «Тільки тримайте те, що маєте, аж поки прийду» (Об’явл. 2:25). Яке значення мають ці слова як для Церкви загалом, так і для кожного віруючого зокрема? Про що говорить Ісус?`