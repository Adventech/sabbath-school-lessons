---
title:  Для подальшого дослідження
date:   18/01/2019
---

Прочитайте розділ «Об’явлення» в книзі Еллен Уайт «Дії апостолів» (с. 578-592).

Сім послань до церков свідчать про їхній поступовий духовний занепад. Ефеська церква продовжувала зберігати вірність, хоч згодом втратила свою першу любов. Церкви в Смирні й Філадельфії здебільшого залишалися відданими вірі. Пергамська і Тиятирська церкви дедалі більше йшли на компроміс, доки переважна більшість віруючих повністю не відійшла від чистої Христової віри. Сардійська церква опинилася в дуже непростому становищі. Більша частина членів цієї церкви чинила всупереч Євангелію, а у Філадельфії лише невелика жменька віруючих зберегла вірність Богові. Лаодикійська ж церква перебувала в такому духовному заціпенінні й самовдоволенні, що про неї не можна було сказати нічого хорошого.

Наприкінці кожного послання Ісус дає обітницю тим, хто прислухається до Його порад. І ми бачимо цікаву закономірність: чим глибший духовний занепад у церквах, тим більше дано обітниць. Ефеська церква, якій Ісус передає першу вістку, почула тільки одну обітницю. Кожна наступна церква, демонструючи погіршення духовного стану віруючих, отримує більше обітниць, ніж попередня. Остання, Лаодикійська церква, також отримала єдину, але грандіозну обітницю: сісти з Ісусом на престолі (Об’явл. 3:21).

**Питання для обговорення**

`Яким чином зростання кількості обітниць на тлі посиленого духовного занепаду в церквах відображає принцип: де намножується гріх, там безмірно виявляється благодать (Римл. 5:20)? Поміркуйте про це, прийнявши до уваги таку цитату: «Церква, якою б немічною і нечисленною не була, є єдиним на Землі об’єктом найвищої уваги з боку Христа. Він постійно дбає про н еї, зміцнюючи її Своїм Святим Духом» (Е. Уайт. Вибрані вісті, т. 2, с. 396).`

`Серед християн існує думка, що в промислових, торгових і столичних містах бути християнином дуже непросто. У квітучих містах Азії жили християни, які, перебуваючи під тиском з боку язичницького оточення, зберегли вірність Євангелію і були непохитні у своїй відданості Богу. Який урок можна почерпнути з їхнього досвіду? Подумайте про це в контексті молитви Ісуса, записаної в Івана 17:15-19. Як застосувати принцип «у світі, але не від світу» до сучасних християн, особливо до тих, котрі живуть у великих містах?`

`Яким чином ми як адвентисти сьомого дня можемо прислухатися до порад, адресованих Лаодикії?`