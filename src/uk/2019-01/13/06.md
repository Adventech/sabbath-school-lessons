---
title:  Новий Єрусалим
date:   28/03/2019
---

Тепер Іван зображує столицю Нової Землі – Новий Єрусалим. І хоч це реальне місце, населене реальними людьми, Новий Єрусалим і життя в ньому неможливо описати (див. 1 Кор. 2:9).

`Прочитайте Об’явл. 21:9-21. Який вигляд має Новий Єрусалим?`

Новий Єрусалим названий нареченою, дружиною Агнця. Новий Єрусалим – це місце, яке Христос готує для Свого народу (Івана 14:1-3).

Місто оточує високий мур з дванадцятьма брамами – по три брами на кожній з чотирьох сторін, що дозволяє звідусіль увійти до міста. Така деталь свідчить про універсальний характер міста. У Новому Єрусалимі будь-хто має необмежений доступ до Божої присутності.

Місто зображене як куб, що має по 12 тисяч стадій завдовжки, завширшки і заввишки. У старозавітному храмі Святе святих також мало форму куба (1 Цар. 6:20). Отже, Новий Єрусалим є центром поклоніння Богові.

`Прочитайте Об’явл. 21:21-22:5. Які особливості внутрішнього устрою міста нагадують вам Едемський сад? Яке значення має обітниця, що не буде жодного прокляття (див. Об’явл. 22:3)?`

Найяскравішою особливістю Нового Єрусалиму є ріка води життя, що виходить від Божого престолу (див. Бут. 2:10). На відміну від ріки у Вавилоні, біля якої Божий народ сидів у полоні й сумував за Єрусалимом (див. Псал. 137), на берегах ріки життя в Новому Єрусалимі мандрівний Божий народ усіх часів знайде свій дім. Тепер викуплені всіх часів і народів становлять єдину Божу родину.