---
title:  Завершення армаґедону
date:   25/03/2019
---

`Прочитайте Об’явл. 19:11-16. Яке ім’я Вершника на білому коні і що означає факт, що з Його вуст виходить гострий меч? Що це говорить про те, яким чином наприкінці часу можна опинитися серед переможців?`

У наведеному уривку зображено Другий прихід Христа - виконання обітниці, якої з нетерпінням чекали віруючі всіх часів. Подібно до Христа, Його народ ґрунтує свою віру на Божому Слові. Тексти Об’явл. 19:11-16 – це кульмінація багатьох перемог Ісуса: Він подужав сатану на Небесах, переміг його в пустелі і на хресті та остаточно подолає диявола під час Свого повернення.

«Незабаром на сході з’являється невеличка темна хмаринка, завбільшки в половину людської долоні. Вона оточує Спасителя і на відстані здається темною. Народ Божий знає, що це ознака появи Сина Людського. В урочистій тиші вони уважно стежать за тим, як вона наближається до Землі, стаючи світлішою і прекраснішою, поки нарешті не перетвориться на велику білу хмару, в основі якої – слава, подібна до нищівного вогню, і над нею – райдуга заповіту. Ісус гряде як могутній Переможець. Тепер Він прийде не як Страдник, щоб випити гірку чашу ганьби і страждання, але як Переможець на Небі й на Землі, щоб судити живих і мертвих, Він – “Вірний і Правдивий; і Він справедливо судить і воює”; “А небесні війська рухалися слідом за Ним” (Об’явл. 19:11, 14). Його супроводжує сила-силенна святих ангелів, які співають небесні гімни. Здається, усе небо заповнене осяйними істотами – “десятки тисяч і тисячі тисяч”. Людське перо не в змозі описати цю сцену; розум смертної людини не може збагнути цієї величі та краси» (Е. Уайт. Велика боротьба, с. 640, 641).

В уривку 2 Сол. 1:8-10 Павло пропонує ще один опис остаточної перемоги Христа під час Другого приходу, коли всі світські й релігійні влади, що перебували в змові проти Нього, будуть знищені, а Божий народ здобуде спасіння на віки вічні.

`У 19-му розділі книги Об’явлення описані дві вечері: одна в 9-му вірші, а друга – у віршах 17, 18. На одній вечері їж ти, на другій – «поїдають» тебе. Складно уявити настільки разючий контраст між цими двома долями. Що наведені образи повідомляють про те, наскільки серйозно нам необхідно ставитися до нашої віри й місії, до якої закликає нас Господь?`