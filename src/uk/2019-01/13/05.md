---
title:  «Нове небо і нова земля»
date:   27/03/2019
---

`Після знищення гріха Земля буде перетворена і стане оселею для викуплених. Як це станеться?`

У тексті Об’явл. 21:1 читаємо, що Іван побачив «нове небо і нову землю». Біблія вказує на три неба: небесне склепіння, зоряний Усесвіт і місце перебування Бога (див. 2 Кор. 12:2). У вірші Об’явл. 21:1 ідеться про атмосферу Землі. Опоганені земля і небо не можуть витримати Божої присутності (див. Об’явл. 20:11). Наша планета буде очищена вогнем, отримавши свій первозданний вигляд (2 Петра 3:10-13).

Цікаво зауважити: перше, що Іван спостерігає на Новій Землі, – відсутність моря. Використання слова «море» з означеним артиклем наводить на думку, що Іван, можливо, мав на увазі те море, яке оточувало його на острові Патмос, ставши символом відчуження і страждань. Відсутність цього моря на Новій Землі означає для Івана відсутність болю внаслідок розлуки з тими, кого він любив.

`Прочитайте Об’явл. 21:2-8 і Об’явл. 7:15-17. Які існують паралелі між описами Нової Землі й Едемського саду в Бут. 2?`

Життя без страждань і смерті на Новій Землі можливе завдяки Божій присутності серед Свого народу. Ця присутність явлена в Новому Єрусалимі та «скинії Бога» (Об’явл. 21:3), де Господь перебуватиме зі Своїм народом. Завдяки Його присутності життя на Новій Землі стає воістину райським.

Божа присутність гарантує свободу від страждань: не буде вже сліз, смерті, скорботи, голосіння й болю, які є наслідками гріха. Гріх знищений, «перше минулося» (Об’явл. 21:4).

Ця істина знайшла переконливе відображення в словах Марії й Марти, коли помер їхній брат Лазар: «Господи, якби Ти був тут, не помер би мій брат» (Івана 11:21, 32). Сестри знали, що існування смерті в присутності Христа неможливе. Так само постійна присутність Бога на Новій Землі забезпечить свободу від болю і страждань, які ми відчуваємо в теперішньому житті. Це велика надія, обіцяна нам у Христі, – надія, закарбована Його кров’ю.

`Чому обітниця про нове життя на Новій Землі така важлива для нашої віри? Який сенс мала б наша віра без цієї обітниці?`