---
title:  Для подальшого дослідження
date:   29/03/2019
---

Прочитайте розділ «Без весільного одягу» (с. 307-319) у книзі Еллен Уайт «Наочні уроки Христа» і розділ «Боротьба закінчена» (с. 662-678) у книзі «Велика боротьба».

Книга Об’явлення закінчується описом тієї самої події, про яку йшлося у вступній її частині: Другим приходом Христа в силі і славі, а також встановленням вічного Божого Царства. Повернення Христа, коли Він з’єднається зі Своєю нареченою, – кульмінаційний момент книги Об’явлення.

Однак викладені в цій книзі події не слід розглядати як щось нереальне. Другий прихід Христа, який незабаром відбудеться, – це перша реальність: він буде буквальним, видимим і чутним для всіх (Об’явл. 1:7; Матв. 24:30; 1 Сол. 4:16). Друга реальність полягає в тому, що ми продовжуємо чекати Його повернення. Чекаючи, ми повинні мати чітке розуміння вістки книги Об’явлення, яке можна здобути, перечитуючи її знову й знову, доки не здійсниться все написане й не настане кінець. Вістка книги Об’явлення постійно нагадує нам: в очікуванні Приходу Христа нам не слід покладатися на земні блага, ми маємо звернути свій погляд на небо і Того, у Кому зосереджена наша єдина надія. Христос у книзі Об’явлення – це відповідь на всі людські сподівання та прагнення серед загадок і невизначеності земного життя. У Його руках – майбутнє світу і наше майбутнє.

Книга Об’явлення також нагадує нам: напередодні кінця нам доручена місія проголосити вістку про скорий Прихід Христа, свідком якого стане весь світ. Наше очікування Його Приходу має бути не пасивним, а активним. «А Дух і наречена кажуть: Прийди!» (Об’явл. 22:17). Ми повинні відгукнутися на заклик. Це Добра вістка, яку має почути кожен.

**Питання для обговорення**

`Подумайте про Тисячолітнє царство і про вирок суду щодо мертвих нечестивих, який буде виконаний тільки після закінчення тисячі років. Спасенні матимуть тисячу років, щоб отримати відповіді на всі свої запитання. Тільки після цього Бог оголосить остаточний вирок суду над нечестивими. Що ця істина говорить нам про Бога?`

`У тексті Об’явл. 1:3 обіцяні благословення тим, хто читає, слухає пророцтва книги Об’явлення та дотримується їх. Підсумовуючи дослідження цієї книги, подумайте: які істини ви для себе відкрили, котрі необхідно прийняти до уваги і втілювати у своє життя?`