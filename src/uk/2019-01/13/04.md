---
title:  Тисячолітнє царство
date:   26/03/2019
---

`Прочитайте Об’явл. 20:1-3, а також Єрем. 4:23-26. У якому стані перебуватиме Земля під час Тисячолітнього царства? Яким чином буде скутий сатана?`

Тисяча років, або Тисячолітнє царство, починається при Другому приході Христа. У цей час сатана і його злі ангели скуті ланцюгом. Ув’язнення сатани має символічний характер, оскільки духовну істоту неможливо фізично скувати. Сатана скутий обставинами – кари знищили нечестивих жителів Землі, де панує безлад, подібний до хаосу на планеті перед створенням світу (див. Бут. 1:2). Така понівечена Земля стане для сатани місцем ув’язнення на тисячу років. Оскільки на планеті не залишиться жодної людини, котру можна було б спокушувати або мучити, усе, що залишається сатані та його помічникам, – роздумувати про наслідки свого повстання проти Бога.

`Прочитайте Об’явл. 20:4-15. Де перебувають святі під час Тисячолітнього царства і що станеться після нього?`

Згідно з книгою Об’явлення, Божі діти проведуть тисячу років у небесних оселях, приготовлених для них Христом. Іван бачить на престолах царів і священиків, яким дано судити світ. Ісус пообіцяв учням, що вони сядуть «на дванадцятьох престолах, щоб судити дванадцять племен Ізраїля» (Матв. 19:28). Павло стверджує, що святі судитимуть світ (див. 1 Кор. 6:2, 3).

Цей суд з’ясовує ступінь законності діянь Бога. Протягом усієї історії сатана ставив під сумнів характер Бога та Його діяння щодо Свого творіння. Під час Тисячолітнього царства Бог дозволить викупленим отримати доступ до історичних записів, де вони зможуть знайти відповіді на всі запитання про справедливість Його рішень щодо нечестивих, а також про Боже керівництво в їхньому власному житті. Після закінчення тисячі років усі запитання щодо справедливості Господа будуть зняті. Божий народ остаточно переконається, що звинувачення сатани безпідставні. Тепер викуплені готові стати свідками виконання Божого вироку на заключному суді над нечестивими.

`Кожен з нас має свої запитання, які поки що залишаються без відповіді. Але одного разу Бог відповість на кожне наше запитання. Що це говорить нам про Божий характер?`