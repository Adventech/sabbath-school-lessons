---
title:  Весільна вечеря Агнця
date:   24/03/2019
---

`Прочитайте Об’явл. 19:6-9, а також Івана 14:1-3. Чому весільна вечеря найкраще ілюструє довгоочікуваний союз між Христом і Його народом?`

Дві тисячі років тому Христос залишив Свої небесні оселі, щоб запросити Своїх послідовників на весільну вечерю (див. Матв. 22:1-14), яка відбудеться після Його «весілля» зі Своєю нареченою – Церквою. «Шлюб символізує прийняття Христом Свого Царства. Святе місто – Новий Єрусалим... назване «нареченою, дружиною Агнця»... У книзі Об’явлення зазначено, що діти Божі будуть гостями на шлюбній вечері (див. Об’явл. 19:9). Якщо вони гості, то не можуть бути одночасно зображені нареченою...

У притчі, викладеній у 22-му розділі Євангелія від Матвія, використаний такий самий символ шлюбу. У ній ясно показано, що слідчий суд відбудеться перед весільною учтою. Перед весільним бенкетом заходить Цар, щоб оглянути гостей, чи всі вони одягнені в шлюбний одяг, – в одяг непорочного характеру, омитого і вибіленого кров’ю Агнця (див. Матвія 22:11; Об’явл. 7:14)» (Е. Уайт. Велика боротьба, с. 426-428). Після Своєї смерті й воскресіння Наречений повернувся до дому Свого Небесного Отця, аби «приготувати місце» для Свого народу – гостей на Своєму весіллі (див. Івана 14:2, 3). Вони залишаються на Землі і готуються до Його повернення. Наприкінці світової історії Христос повернеться і забере їх до дому Свого Отця.

В Об’явл. 19:8 сказано, що нареченій Христа дано одягнутися в чистий світлий вісон. Це свідчить про те, що весільні гості, які входять до міста, не пред’являють свої діла як заслуги. Отже, «чистий світлий вісон» – це «праведність святих» як результат союзу із Христом, Котрий живе в їхньому серці. Цей одяг символізує Його праведність і факт, що Його народ береже «Божі заповіді та віру Ісуса» (Об’явл. 14:12). Звершуючи служіння на Землі, Ісус розповів притчу про весільний бенкет. Один із запрошених гостей відмовився від шлюбного одягу, запропонованого йому царем, вважаючи за краще залишитися у власному одязі, проте був вигнаний з весільного бенкету (Матв. 22:1-14).

Текст Об’явл. 3:18 свідчить про те, що Божий народ, який живе наприкінці часу, має величезну потребу в одязі Христової праведності, у золоті віри й любові та у Святому Дусі. Пропозиція Ісуса лаодикійцям «купити» в Нього ці дари свідчить, що Він просить щось натомість. Ми відмовляємося від уявної самодостатності й самовпевненості, отримуючи життя повного послуху Христові і віру в Нього як єдину надію на спасіння.

`Ми не спасаємося ділами, але які «праведні діла» як результат віри характеризують ваше життя?`