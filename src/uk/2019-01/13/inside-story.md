---
title:  Місіонерська історія
date:   29/03/2019
---

#### Подвійне спасіння

_Ендрю Мак-Чесні_

Адвентистка Марія Лемос Абель працювала медсестрою в громадській лікарні Нампула – третього за величиною міста в Мозамбіку з населенням близько півмільйона людей.

Одного разу вона попросила матір дворічної дівчинки міцно тримати свою доньку під час ін’єкції антибіотика для лікування бактеріальної інфекції. Проте мати не прислухалася до вказівок, і Марія випадково вколола шприцом свій вказівний палець, коли дитина сіпнулася під час уколу.

Дотримуючись правил лікарні, Марія відразу ж зробила аналізи крові матері й дитини. Через 30 хвилин вона отримала результати: обидві були ВІЛ-інфікованими.

Марія заплакала. Вона працювала з багатьма ВІЛ-інфікованими пацієнтами і знала, що вірус легко передається через кров.

«Господи, допоможи мені не заразитися ВІЛ-інфекцією», – молилася жінка.

Лікар призначив Марії антиретровірусні препарати, що пригнічують ВІЛ, два рази на день протягом наступного місяця. Після цього їй доведеться почекати ще п’ять місяців, щоб дізнатися, чи заразилася вона.

«Моє серце трепетало, доки я чекала результатів! – розповідає Марія, мати чотирьох дітей. – Я не знала, що зі мною станеться».

Вона також ревно молилася, аби Бог втрутився.

Через півроку після цього випадку з лабораторії прийшли результати аналізів Марії. Вони були негативними. Жінка не заразилася ВІЛ-інфекцією.

«Я вірю, що це була відповідь Бога, – говорить Марія. – Я хвалила і славила Господа».

Через три роки, у березні 2017 року, 30-річна пацієнтка сіпнулася, коли Марія зробила невеликий розріз її опухлої руки. Скальпель зісковзнув і порізав великий палець Марії. Жінка зробила аналіз крові пацієнтки на ВІЛ, і він виявився позитивним.

Марія не могла в це повірити. Вона плакала, коли знову приймала антиретровірусні препарати. Жінка молилася, доки чекала шість місяців, щоб пройти тест на ВІЛ. І цього разу тест був негативним.

Зараз Марії 51 рік, і вона ділиться своїм досвідом із жінками, госпіталізованими після сексуального насильства. Вона рекомендує їм приймати антиретровірусні препарати і молитися.

«Я говорю їм: Бог у рятував мене від того, що сталося не з моєї вини, і Він також може врятувати вас від того, що трапилося не з вашої вини!» ‒ розповідає Марія.

Як мінімум три жінки отримали негативний результат тесту на ВІЛ після того, як дослухалися поради Марії. Дві жінки були жертвами сексуального насильства, а третя – медсестрою, яка наразилася на небезпеку зараження ВІЛ у лікарні.

«Це диво, що в обох випадках я не заразилася ВІЛ, і я розповідаю іншим про силу молитви і про Господа», – свідчить Марія.

Частина пожертвувань тринадцятої суботи допоможе сиротам, чиї батьки померли від СНІДу в Нампулі, де працює Марія. Дякуємо вам за ваші місіонерські пожертвування!