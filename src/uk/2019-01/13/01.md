---
title:  «Ось творю все нове»
date:   23/03/2019
---

### Біблійні тексти для дослідження
Об’явл. 19:6-9; Івана 14:1-3; Об’явл. 19:11-16; Об’явл. 20:1-3; Єрем. 4:23-26; Об’явл. 20:4-6; 21:2-8.

> <p>Пам’ятний вірш</p>
> «І сказав Той, Хто сидить на престолі: Ось творю все нове! І каже: Напиши, бо ці слова правдиві й вірні» (Об’явл. 21:5).

Падіння Вавилону останнього часу – погана новина для тих, хто співпрацював із цією віровідступницькою релігійною системою. Однак для Божого народу це добра вістка (Об’явл. 19:1-7). За намовою Вавилону світська політична влада переслідувала Божий народ і завдавала йому страждань (див. Об’явл. 18:24). Крах цього великого противника несе із собою звільнення та спасіння для вірного Божого народу.

Падіння Вавилону – це остаточна відповідь на молитву Божого народу в епізоді з п’ятою печаттю. Їхній поклик: «Доки… Владико?» символізує благання гнаного і стражденного Божого народу. Цей зойк звучить від часів Авеля та звучатиме доти, доки Бог не заступиться за Свій народ (див. Псал. 79:5; Авак. 1:2; Дан. 12:6,7). Книга Об’явлення запевняє Божий народ: злу, утискові і стражданням буде покладено край.

Настав час Христу встановити Своє вічне Царство. Останні розділи книги Об’явлення розповідають не тільки про падіння Вавилону, а й про знищення сатани й усякого зла. Крім того, ці розділи містять певну інформацію і про встановлення вічного Божого Царства.