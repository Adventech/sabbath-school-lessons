---
title:  Молитви святих
date:   10/02/2019
---

На початку 8-го розділу книги Об’явлення перед нами розгортається така картина: перед Богом стоять сім ангелів, які приготувалися сурмити. Але перш ніж це станеться, ми бачимо ще одну сцену, мета якої – пояснити богословське значення сурми.

Прочитайте Об’явл. 8:3, 4 в контексті викладеного нижче опису щоденного служіння в Єрусалимському храмі. Єврейські коментатори Біблії пояснюють, що під час вечірньої жертви агнця клали на жертовник цілопалення, а кров виливали біля основи жертовника. Священик вносив до храму золоту кадильницю і кадив пахощі на золотому жертовнику у Святому. Коли він завершував це служіння, сім священиків сурмили в сурми, що свідчило про закінчення храмових жертвоприношень того дня.

Слід зазначити, що в уривку Об’явл. 8:3-5 використовується мова вечірньої жертви. Примітним є такий факт: ангел приймає ладан біля золотого жертовника, який «перед престолом» (Об’явл. 8:3). Ладан символізує молитви Божого народу (Об’явл. 5:8). Тепер на їхні молитви Бог дасть відповідь.

**Тексти Об’явл. 8:3-5 містять важливу інформацію щодо сурм у книзі Об’явлення:**

• Сім сурм – це Божі суди, які зіллються на непокірне людство у відповідь на молитви Його гнаного народу.

• Звук сурми лунає після смерті Ісуса-Агнця, і одна за одною сурми звучать протягом усієї історії аж до Другого приходу (див. Об’явл. 11:15-18).

`Прочитайте Об’явл. 8:5 і Єзек. 10:2. Як видіння Єзекіїля про покарання вогнем відступницького Єрусалима проливає світло на значення семи сурм у книзі Об’явлення?`

Ангел наповнює кадильницю вогнем з жертовника й кидає її на Землю. Слід зауважити, що вогонь узятий із жертовника, на який було покладено молитви святих. Цей факт свідчить про те, що сім трубних судів уразять мешканців Землі у відповідь на молитви Божого народу і Бог заступиться за нього Свого часу. Кидання кадильниці на Землю також може бути попередженням про те, що заступництво Христа не триватиме вічно. Час випробування закінчиться (див. Об’явл. 22:11, 12).