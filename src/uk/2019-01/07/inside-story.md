---
title:  Місіонерська історія
date:   15/02/2019
---

#### Незаслужена оцінка

_Юджин Франш_

Я був студентом на факультеті теології в коледжі Солусі в Зімбабве до проголошення незалежності. Найскладнішим предметом для мене була грецька мова, а максимальною оцінкою з цього предмету – трійка.

Написавши екзаменаційну роботу з грецької мови, я знав, що не склав іспит.

«Професоре, я знову не справився», – сказав я, вручаючи роботу доктору Лео Рауніо.

«Усе гаразд!» – промовив він з усмішкою.

Протягом наступного тижня мене турбувала думка, що я не зможу закінчити коледж. Я планував одружитися через місяць, і перспектива вчити грецьку найближчі шість місяців мене зовсім не тішила. Однак доктор Рауніо, місіонер похилого віку з Фінляндії, запросив мене до свого кабінету, і я вперше зрозумів, що таке Божа милість.

«Я чотири роки спостерігав за тобою в кампусі, – сказав доктор Рауніо. – Я бачив, як ти перетворився з бунтаря-першокурсника на старанного і запопадливого молодого чоловіка, який любить Бога. Я помітив, що навіть музика у твоєму плеєрі змінилася з рок-н-ролу на християнські гімни».

Я був здивований, що викладач зауважив те, що, здавалося, ніхто не помічав.

«Ти добре склав іспити з інших предметів, – продовжував доктор Рауніо. – Однак грецька дається тобі важко. Знаю, як багато цей випуск означає для тебе. На екзамені з грецької мови ти зробив усе, що зміг, але не склав іспит. І все ж я хочу виявити до тебе милість. У Господа є особливий план для тебе і твого служіння. Тому я ставлю тобі прохідний бал, щоб ти міг закінчити навчання в коледжі».

Потім він помолився зі мною про Боже керівництво в моїй майбутній роботі.

Якби я знав, як далеко поведе мене Господь! З Божого благословення я вісімнадцять років очолював молодіжне служіння Адвентистської церкви в Зімбабве. Після цього сім років звершував служіння директора Відділу молодіжного служіння в дивізіоні. Також я отримав докторський ступінь у сфері лідерства. Щодня я молюся про Божу допомогу, аби проявляти милість до інших так само, як вона була виявлена до мене.

Бог бачить наш потенціал, незважаючи на нашу гріховність. Він бачить, чого ми можемо досягти, коли наповнені Його Духом. Ми також повинні подивитися навколо Божими очима, щоб побачити потенціал інших людей.

Юджин Франш, 61 рік, помічник секретаря Зімбабвійського уніону зі штаб-квартирою в Булавайо, Зімбабве. Лео Рауніо помер у 72-річному віці 1984 року, через три роки після випуску Юджина.

Частина пожертвувань тринадцятої суботи 2015 року була спрямована в університет Солусі, щоб збільшити кількість місць у студентській їдальні з 500 до 1000.