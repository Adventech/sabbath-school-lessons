---
title:  «Візьми і з’їж її»
date:   13/02/2019
---

Прочитайте Об’явл. 10:8-11. Метафора поїдання використовується в Біблії для того, щоб описати прийняття Божої вістки задля проголошення її людям (див. Єзек. 2:8-3:11; Єрем. 15:16) Прийняття вістки приємне й благотворне, але її проголошення іноді може спричинити гіркоту, оскільки багато людей опирається їй і відкидає її.

Поїдання Іваном книжки (яка символізує книгу Даниїла) та супутні відчуття солодкості й гіркоти вказують на зняття печаток з пророцтв Даниїла про кінець часу. Тут в особі Івана представлена Церква Останку, на яку покладена місія проголошувати вічне Євангеліє (див. Об’явл. 14:6, 7) після закінчення 1260 днів / років із пророцтва Даниїла (Дан. 7:25).

Контекст свідчить про те, що видіння Івана вказує на солодко-гіркий досвід наприкінці пророчого 2300-літнього періоду. Коли послідовники Міллера, ґрунтуючись на пророцтвах Даниїла, дійшли висновку, що Христос повернеться 1844 року, для них це була радісна звістка. Але коли Христос так і не прийшов, ці люди відчули гіркоту розчарування і знову почали досліджувати Святе Письмо для більш чіткого розуміння.

Дане Іванові доручення «знову пророкувати» світові вказує на місію адвентистів сьомого дня, котрим доручено проголошувати вістку про Другий прихід у рамках пророцтв Даниїла й Об’явлення.

`Прочитайте Об’явл. 11:1, 2. Що Іванові було наказано робити?`

Цей уривок є продовженням видіння з 10-го розділу книги Об’явлення. Іванові було наказано зміряти храм, жертовник і тих, що поклоняються там. Біблійна концепція вимірювання нерозривно пов’язана із судом (див. Матв. 7:2). Храм, який необхідно було зміряти, перебуває на Небесах, де Ісус здійснює служіння заради нас. Згадка про храм, жертовник і тих, що поклоняються, указує на День викуплення (див. Левит 16:16-19). Цей день був також Судним днем, оскільки Бог судив гріхи Свого народу. Таким чином, текст Об’явл. 11:1 указує на суд перед Другим приходом. Цей суд стосується виключно Божого народу – тих, які поклоняються в храмі.

Вірш Об’явл. 11:1 свідчить про те, що вістка про Небесне святилище є серцем останньої євангельської вістки, яка включає виправдання Божого характеру. У цій вістці міститься вся повнота євангельської істини про викупне служіння Христа і Його праведність – єдиний засіб спасіння для людського роду.

`Усвідомлюючи ключову роль крові в обрядах, які здійснювалися в День викуплення (див. Левит 16), як ми можемо пам’ятати про те, що вістка про суд – добра вістка? Чому ця істина така важлива?`