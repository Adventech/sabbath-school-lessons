---
title:  Значення сурм
date:   11/02/2019
---

За допомогою образу сурми зі Старого Завіту в книзі Об’явлення змальовано заступництво Бога за Його народ. Сурми відігравали важливу роль у повсякденному житті стародавнього Ізраїлю (див. Числа 10:8-10 і 2 Хронік 13:14, 15). Їхній звук нагадував людям про поклоніння в храмі; сурмили також під час битв, жнив і свят.

У контексті храмового служіння звуки сурм були нерозривно пов’язані з молитвою. Під час поклоніння в храмі або у святкові дні сурми «нагадували» Богові про Його заповіт з народом. Сурми також слугували нагадуванням людям про те, що вони мають приготуватися до дня Господнього (див. Йоіла 2:1). Під час битви звуки сурми передавали основні вказівки й попередження, а також були покликом до Бога про спасіння Його народу. Саме в такому ключі слід розуміти сім сурм у книзі Об’явлення.

`Прочитайте Об’явл. 8:13; 9:4, 20, 21. Кого спіткають суди семи сурм?`

Події, які відбувалися після звучання сурм, свідчать про втручання Бога в історію у відповідь на молитви Його народу. І якщо печаті стосувалися переважно тих, хто визнає себе частиною Божого народу, то сурми передвіщають суди, які будуть послані на жителів Землі (див. Об’явл. 8:13). Водночас вони слугують застереженням для людей, закликаючи їх покаятися, доки не стало надто пізно.

Сім сурм охоплюють хід подій від часу Івана і до кінця історії нашої Землі (див. Об’явл. 11:15-18). Вони звучать доти, доки на Небі відбувається заступницьке служіння (див. Об’явл. 8:3-6), а на Землі проголошується Євангеліє (див. Об’явл. 10:8-11:14). Суди, які супроводжує звук сурм, носять частковий характер, оскільки уражають лише третю частину творіння. Сьома сурма звіщає: настав час Богові взяти правління у Свої руки. Сім сурм стосуються приблизно тих же періодів, що й сім церков та сім печатей:

• Видіння про перші дві сурми передвіщає суди над народами, котрі розіп’яли Христа й переслідували ранню Церкву, а саме бунтівний Єрусалим та Римська імперія.

• Видіння про третю й четверту сурми описує Небесний суд щодо відступництва християнської Церкви в Середньовіччя.

• Видіння про п’яту і шосту сурми змальовує протиборчі сили в релігійному світі під час пізнього середньовічного та постреформаційного періодів. Ці періоди характеризуються підсиленою діяльністю диявола, унаслідок якої світ був утягнутий в Армаґедонську битву.

`Історія нашої Землі сповнена кровопролиттям, болем і скорботами. Як ця сумна дійсність може допомогти нам усвідомити всю красу й неперевершеність того, що обіцяв нам Ісус?`