---
title:  Два свідки
date:   14/02/2019
---

`Прочитайте Об’явл. 11:3-6. У якому розумінні згадані два свідки подібні до Зоровавеля та Ісуса, Єгосадакового сина, які виступали в ролі царя і священика? Див. Зах. 4:2, 3, 11-14.`

Сама ідея двох свідків бере свій початок з єврейської правової системи, яка передбачає наявність щонайменше двох осіб, здатних засвідчити про істинність чого-небудь (див. Івана 8:17). Два свідки символізують Біблію – Старий і Новий Завіти. Ці два свідки невіддільні один від одного. Божий народ покликаний проголошувати біблійну вістку світові в усій повноті – «усю Божу волю» (Дії 20:27).

У наведеному вище уривку ми бачимо зодягнених у волосяницю свідків, які пророкують протягом пророчого періоду 1260 днів / років (538-1798 рр.). Волосяниця (веретище) - це одяг, який носили на знак жалоби (див. Бут. 37:34); вона вказує на важкі часи, коли біблійні істини, здавалося, були поховані, а на зміну їм прийшли людські традиції.

`Прочитайте Об’явл. 11:7-13. Опишіть своїми словами, що сталося з двома свідками після завершення 1260 років.`

Звір, який убив двох свідків, виходить з оселі сатани. Убивство свідків в історичній перспективі співвідноситься з атеїстичними нападками на Біблію і боротьбою з релігією в період Французької революції. Антирелігійній системі, сформованій у Франції, були властиві моральний занепад Содому, атеїстична самовпевненість Єгипту і непокірність Єрусалима. Те, що сталося з Ісусом в Єрусалимі, тепер відбувається з Біблією під впливом цієї антирелігійної системи.

Воскресіння свідків символізує велике відродження цікавості до Біблії в період після Французької революції, що привело до виникнення адвентистського руху, відновлення біблійної істини, утворення біблійних товариств і всесвітнього розповсюдження Слова Божого.

Перед самим кінцем світ стане свідком останнього всесвітнього проголошення Слова Божого (Об’явл. 18:1-4). Ця остання вістка викличе опір злих сил, які чинитимуть чудеса, аби звести світ і залучити тих, хто поклоняється звірові, до останньої битви проти вірних Божих свідків (див. Об’явл. 16:13-16).