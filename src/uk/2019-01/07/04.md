---
title:  Ангел з розгорнутою книжкою
date:   12/02/2019
---

Шоста сурма підводить нас до кінця часу. Чим Божий народ покликаний займатися протягом цього періоду? Перш ніж пролунає звук сьомої сурми, ми бачимо в тексті інтерлюдію, у якій зображені місія й життя Божого народу в останній час.

`Прочитайте Об’явл. 10:1-4. Про що йдеться в наведених віршах?`

«Могутній Ангел, Який дає вказівки Іванові, був не хто інший, як Ісус Христос» (Е. Уайт. Біблійний коментар АСД, т. 7, с. 971). Він поставив Свої ноги на море і на землю, що свідчить про Його законне право керувати Всесвітом, а також про глобальний характер вістки, яку Він збирається проголосити. Ангел вигукує гучним голосом, подібним до ричання лева. Лев’ячий рик у цьому контексті символізує Божий голос (див. Осії 11:10; Об’явл. 5:5).

`Прочитайте Об’явл. 10:5-7. Порівняйте цей уривок з Дан. 12:6, 7. Які слова об’єднують наведені тексти?`

У твердженні Ангела про те, що «часу вже більше не буде» (Об’явл. 10:6), використане грецьке слово хронос («проміжок часу»), а це означає, що Ангел указує на певний часовий період. Це відсилає нас до Дан. 12:6, 7, де ангел стверджує, що переслідування святих триватиме протягом часу, часів і півчасу. Згідно з оригіналом вислів час, часи і півчасу означає рік, два роки і півроку, що в сумі становить три з половиною роки. За єврейським місячним календарем рік дорівнює 360 дням, отже, три з половиною роки – це 1260 днів. У книгах Даниїла й Об’явлення пророчий день символізує рік (див. Числа 14:34; Єзек. 4:6), тому 1260 днів – це 1260 років (538-1798 рр.), протягом яких папство переслідувало Церкву (порів. Дан. 7:25).

Твердження про те, що часу вже більше не буде, указує на часові пророцтва Даниїла, зокрема на 2300 пророчих днів з Дан. 8:14 (457 р. до н. е. – 1844 р. н. е.). Після цього періоду інших пророчих часових періодів уже не буде. Еллен Уайт пише: «Зазначений час, про який Ангел сповіщає з урочистою клятвою… стає кінцем пророчого часу, пророчих періодів, які передуватимуть поверненню нашого Господа. Тобто людям не буде дана інша вістка, яка б містила конкретні часи й терміни. Після періоду часу, що простягається від 1842 до 1844 року, не може бути дано жодних конкретних пророчих періодів. Найтриваліший з них закінчився восени 1844 року» (Е. Уайт. Біблійний коментар АСД, т. 7, с. 971).

Згідно з процитованим уривком, чому нам потрібно утримуватися від встановлення термінів і дат щодо майбутнього?