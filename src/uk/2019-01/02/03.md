---
title:  Господнього дня
date:   07/01/2019
---

`Прочитайте Об’явл. 1:10, а також Вих. 31:13; Ісаї 58:13; Матв. 12:8. Який день, згідно з наведеними біблійними текстами, є днем Господнім? Яке значення мав цей день для Івана серед труднощів, які спіткали його?`

«Господь слави з’явився засланому апостолові саме в суботу. Іван так само свято дотримувався суботи на Патмосі, як і тоді, коли проповідував народові в містах і селах Юдеї. Він вірив, що йому належать дорогоцінні обітниці щодо цього дня» (Е. Уайт. Дії апостолів, с. 581).

Грецький текст ясно свідчить, що апостол Іван отримав видіння сьомого дня – у суботу. І хоч апостол з нетерпінням очікував майбутніх подій, зокрема Другого приходу Христа (пор. Об’явл. 1:7), також названого «днем Господнім» (див. Ісаї 13:6-13; 2 Петра 3:10), у цьому разі Іван говорив про конкретний день тижня, коли отримав видіння.

Безперечно, для стражденного апостола ця субота стала передчуттям життя без страждань, яке буде дароване йому та вірним усіх часів після Другого приходу. У юдейському розумінні субота – це передчуття «прийдешнього світу» (євр. _оламхаба_).

«Встановлена Богом в Едемі субота була... дорогою для Івана на цьому самотньому острові...

О, що це була за субота для самотнього засланця, котрий завжди був надзвичайно цінним для Христа, а тепер звеличений більше, ніж будь-коли раніше! Так багато йому ще не доводилося дізнатися про Ісуса. Ніколи раніше він не чув такої піднесеної істини» (Е. Уайт. Біблійний коментар АСД, т. 7, с. 955).

`Порівняйте два варіанти четвертої заповіді Декалогу у Вих. 20:11 і П. Зак. 5:15. Ці тексти вказують на сьомий день, суботу, як на пам’ятник творіння й звільнення, оскільки Господь створив і викупив нас. Як ми можемо щосуботи зосереджувати увагу на Богові як на Творцеві й Викупителеві? Подумайте також про те, чи міг Господь обмежитися тільки роллю Творця?`