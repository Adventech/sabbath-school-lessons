---
title:  Послання Ефеській церкві
date:   10/01/2019
---

Ефес був столицею і найбільшим містом римської провінції Азії, розташованим на перетині основних торгових шляхів. Як головний порт Азії, це місто відігравало роль значущого торгового й релігійного центру. Тут було безліч громадських будівель, таких як храми, театри, гімназії, лазні, будинки розпусти. Ефес також славився своїм мистецтвом і магічними практиками, а також здобув сумну популярність через розбещеність та забобони місцевих жителів. Проте найвпливовіша християнська церква цієї провінції була саме в Ефесі.

`Прочитайте Об’явл. 2:1-4. Як Ісус представляє Себе Ефеській церкві? Які її характеристики заслуговують схвалення Ісуса? Що викликає Його стурбованість?`

Від перших днів відмітною особливістю ефесян були вірність і любов (див. Ефес. 1:15, 16). Незважаючи на зовнішні та внутрішні проблеми, християни в Ефесі зберігали твердість віри. Вони були працелюбні й слухняні правді, не допускаючи у свою громаду фальшивих апостолів. Проте їхня любов до Христа і ближніх почала згасати. І хоч ці люди зберігали твердість у питаннях віри, без Христової любові навіть їхній «світильник» (тобто церква) опинився під загрозою.

`Прочитайте Об’явл. 2:5-7. На виконанні яких трьох дій наполягав Ісус, щоб Ефеська церква змогла відродити свою першу любов, посвячення Христу й ближнім? Як пов’язані між собою ці дії?`

Ситуація, що склалася в Ефеській церкві, відповідає загальній ситуації й духовному стану Церкви в період приблизно з 31 по 100 рр. Відмітними рисами апостольської Церкви були любов та відданість Євангелію. Однак до кінця першого століття Церква почала втрачати першу любов і, як наслідок, віддалятися від простоти й чистоти Євангелія.

`Уявіть себе частиною громади, чия любов згасає. Члени такої громади можуть не допускати явних гріхів і навіть робити правильні вчинки, але при цьому духовно помирати від формалізму й холоду. Як дана Ісусом порада може допомогти церкві виправити таку ситуацію?`