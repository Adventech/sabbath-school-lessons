---
title:  Вістка Христа тоді і тепер
date:   09/01/2019
---

`Прочитайте Об’явл. 1:11, 19, 20. Ісус передав сім особливих вісток для церков у римській провінції Азії. Яке символічне значення мають ці вістки для християн загалом, враховуючи факт, що в цій провінції було більше семи церков?`

Ісус доручив Іванові надіслати семи церквам вістки, записані в розділах 2 і 3 книги Об’явлення. Вони мають трирівневе застосування:

1. _Історичне застосування._ Спочатку ці вістки були адресовані семи церквам, розташованим у квітучих містах Азії I століття. Місцеві християни зіткнулися із серйозними випробуваннями. У язичницьких храмах кількох міст запровадили обов’язкове поклоніння імператорові на знак відданості Риму. Громадяни також мали брати участь у публічних заходах та язичницьких релігійних обрядах. Відмовившись коритися цим вимогам, чимало християн зіткнулося з переслідуванням і навіть зазнало мученицького досвіду. Виконуючи доручення Христа, Іван написав сім послань, щоб допомогти цим людям у випробуваннях.

2. _Пророче застосування._ Факт, що книга Об’явлення є пророчою, а адресатами послань були обрані тільки сім церков, також свідчить про пророчий характер послань. Духовний стан семи церков збігається з духовним станом Божої Церкви в різні періоди історії. Згідно із задумом Господа, сім послань являють собою панорамний огляд духовного стану християнства від першого століття і до кінця історії Землі.

3. _Універсальне застосування._ Хоч спочатку ці сім послань були адресовані церквам в Азії, вони містять уроки, застосовні до християн усіх часів. Вістки були надіслані одним листом, який необхідно було прочитати віруючим у кожній церкві (Об’явл. 1:11; Об’явл. 22:16). Таким чином, у них зображені різні категорії християн у всіх місцях і в усі часи. Наприклад, якщо християнство загалом сьогодні символізує Лаодикійська церква, то окремим християнам можуть бути притаманні характерні риси інших церков. Добра вістка така: яким би не був наш духовний стан, Бог сходить до рівня Свого творіння, аби знову підняти і спасти його (див. Е. Уайт. Вибрані вісті, т. 1, с. 22).

`Уявіть собі, що Господь написав вашій місцевій громаді листа про її нинішній духовний стан і випробування. Яким був би зміст такого листа?`