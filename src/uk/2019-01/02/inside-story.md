---
title:  Місіонерська історія
date:   11/01/2019
---

#### Дитина в подарунок

_Ендрю Мак-Чесні_

Дженіс Кларк не планувала всиновлювати дитину колишньої учениці, але одного холодного березневого дня пролунав телефонний дзвінок.

«У мене незабаром народиться дитина, яку я не зможу виростити. І я хотіла б дізнатися, чи не візьмете ви її?» – запитала Аннет.

«Що означає “чи не візьму я її”?» – поцікавилася Дженіс, 47-річна вчителька фізкультури в адвентистській школі канадської провінції Альберта.

«Я хочу, щоб ви всиновили її», – сказала Аннет, 18-річна дівчина, у якої вже було двоє дітей.

Дженіс не повірила, що дівчина говорить серйозно, але спробувала організувати зустріч Аннет з її батьками. Однак усі спроби виявилися марними.

Через два місяці пролунав телефонний дзвінок. Це була Аннет.

«Чи не могли б ви завтра приїхати до лікарні та підтримати мене при пологах?» – запитала дівчина. Вона збиралася народжувати за допомогою кесаревого розтину.

Дженіс та її чоловік, що мали п’ятеро власних дітей і четверо прийомних, рано-вранці прибули до лікарні. Медсестра привітала їх словами: «О, ви – прийомні батьки!» Дженіс була шокована. Вона думала, що в Аннет інші плани щодо цього малюка, оскільки та згадувала про всиновлення лише одного разу, коли вони розмовляли по телефону.

У лікарняній палаті Дженіс запитала майбутню матір про її плани:

«Як ти її назвеш?» – запитала жінка.

«Це ваша дитина! – відповіла Аннет. – Ви дайте їй ім’я!»

Тільки тоді стало остаточно зрозуміло, що це буде прийомна дитина Дженіс.

Через кілька годин, 12 травня 2016 року, народився здоровий хлопчик. Дженіс залишалася в лікарні всю ніч і наступного дня забрала немовля додому. Вона назвала його Гекслі.

Дженіс упевнена, що Аннет віддала їй дитину, тому що побачила в школі любов до себе з боку вчителів. «Ідеться не тільки про мене! - розповіла Дженіс. – Я багато років працювала з її сім’єю в цій школі. Аннет і всі її брати й сестри знають, що вчителі люблять їх. Ось чому вона попросила нас бути батьками хлопчика». При цих словах на очі жінки навернулися сльози.

«Приємно думати, що мені довіряють! – зізнається Дженіс. – Від мене чекають, що я розповім Гекслі про Творця».

Частина пожертвувань тринадцятої суботи другого кварталу 2018 року допоможе школі розширити освітню програму. Ім’я колишньої учениці змінено.