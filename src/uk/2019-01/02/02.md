---
title:  На Патмосі
date:   06/01/2019
---

`Прочитайте Об’явл. 1:9. Що Іван Богослов повідомляє про обставини, за яких він отримав видіння з книги Об’явлення?`

Патмос – пустинний скелястий острів в Егейському морі завдовжки 16 км і завширшки 10 км. Римляни використовували його разом із сусідніми островами як місце заслання політичних злочинців. Ранньохристиянські автори, котрі жили в порівняно близький до періоду написання книги час, одностайні в думці, що римська влада заслала Івана на Патмос за його проповідь Євангелія. Перестарілий апостол зазнав усіх труднощів римського ув’язнення на острові Патмос. Імовірно, до нього ставилися як до злочинця і закували в кайдани. Апостол відчував нестачу їжі, був змушений виконувати каторжні роботи й терпіти свавілля римських наглядачів.

«Патмос, пустинний скелястий острів в Егейському морі, був вибраний римською владою як місце заслання злочинців, але для Божого слуги ця похмура оселя стала ворітьми Неба. Тут, ізольований від суєтного життя, не маючи можливості активно працювати, він спілкувався з Богом, Христом і небесними ангелами, отримуючи від них повчання для Церкви на всі прийдешні віки» (Е. Уайт. Дії апостолів, с. 570).

`Хто ще з біблійних героїв зазнавав труднощів і страждань через свою вірність Богові? Див. Дан. 3:14-20; Дії 7:54-60.`

Послідовникам Христа потрібно завжди пам’ятати: у важких ситуаціях вони не самотні. Ісус, Котрий відвідав Івана на Патмосі зі словами надії й підтримки, завжди перебуває зі Своїм народом, щоб підтримувати його в скрутних обставинах.

`Як навчитися розрізняти страждання в Ім’я Христа і страждання з інших причин, зокрема через наш неправильний вибір? Як ставитися до страждань, причину яких ми не спроможні збагнути? Як ми можемо навчитися довіряти Господу в будь-якій ситуації?`