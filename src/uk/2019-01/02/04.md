---
title:  Христос у видінні Івана
date:   08/01/2019
---

`Прочитайте Об’явл. 1:12-18. Порівняйте змальований Іваном образ Христа з описом Божественної Особи в Дан. 10:5, 6. Яким Ісус постає у видінні Івана? Що Він здійснює?`

Іван бачить Ісуса – зодягненого в ризи Первосвященика, Котрий ходить серед світильників.

Образ Ісуса, Який ходить серед світильників, указує на отриману стародавнім Ізраїлем обітницю про те, що їхній Бог ходитиме серед них (Лев. 26:12). У книзі Об’явлення світильники символізують сім церков в Азії, яким спочатку було адресоване це послання (Об’явл. 1:20). Крім того, світильники уособлюють Божу Церкву протягом історії. За допомогою Святого Духа Ісус продовжує піклуватися про Свою Церкву на Землі. У символічному ходінні Ісуса серед світильників можна вбачати виконання даної Ізраїлеві обітниці заповіту: Господь невпинно перебуватиме зі Своїм народом на нашій Землі, доки не забере його до вічних осель.

Образ Ісуса як Первосвященика серед світильників запозичений з обрядової практики священицького служіння в скинії та в Єрусалимському храмі. Повсякденним обов’язком священика було підтримувати вогонь у світильниках у Святому. Він мав підрізати або міняти гніт, доливати олію у світильники, що згасали. Отже, священик знав про стан кожної окремої лампи. Так само Ісусові відомі потреби й обставини Його дітей, Він особисто турбується про них.

`Прочитайте Об’явл. 2:2, 9, 13, 19; 3:1, 8, 15. Наскільки Ісус знає про стан і потреби Божого народу?`

Ісус називає Себе Божими іменами «Перший і Останній» (див. Об’явл. 1:17; Ісаї 44:6; 48:12). Прикметником «останній» перекладене грецьке слово _есхатос_, від якого походить слово _есхатологія_ (учення про кінець часу). Це свідчить про те, що біблійна есхатологія зосереджена на Христі, Котрому наприкінці історії належатиме останнє слово. Він «Живий» і має «ключі від смерті й від аду» (Об’явл. 1:18). Завдяки смерті й воскресінню Ісуса Йому дано владу відкрити брами смерті (Псал. 9:14). Він підніме з могили до вічного життя кожного, хто покладається на Нього (1 Кор. 15:21-23). Вірним послідовникам Ісуса не варто боятися, адже навіть мертві перебувають під Його наглядом. І якщо під контролем Господа є навіть мертві, то наскільки більше Він піклується про живих на Землі! (Див. 1 Сол. 4:16, 17).