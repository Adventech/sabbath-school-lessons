---
title:  Відмічений божий народ
date:   04/02/2019
---

`Прочитайте Об’явл. 7:4-8. Яким є число відмічених із Божого народу? Яке значення має це конкретне число?`

Проголошення числа позначених печаттю знаменує собою завершення процесу відмічення. Іван чує, що їх число - 144 тисячі з дванадцяти племен Ізраїлю. Текст указує не на буквальне число людей, а на символічне значення числа. Число 144000 складається з кількох множників – 12, 12 і 1000. Число 12 – символ Божого народу: ізраїльських племен, а також Церкви, збудованої на основі 12 апостолів (див. Ефес. 2:20). Отже, число 144 тисячі символізує повноту Божого народу останнього часу, «весь Ізраїль» – готових до Приходу Христа юдеїв та язичників, які вознесуться на Небо, не побачивши смерті (Римл. 11:26; 1 Кор. 15:51-53).

Перелік 12 племен у 7-му розділі книги Об’явлення, безперечно, не слід сприймати буквально, оскільки сьогодні 12 племен Ізраїлю, які населяли Північне й Південне царства, не існує. Десять племен Північного царства були відведені в полон під час ассирійського завоювання (див. 2 Цар. 17:6-23), де вони змішалися з іншими народами. Таким чином, 12 племен не являють собою сучасний юдаїзм.

Крім того, перелік 12 племен у 7-му розділі книги Об’явлення не має аналогів у Святому Письмі (порів. Числа 1:5-15; Єзек. 48:1-29). Перелік очолює плем’я Юди (Об’явл. 7:5), а не Рувима (порів. з Числа 1:5). До того ж племена Дана та Єфрема, включені до переліку в Числа 1 та Єзек. 48, в Об’явл. 7 узагалі відсутні, а їхнє місце займають племена Йосипа й Левія (Об’явл. 7:7, 8). Виключення з переліку в Об’явл. 7 племен Єфрема й Дана відбувається з цілком зрозумілих причин – ці племена відступили від істинної віри і впали в ідолопоклонство (див. 1 Цар. 12:29, 30; Осії 4:17).

Перелік племен у 7-му розділі книги Об’явлення носить не історичний, а духовний характер. Відсутність у переліку племен Дана і Єфрема свідчить про те, що в Божому відміченому народі немає місця невірності, виявленої цими племенами. Крім того, у Новому Завіті про Церкву згадується як про 12 племен Ізраїлю (див. Якова 1:1). У 7-му розділі книги Об’явлення 12 племенами представлений увесь Божий народ, який вистояв до кінця, – юдеї та язичники.

`Які біблійні обітниці Бог дарує тим, кому доведеться пережити час скорботи?`