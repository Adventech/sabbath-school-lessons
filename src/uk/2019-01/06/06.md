---
title:  Вони непорочні
date:   07/02/2019
---

`Прочитайте Об’явл. 14:5, а також 2 Петра 3:14 і Юди 24, 25. У книзі Об’явлення Божий народ останнього часу названий «непорочним». Як досягнути такого стану?`

Остання, згадана в тексті особливість 144 тисяч полягає в тому, що «в їхніх устах не знайдено лукавства, бо вони непорочні» (Об’явл. 14:5). У той час як люди світу віддають перевагу його омані, Божий народ останнього часу прийме любов «до правди… аби спастися» (2 Сол. 2:10, 11).

Слово «непорочні» (грец. _амофос_ – «невинний, бездоганний») вказує на вірність 144 тисяч Христу. У Біблії Божий народ названий святим (див. Левит 19:2; 1 Петра 2:9). Авраам (див. Бут. 17:1) і Йов (див. Йов 1:1) були непорочні. Християни покликані бути святими і непорочними перед Богом (див. Ефес. 5:27; Филп. 2:15).

`Прочитайте Римл. 3:19-24. Чому ми повинні ніколи не забувати про цю визначну істину?`

В останні дні світової історії 144 тисячі відображатимуть характер Христа. Спасіння цих людей стане результатом не їхньої власної святості чи заслуг, а подвигу Христа заради них (див. Ефес. 2:8-10). 144 тисячі випрали свій одяг та вибілили його в крові Агнця (Об’явл. 7:14) і тепер є «чистими і незаплямованими» перед Богом (2 Петра 3:14).

«Нам необхідно звільнитися, очиститися від усього земного, щоб постійно віддзеркалювати образ нашого Спасителя і стати “учасниками Божественної природи”... Коли життєва боротьба завершиться, коли обладунки будуть складені біля ніг Ісуса, коли Божі святі прославляться, тоді і тільки тоді можна буде з упевненістю сказати, що ми спасенні та безгрішні» (Е. Уайт. Вибрані вісті, т. 3, с. 355, 356).

`Як ми можемо жити освяченим життям, готуючись до вічності, але при цьому не потрапити до пастки перфекціонізму й фанатичної святості?`