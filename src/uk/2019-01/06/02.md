---
title:  Стримуючи вітри
date:   03/02/2019
---

`Прочитайте Об’явл. 7:1-3 і 2 Петра 3:9-14. Що бачить Іван? Як довго ангели мають тримати вітри? Що станеться після відмічення печаттю?`

У Старому Завіті вітри символізують руйнівні сили, за допомогою яких Бог звершує суд над нечестивими (див. Єрем. 23:19, 20; Дан. 7:2). «Коли ангели Божі перестануть стримувати люті вітри людських пристрастей, боротьба спалахне з надзвичайною силою» (Е. Уайт. Велика боротьба, с. 614). Бог стримує ці руйнівні сили, доки відбувається відмічення Божого народу.

У давнину головною метою накладання печаті була вказівка на право власності. Символічне позначення печаттю в Новому Завіті означає: «Господь знає Своїх» (2 Тим. 2:19). Бог визнає народ Своїм та відмічає його Святим Духом (див. Ефес. 1:13, 14; 4:30). Наприкінці часу символічна печать на чолі буде поставлена вірному Божому народові, який дотримується Його Заповідей (Об’явл. 14:1, 12). Божа печать – це не видима мітка або знак на чолі, натомість, як пише Е. Уайт, це «міцне вкорінення в істині – як інтелектуальне, так і духовне» (Події останніх днів, с. 220). А хто врешті-решт приєднається до звіра, той прийме його знак (див. Об’явл. 13:16, 17).

Вірність Божого відміченого народу була випробувана в усіх поколіннях. Однак перевіркою на вірність під час останньої кризи буде дотримання Божих Заповідей (див. Об’явл. 12:17; 14:12), особливо четвертої заповіді, яка стане знаком послуху Богові (див. Об’явл. 14:7). І якщо в біблійні часи субота була знаком Божого народу (див. Єзек. 20:12, 20; Євр. 4:9, 10), то в період останньої кризи вона стане знаком вірності Богові.

Наприкінці часу ця печать слугує ще й знаком захисту від руйнівних сил семи останніх чаш Божого гніву (див. Об’явл. 7:1-3 в контексті Єзек. 9:1-11). Тому на запитання, що прозвучало в Об’явл. 6:17, дано остаточну відповідь: встояти під захистом у день Божого гніву зможе позначений печаттю Божий народ.

`Павло застерігає нас: «І не засмучуйте Святого Божого Духа, Яким ви запечатані на день викуплення» (Ефес. 4:30). Що це означає? Як можна засмутити Святого Духа? Які рішення можуть уберегти нас від цього?`