---
title:  Місіонерська історія
date:   08/02/2019
---

#### Список рис чоловіка

_Ендрю Мак-Чесні_

Олена Енгель склала список рис, які вона очікувала побачити в майбутньому чоловікові, після того як розлучилася зі своїм першим хлопцем.

Насамперед це має бути духовно багата людина. Також він повинен бути організованим, відповідальним і мати лідерські здібності. Крім того, дівчині хотілося знайти людину, яка б поділяла її спортивні захоплення і любов до природи. Мати Олени, прочитавши список, похитала головою: «Тобі буде складно знайти таку людину».

Олена, уродженка Німеччини, зустріла свого першого хлопця в старшій школі. Після випуску вона вирушила до Гаяни, південноамериканської країни, щоб попрацювати рік учителем-місіонером, а він залишився в Європі.

У джунглях вона розмірковувала про свого хлопця і зрозуміла, що будувала стосунки, що ґрунтуються винятково на почуттях. Повернувшись до Німеччини, Олена розірвала ці взаємини і склала список, який показала своїй матері.

Минули місяці. Олена повністю занурилася в навчання в університеті, не виявляючи цікавості до шлюбу. Одного разу під час ранкових духовних роздумів вона відчула спонукання прочитати книгу Е. Уайт «Листи молодим закоханим» і скласти новий список.

Після прочитання книги її список оновився на 75 %. Маючи новий список у руках, Олена побачила, як поліпшити власне життя. Вона думала про те, де знайти таку людину, яка відповідала б новим критеріям. Дівчина відразу ж подумала про Герсона. Олена зустріла Герсона, німця-місіонера, у Гаяні, де вони разом навчалися протягом декількох місяців. Повернувшись до Німеччини, вони залишилися друзями.

Хоч Олену завжди навчали, що ініціатива у взаєминах повинна виходити від чоловіка, вона першою виявила цікавість до Герсона, коли вони зустрілися на черговому церковному заході.

Герсон з радістю відгукнувся, але вирішив дізнатися Божу волю, перш ніж зізнатися дівчині у своїх почуттях. Протягом трьох місяців він читав Біблію, книги «Християнська родина» і «Листи молодим закоханим», щоб краще зрозуміти волю Божу щодо шлюбу. Нарешті він переконався, що вони з Оленою мають схожі принципи, і з благословення його батьків і бабусі з дідусем зробив дівчині пропозицію.

Сьогодні щасливе подружжя Олени та Герсона Енгель викладає в Богенхофені, адвентистському коледжі в Австрії.

«Еллен Уайт дає чудові поради про те, як правильно обрати чоловіка чи дружину, – говорить Олена. ‒ Читайте і застосовуйте на практиці те, про що вона пише, і ви отримаєте рясні благословення!»