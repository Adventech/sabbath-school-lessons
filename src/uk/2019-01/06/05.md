---
title:  «Вони йдуть слідом за агнцем»
date:   06/02/2019
---

`Прочитайте Об’явл. 14:1-5. Які три головні особливості притаманні 144 тисячам святих? Як ці характерні риси співвідносяться з описом святих наприкінці часу? (Див. Об’явл. 14:12).`

Тексти Об’явл. 14:4, 5 дозволяють співвіднести 144 тисячі з Божим народом останнього часу, «які бережуть Божі заповіді та віру Ісуса» (Об’явл. 14:12). І хоч під час останньої кризи ці люди відчули всю повноту сатанинського гніву, вони залишилися вірними завдяки тісним взаєминам з Ісусом.

`У якому розумінні 144 тисячі не опоганилися з жінками (див. Об’явл. 17:5)? Як чистота їхнього характеру співвідноситься з фактом, що вони викуплені від людей як «перші плоди для Бога і Агнця» (Об’явл. 14:4)?`

У цьому контексті сексуальна розбещеність (блуд) символізує невірність Богові. В Об’явл. 17:5 говориться про вавилонську розпусницю останнього часу та її дочок, з якими всі народи світу чинять розпусту (див. Об’явл. 18:3). Однак 144 тисячі залишаються вірними Христу, не піддаючись на спокуси Вавилону й віровідступницьких церков. Таким чином, 144 тисячі «йдуть слідом за Агнцем, куди б Він не йшов» (Об’явл. 14:4).

Далі ми читаємо, що 144 тисячі представлені такими словами: «Вони викуплені від людей – перші плоди для Бога і Агнця» (Об’явл. 14:4). У стародавньому Ізраїлі перші найкращі плоди врожаю називали «первоплодами», вони були призначені для приношення Богові (див. Числа 18:12) Слово «первоплоди» може бути застосоване до спасенного народу, відмінного від людей цього світу (див. Якова 1:18); але в книзі Об’явлення 144 тисячі – це, безперечно, особлива група людей, оскільки вони живими зустрінуть Господа і преобразяться, не побачивши смерті (1 Кор. 15:50-52). Отже, вони є первоплодами рясних жнив спасенних протягом багатьох століть (див. Об’явл. 14:14-16).

`У яких випадках нам може загрожувати небезпека вчинити духовний перелюб? Чому не можна недооцінювати таку небезпеку?`