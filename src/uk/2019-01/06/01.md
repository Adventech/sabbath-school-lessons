---
title:  Божий народ, позначений печаттю
date:   02/02/2019
---

### Біблійні тексти для дослідження
Об’явл. 7; 2 Петра 3:9-14; П. Зак. 8:11-17; Об’явл. 14:4, 5, 12; 17:5; Римл. 3:19-23.

> <p>Пам’ятний вірш</p>
> «Це ті, котрі прийшли з великої скорботи й випрали свій одяг, і вибілили його в крові Агнця» (Об’явл. 7:14).

Вістка про сім печатей свідчить, що кожна людина, яка заявляє про свою віру в Христа, отримує благословення як нагороду за вірність або пожинає прокляття за невірність. У видінні про перші чотири печаті описані виховні заходи, які Бог застосовує до Своїх дітей, бажаючи пробудити їх від духовного заціпеніння та зробити переможцями. Але Божий народ також страждає від несправедливості й утисків у світі, вороже налаштованому проти Євангелія. Видіння про шосту печать свідчить: Бог готовий дати відсіч усім, хто завдає страждань Його народові.

7-й розділ книги Об’явлення – це інтерлюдія<sup>*</sup> між шостою і сьомою печатями. Шоста печать підводить нас до Другого приходу Христа. У той час як нечестиві стають перед судом, 7-й розділ відповідає на їхнє запитання про те, хто встоїть в день Приходу Христа: встоять позначені (або відмічені) печаттю – 144 тисячі.

Про інші характерні риси цього народу можна прочитати в Об’явл. 14:1-5. Між шостою і сьомою сурмами (Об’явл. 10:1-11:14) також міститься інтерлюдія. Вона починається розповіддю про Друге велике пробудження, про зародження адвентистського руху й охоплює той же часовий період, що й видіння із 7-го розділу, а також повідомляє про переживання та місію Божого народу останнього часу.

<sup>*</sup>Інтерлюдія – невелика музична п’єса, яку виконують у проміжках між окремими частинами іншої великої п’єси (прим. редактора).