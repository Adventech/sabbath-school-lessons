---
title:  Величезний натовп
date:   05/02/2019
---

`Прочитайте Об’явл. 7:9, 10. Яку групу святих споглядає Іван у цей момент? Як зображені ці люди та звідки вони прийшли? Що вони проголошують перед Божим престолом?`

Іван бачить «величезний натовп, якого злічити ніхто не може»; ці люди прийшли «з великої скорботи й випрали свій одяг, і вибілили його в крові Агнця» (Об’явл. 7:9, 14). Це особлива група людей, котрі, незважаючи на пережиті скорботи, зберегли вірність Ісусові, на знак чого були одягнені в одежу Його досконалої праведності. У Біблії слово «скорбота» (а також «страждання», «муки») часто використовується для опису того, що відчувають віруючі, страждаючи за віру (див. Вих. 4:31; Псал. 9:10; Матв. 24:9; Івана 16:33; Римл. 5:3). Отже, хоч, на думку деяких тлумачів, ця група представляє ще один образ 144 тисяч, ми розуміємо, що «великий натовп» – це всі викуплені, котрі протягом століть страждали за свою віру.

В описі Іваном величезного натовпу, «якого злічити ніхто не може», як і в усій Біблії, відображена велика тема спасіння через благодать. Єдина надія викуплених на спасіння, вічне життя, Нове Небо і Нову Землю полягає в праведності Христа, дарованій їм через благодать.

«Найближче до престолу стоять ті, котрі колись ревно служили сатані, але, як головешки, вихоплені з вогню, вони стали згодом відданими посвяченими послідовниками свого Спасителя. За ними стоять ті, хто серед обману й невір’я вдосконалював свій християнський характер, люди, які шанували Закон Божий, коли християнський світ оголосив його необов’язковим, та мільйони мучеників за віру з усіх віків. А далі “величезний натовп, якого злічити ніхто не може, з кожного народу, покоління, народності й племені. Вони стояли зодягнені в білий одяг перед престолом і перед Агнцем, і пальмове віття було в їхніх руках” (Об’явл. 7:9). Їхня боротьба завершена, перемога здобута. Вони “бігли на змаганнях” і здобули нагороду. Пальмові гілки в їхніх руках – символ перемоги, а білий одяг свідчить про бездоганну праведність Христа, яка тепер належить їм» (Е. Уайт. Велика боротьба, с. 665).

`Ми одягнені в праведність Христа – дар віри. Але як можна підтримувати цю віру та зберігати вірність серед випробувань і скорбот? Або, що ще важливіше, як ми можемо зберігати віру в час спокою й добробуту? (Див. П. Зак. 8:11-17; Об’явл. 3:10).`