---
title:  Сім останніх кар
date:   09/03/2019
---

### Біблійні тексти для дослідження
Об’явл. 15:1; 7:1-3; 14:9, 10; 16:1-12; 17:1; Дан. 5; Об’явл. 16:16; 2 Сол. 2:9-12.

> <p>Пам’ятний вірш</p>
> «Хто не буде боятися, Господи, і не прославить Імені Твого? Бо Ти єдиний Святий, і всі народи прийдуть та поклоняться перед Тобою, бо об’явилися Твої суди!» (Об’явл. 15:4).

У тексті Об’явл. 11:18 узагальнені події на Землі безпосередньо перед останньою Армаґедонською битвою: «І розлютувалися народи». Змалювання атмосфери, яка пануватиме на Землі, перегукується зі словам Ісуса про останні дні (Луки 21:25, 26), а після цього буде Божий гнів – злиття Його судів, семи останніх кар на нерозкаяних грішників (див. Об’явл. 15:1).

На початку 15-го розділу книги Об’явлення ми бачимо сім ангелів із сімома чашами, наповненими Божественним гнівом. Однак перш ніж відбудеться злиття кар, перед нами постає вірний Божий народ – картина майбутнього (Об’явл. 15:1-4). Ці люди охарактеризовані як ті, що перемогли «звіра, та його образ, його знак і число його імені» (Об’явл. 15:2); вони стоять на скляному морі і співають пісню Мойсея й пісню Агнця. Це нагадує нам про ізраїльський народ на березі Червоного моря, котрий урочисто святкує Божу перемогу над єгиптянами (див. Вих. 15).

Ці святі переможці – люди, які належать до числа 144 тисяч з Об’явл. 14:1-5. Відмовившись прийняти знак звіра, вони знайшли захист від семи останніх кар. Під час Другого приходу ці люди будуть перемінені, зодягнені в безсмертя (див. 1 Кор. 15:51-54) та приєднаються до воскреслих святих (див. 1 Сол. 4:16, 17).