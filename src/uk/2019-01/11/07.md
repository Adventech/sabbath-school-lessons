---
title:  Для подальшого дослідження
date:   15/03/2019
---

«Тільки ті, хто зміцнив свій розум біблійними істинами, зможуть встояти в останній боротьбі. Кожна людина стане перед випробуванням: “Кому коритися – Богові чи людям?”... Роздумуючи про останні дні, апостол Павло писав: “Бо настане час, коли не слухатимуть здорового вчення…” (2 Тим. 4:3). Цей час уже надійшов. Люди не бажають слухати біблійні істини, бо вони не узгоджуються з бажаннями гріховного серця, що полюбляє світ; сатана посилає їм таку оману, яка їм подобається.

Але Бог має на Землі народ, котрий керується Біблією і тільки Біблією як мірилом усіх вчень та основою всіх реформ. Ані думки вчених, ані висновки науки, ані символи віри чи постанови церковних соборів, такі ж численні й суперечливі, як і церкви, що стоять за ними, ані голос більшості, – ніщо не можна вважати доказом або запереченням якогось положення християнської віри. Перш ніж прийняти будь-яке вчення чи постанову, ми повинні вимагати ясних доказів зі Слова Божого: “Так говорить Господь!”...

Заключним актом цієї великої драми спокуси буде спроба сатани видати себе за Христа. Церква давно вже заявляла, що чекає Приходу Спасителя як здійснення своїх надій. І великий ошуканець створить видимість Приходу Христа. У різних частинах світу сатана з’являтиметься серед людей як велична істота в осяйному блиску, нагадуючи собою Сина Божого, описаного Іваном у книзі Об’явлення (1:13-15). Слава, яка оточуватиме сатану, перевершить усе, що будь-коли бачили очі смертної людини. Переможні вигуки сповняють повітря: «Христос прийшов! Христос прийшов!» Люди у захваті падають ниць перед ним... Лагідно, зі співчуттям він проголошує деякі сповнені благодаті небесні істини, котрі проповідував і Спаситель; він зціляє людські хвороби, а потім, видаючи себе за Христа, проголошує, що змінив суботу на неділю, і звелить усім святити цей благословенний ним день. Він заявить, що всі, хто вперто продовжує дотримуватися сьомого дня, неславлять його ім’я, відмовляючись слухати його ангелів, які несли їм світло й істину. Який сильний і правдоподібний обман!» (Е. Уайт. Велика боротьба, с. 593-595, 624).

**Питання для обговорення**

`Прочитайте в Об’явл. 16:15 дане Ісусом застереження, записане в інформації про підготовку до Армаґедонської битви. Зверніть увагу на аналогічний вислів у більш ранньому зверненні Христа до Лаодикійської церкви (див. Об’явл. 3:18). Що Його слова відкривають про значущість вістки до Лаодикії для Божого народу, котрий живе під час приготування до останньої боротьби? Яким чином ця вістка стосується особисто вас?`

`Білий одяг у книзі Об’явлення символізує праведність Христа (див. Об’явл. 3:4, 5; 19:7-9). Тільки ті, хто зодягнеться в одяг Христової праведності, зможуть встояти під час останньої кризи. Яким чином можна випрати й вибілити свій одяг у крові Агнця (див. Об’явл. 7:14)?`