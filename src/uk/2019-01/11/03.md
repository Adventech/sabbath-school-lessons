---
title:  Злиття останніх кар
date:   11/03/2019
---

На момент завершення посередницького служіння Христа в Небесному святилищі доля кожної людини буде визначена назавжди. Настане час, коли люди, які відкинули Євангеліє, зазнають усієї повноти Божого гніву.

Сім останніх кар – дзеркальне відображення кар, злитих на Єгипет (див. Вих. 7-11). Подібно до того як єгипетські кари уражали єгиптян і проминули ізраїльтян, так Божий народ, зазнаючи страждань і гонінь, буде захищений від загибелі в цей час скорботи (Псал. 91:3-10; див. «Велика боротьба», с. 629, 630). Кари, які уразили Єгипет, зробити запеклим серце фараона і продемонстрували єгиптянам нездатність язичницьких богів захистити їх. Так само останні кари ще більшою мірою зроблять запеклими серця тих, хто поклоняється морському звірові, та продемонструють безпорадність Вавилону, не здатного захистити їх від Божественного суду.

`Прочитайте Об’явл. 16:1-11. Про які події йдеться в уривку? Як вони зображені?`

Перші чотири кари «не матимуть усесвітнього характеру, інакше мешканці Землі були б знищені повністю» (Е. Уайт. Велика боротьба, с. 628). Перша кара заподіює огидні болісні рани лише тим, хто поклоняється звірові. Друга і третя кари уражають море, річки й джерела вод, перетворюючи їх на кров. Без питної води бунтівному людству не вижити. Четверта кара уражає сонце так, що воно палить людей, завдаючи нестерпного болю.

Нестерпні страждання від кар не пом’якшують сердець нечестивих людей та не спричиняють змін у їхній запеклій поведінці. Навпаки, ці люди проклинають і зневажають Бога за послані кари. Ніхто з них не приходить до покаяння.

Уривок Об’явл. 16:10, 11 (див. також Вих. 10:21-23) повідомляє, що п’ята кара уражає престол звіра. Цей престол передав звірові сатана (див. Об’явл. 13:2). Тепер навіть місце сатанинської влади не спроможне встояти перед карами. Страждаючи від болю, люди усвідомлюють нездатність Вавилону захистити їх. Однак вони налаштували свій розум проти Бога, і навіть страх перед карами не змінює їхніх сердець.

`Як ми можемо підтримувати тісні взаємини з Господом, щоб у разі лиха, яке може нас спіткати, пам’ятати про любов Бога й довіряти Йому навіть у стражданнях?`