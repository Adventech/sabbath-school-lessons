---
title:  Останній великий обман сатани
date:   13/03/2019
---

Текст Об’явл. 16:12 повідомляє, що мета осушення ріки Євфрат – «приготувати дорогу царям, що зі сходу сонця». У старозавітний час «царями зі сходу сонця» були Кір та його війська, які прийшли з півночі, а потім захопили Вавилон зі сходу (див. Ісаї 41:25). Завоювання Вавилона дозволило Божому народові повернутися на свою батьківщину (див. Ісаї 44:27, 28). Аналогічним чином символічне висихання ріки Євфрат готує шлях царям зі сходу, котрі принесуть звільнення Божому народові останнього часу.

Царі зі сходу сонця, про яких ідеться в Об’явл. 16:12, - це Христос та Його небесні війська. Під час Свого Другого приходу Ісус з’явиться з ангельськими військами, які «зодягнені в білий чистий вісон» (Об’явл. 19:14) – одяг безгрішних ангелів (Об’явл. 15:6). У супроводі небесних сонмів Христос здобуде перемогу над сатанинськими силами, котрі гнобили Його народ (Об’явл. 17:14; пор. Матв. 24:30, 31). Ця остання боротьба проти Христа і Його народу перед Другим приходом називається Армаґедонською битвою.

`Прочитайте Об’явл. 16:13, 14. Яку роль відіграють три нечисті духи в приготуванні до Армаґедонської битви? Чому вони є сатанинською підробкою Трьохангельської вістки (див. Об’явл. 14; 1 Тим. 4:1)?`

Останні події, які приведуть до кінця часу випробування, підштовхнуть кожну людину до остаточного вибору – до якої з двох сторін приєднатися в Армаґедонській битві. Напередодні цієї духовної боротьби Іван бачить трьох нечистих подібних до жаб духів. В останній спробі сатани спокусити жителів світу братимуть участь нечисті духи омани.

Дракон (язичництво і спіритизм), морський звір (римський католицизм) і лжепророк (відступницький протестантизм) об’єднаються під проводом сатани (див. Об’явл. 16:13, 14). Сатана дозволяє звірові з ягнячими рогами чинити великі чудеса (див. Об’явл. 13:13-17). Ці чудеса, які включають спіритизм, - частина сатанинської стратегії зваблювання в останній час, мета якого – змусити світ прямувати за ним, а не за істинним Богом.

Засліплені своєю ненавистю до Бога та Його істини, правителі світу охоче вірять сатанинській омані під привабливим покривалом релігії (2 Сол. 2:9-12). Урешті-решт вони об’єднаються в останній битві, яка покладе край історії цього світу.