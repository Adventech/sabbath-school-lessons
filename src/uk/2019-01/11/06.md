---
title:  Збір учасників армаґедонської битви
date:   14/03/2019
---

`Прочитайте Об’явл. 16:16. Наскільки успішним буде сатанинський обман в останній час, коли диявол спробує зібрати мешканців світу на Армаґедонську битву?`

Звабливі сатанинські чудеса матимуть всесвітній успіх. Відкинувши біблійні доктрини, люди повірять обману, який супроводжується хибними чудесами (див. 2 Сол. 2:9-12). Їх об’єднає спільна мета, яку символізує збір цих людей на місці, названому по-єврейськи Армаґедон, що означає «гора Меґіддо». Меґіддо – це місто-фортеця, яке розташовувалося в долині Ізреел, біля підніжжя хребта Кармел і було важливим стратегічним об’єктом.

Долина Ізреел була відома завдяки багатьом вирішальним битвам в історії Ізраїлю (див. Суд. 5:19; 6:33; 2 Цар. 9:27; 2 Цар. 23:29, 30). Цей історичний аспект використаний у книзі Об’явлення для змалювання останньої масштабної битви - Армаґедонської духовної битви між Христом і злими силами. Нечестиві жителі Землі в цьому описі становлять єдину армію під керівництвом сатанинського союзу.

Поруч із містом Меґіддо, над долиною височіє гора Кармел. На цій горі стався один з найбільших поєдинків в історії Ізраїлю між істинним Божим пророком Іллею та лжепророками Ваала й Астарти (див. 1 Цар. 18). Ця боротьба відповіла на запитання: «Хто є істинним Богом?» Вогонь з неба став свідченням того, що єдиним істинним Богом є Господь і тільки Йому одному потрібно поклонятися. У той час як духовне питання Армаґедонської битви – підкоритися Богові чи людині – буде вирішене перед злиттям кар, люди, котрі приєдналися до дракона, звіра і лжепророка (Об’явл. 16:13), перебуватимуть під повним контролем диявола, як Юда, чиї дії призвели до розп’яття Христа (Луки 22:3, 4). Обравши тих, хто програв битву, ці люди опиняться серед тих, хто благатиме гори та скелі сховати їх (Об’явл. 6:16; див. також 2 Сол. 1:7, 8).

Однак у текстах Об’явл. 13:13, 14 читаємо, що перед злиттям кар звір із землі зводить з неба вогонь, щоб спокусити весь світ, змусивши людей вважати, що сатанинська підробка, яка включає фальшиві пробудження під керівництвом іншого духу, – це дія Бога.

Армаґедон – це не воєнна битва між народами на Близькому Сході, а глобальна духовна боротьба між Христом і силами темряви (див. 2 Кор. 10:4). Результат буде подібний до результату поєдинку на горі Кармел, але вже у всесвітньому масштабі – Бог здобуде найбільшу перемогу над силами темряви.

`Протягом багатьох років люди сприймали політичні та воєнні потрясіння на Близькому Сході як ознаку кінця часу й Армаґедону. Незважаючи на численні прогнози і встановлення дат, Армаґедон так і не настав. Як ми можемо уникнути подібних помилок і не намагатися побачити в локальній події виконання глобального біблійного пророцтва?`