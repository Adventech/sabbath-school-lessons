---
title:  Висихання ріки Євфрат
date:   12/03/2019
---

`Прочитайте Об’явл. 16:12, а також Об’явл. 17:1, 15. Що символізує Євфрат? Яке значення має висихання Євфрату в контексті семи останніх кар?`

У старозавітні часи Євфрат був вкрай важливим засобом підтримки для ворогів Ізраїлю – Асирії й Вавилону. Ріка протікала через Вавилон і була для міста особливо цінною, оскільки живила посіви й постачала людей водою. Без Євфрату існування Вавилону було б неможливим.

Текст Об’явл. 17:1 повідомляє, що Вавилон останнього часу сидить «над багатьма водами», що може вказувати на Євфрат (див. Єрем. 51:13). Вірш Об’явл. 17:15 пояснює: води, на яких сидить Вавилон останнього часу, символізують людей, котрі підтримують його. В основі цієї системи перебувають всесвітні цивільні, світські й політичні сили. Однак ці сили врешті-решт відмовляться підтримувати Вавилон.

Сцена злиття шостої кари історично перегукується із завоюванням стародавнього Вавилона перським царем Киром (див. Дан. 5). Згідно зі свідченнями давньогрецького історика Геродота, у ніч бенкету царя Валтасара і його вельмож перси відвели води Євфрату й увійшли до Вавилона висохлим руслом ріки, заставши його мешканців зненацька.

Символічне висихання ріки Євфрат в Об’явл. 16:12 призводить до падіння Вавилону наприкінці часу. Оскільки Євфрат у книзі Об’явлення символізує всесвітні цивільні, світські й політичні сили, які підтримують Вавилон, то висихання Євфрату означає: Вавилон втратить підтримку цих сил та зазнає їхнього наступного нападу, що призведе до його падіння.

Жителі Землі, ставши свідками потрясінь у природі (див. Об’явл. 16:3-9), звертаються за захистом до Вавилону. Однак п’ята кара уражає місце влади Вавилону, і люди усвідомлюють усю марність своїх спроб шукати там допомоги. Відчуваючи себе обманутими, вони повстають проти Вавилону, що призводить до його падіння (див. Об’явл. 17:16). Проте, як зазначалося, їхні серця залишаються запеклими проти Бога і Його народу. Тому вони стануть підхожим ґрунтом для останнього обману, за допомогою якого сатана втягне світ у боротьбу проти Божого народу, бажаючи стерти його з лиця землі.

`Які життєві ситуації переконали вас у тому, що ризиковано покладатися на людей і довіряти людським принципам?`