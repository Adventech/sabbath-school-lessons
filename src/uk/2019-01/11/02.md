---
title:  Значення семи останніх кар
date:   10/03/2019
---

На час злиття семи останніх кар люди вже зроблять свідомий вибір на користь або Бога, або Вавилону. Перш ніж прийде Христос, утримувані досі руйнівні вітри сатанинської люті (див. Об’явл. 7:1-3) будуть звільнені, після чого відбудеться злиття семи останніх кар.

`Прочитайте Об’явл. 15:1, а також Вих. 7-11. Яким чином опис єгипетських кар, які вважають прототипом семи останніх кар, допомагає зрозуміти їхню мету і значення?`

Сім останніх кар названі «останніми», оскільки вони відбудуться наприкінці земної історії. Біди семи сурм охоплюють проміжок часу, який включає всю християнську еру; але сфера їхньої дії територіально обмежена. Пов’язані із сурмами лиха відбуваються в той час, коли проповідується Євангеліє (див. Об’явл. 10:8-11:14) і Христос звершує в Небесній святині Своє посередницьке служіння (див. Об’явл. 8:2-5). Ці лиха змішані з милістю, їхня мета – привести противників Божого народу до покаяння.

Натомість сім кар відбудуться безпосередньо перед Другим приходом Христа. Вони зіллються на тих, хто, подібно до фараона, зробив запеклим своє серце проти викупної Божої любові та не покаявся (див. Об’явл. 16:11). Божественний гнів – це Божий праведний суд над людьми, які вирішили прямувати згубним шляхом (див. Римл. 1:26-28) і тепер пожинають плоди свого вибору.

`Прочитайте Об’явл. 15:5-8, а також Вих. 40:34, 35 і 1 Цар. 8:10, 11. Що повідомляє фраза: «Ніхто не міг увійти до храму» (Об’явл. 15:8) про час злиття семи останніх кар?`

Вислів: «Ніхто не міг увійти до храму» (Об’явл. 15:8) указує на кінець часу випробування. Коли посередницьке служіння Христа на Небесах буде завершене, двері благодаті зачиняться назавжди, оскільки охочих покаятися вже не буде. Таким чином, сім останніх кар нікого не приведуть до покаяння, а лише остаточно викриють запеклість тих, хто приєднався до Вавилону, викликавши в них ще більшу ненависть до Бога (Об’явл. 16:9, 11).

`Погляньте на сучасний світ – його гріховний стан лише поглиблюється. Як тривала затримка кар свідчить про милість і терпіння Бога?`