---
title:  Достойний Агнець
date:   23/01/2019
---

`Прочитайте Об’явл. 5:8-14, а також Ефес. 1:20-23 і Євр. 10:12. Яку велику надію й розраду ми знаходимо в цих уривках, перебуваючи у світі, який сам собою не може нас підбадьорити?`

Підійшовши до престолу, Христос-Агнець бере книгу. Така дія свідчить про те, що всі необхідні повноваження й верховна влада належать Йому (див. Матв. 28:18; Ефес. 1:20-22). У цей момент увесь Всесвіт визнає законне право Христа на управління Землею. Христос знову придбав те, що одного разу втратив Адам.

Христос узяв сувій, а це означає, що в Його руках – доля всього людства. Чотири живі істоти і 24 старійшини впали перед Ним та поклонилися, кажучи: «Ти достойний узяти книгу і відкрити її печаті, бо Ти був заколений» (Об’явл. 5:9). Таким актом поклоніння високопоставлені ангели і представники викупленого людства підтверджують жертву Христа за людей. Своєю кров’ю Він заплатив викуп за грішне людство та пропонує кожній людині надію на викуплення й обітницю майбутніх благ, які ми навіть не можемо собі уявити.

До чотирьох живих істот і старійшин приєднується безліч ангелів навколо престолу, віддаючи хвалу Агнцеві, Котрий був заколений і тепер живий, щоб заступатися за грішний людський рід (див. Євр. 7:25). Голоси присутніх у тронному залі зливаються воєдино в гучному оклику: «Заколений Агнець достойний прийняти силу і багатство, мудрість, міць, честь, славу, благословення!» (Об’явл. 5:12).

Цієї ж миті все творіння на Небі й на Землі об’єднується у величному поклонінні Отцеві і Христу: «Тому, Хто сидить на престолі, й Агнцеві – благословення, і честь, і слава, і влада на віки віків!» (Об’явл. 5:13). У відповідь на цю хвалу чотири живі істоти і 24 старійшини вигукують: «Амінь!», завершуючи грандіозне поклоніння в небесному тронному залі.

`Учені вважають, що одного разу Всесвіт або вибухне, або зазнає колапса`<sup>*</sup>`, або розпадеться на частини. Який разючий контраст являє собою майбутнє, відкрите в Слові Божому! Як ми можемо вже зараз почати радіти майбутньому, котре очікує нас?`

<sup>*</sup>Колапс – катастрофічно швидке стиснення зірки після вичерпання її внутрішніх джерел ядерної енергії (прим. редактора).