---
title:  Значення п’ятидесятниці
date:   24/01/2019
---

Злиттям Святого Духа в день П’ятидесятниці (Дії 2:1-4) була відзначена одна з вирішальних подій в історії спасіння: посвячення Христа на післяголгофське служіння Первосвященика і Царя в Небесній святині (див. Дії 1:4-8; 2:33). Завдяки Своєму служінню Первосвященика праворуч Отця (Об’явл. 5:6, 7) Христос повною мірою може виконати План спасіння. Як наш Посередник у Небесній святині, Ісус здійснює служіння заради нашого спасіння. Через Нього віруючі мають вільний доступ до Бога й отримують прощення гріхів.

`Прочитайте Дії 2:32-36; Івана 7:39. Яку надію й підбадьорливу звістку ви знаходите в тому, що Ісус служить на Небесах як наш Первосвященик і Цар?`

Після воцаріння Христа в Небесній святині відбулося злиття Святого Духа на учнів. У тексті Об’явл. 5:6 згадуються сім духів Божих, «посланих на всю землю». Як ми вже досліджували раніше, сім духів символізують повноту дії Святого Духа у світі. Під час воцаріння Христа на престолі Святий Дух був посланий на Землю. Цей факт пов’язаний з однією з перших дій Христа в ролі нашого Первосвященика в Небесній святині. Злиття Святого Духа означає, що Ісус постав перед Отцем і Його жертва за людей прийнята Богом.

«Вознесіння Христа на Небо було знаком того, що Його послідовники отримають обіцяне благословення... Христос, увійшовши небесними ворітьми, був посаджений на престол при загальному поклонінні ангелів. Як тільки ця церемонія була завершена, Святий Дух щедрими потоками зійшов на учнів і Христос був воістину прославлений тієї славою, котру мав у Отця від віковічних часів. Злиття Духа в день П’ятидесятниці було ознакою Неба, що коронація завершилася. Згідно зі Своєю обітницею Він послав Своїм послідовникам Святого Духа з Неба на знак того, що прийняв усяку владу на Небі й на Землі як Цар і Священик та є Помазаником над Своїм народом» (Е. Уайт. Дії апостолів, с. 38, 39).

`Прочитайте Євр. 4:16; 8:1. Яку підбадьорливу вістку ви знаходите в запевненні, що Ісус як Священик і Цар отримав всю владу на Небі й на Землі? Як віра в цю істину допомагає долати труднощі в повсякденному житті й мати впевненість у майбутньому?`