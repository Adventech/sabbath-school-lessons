---
title:  Агнець достойний
date:   19/01/2019
---

### Біблійні тексти для дослідження
Об’явл. 4, 5; Єзек. 1:5-14; Ефес. 1:20-23; Євр. 10:12; Дії 2:32-36.

> <p>Пам’ятний вірш</p>
> «Не плач; ось Лев, Котрий з племені Юди, з кореня Давида, – Він переміг і може зняти сім печатей!» (Об’явл. 5:5).

Минулого тижня ми досліджували послання Христа Своєму народові на Землі. Нове видіння Івана переводить наш погляд із Землі на Небо й відкриває майбутнє – те, «що має статися після цього» (Об’явл. 4:1).

Події видіння, описаного в розділах 4-5 книги Об’явлення, відбуваються в небесному тронному залі. Сцени в цих розділах, як і в розділі 12, символічно зображують Божий контроль над історією і Планом спасіння. Однак перш ніж почне відкриватися майбутнє, нам показана центральна роль первосвященицького служіння Христа на Небесах у Його верховній владі над Землею й у викупленні людського роду. Отже, у розділах 4-5 викладено пророчий погляд на значення майбутніх подій, про які піде мова в наступних розділах книги.

Також слід зазначити: якщо послання до семи церков були написані досить простою мовою, то від цього моменту в книзі використана образна мова, яку не завжди легко витлумачити. Ця мова запозичена з історії Божого народу, записаної в Старому Завіті. Щоб правильно тлумачити книгу Об’явлення, необхідно навчитися розуміти її символічну мову у світлі Старого Завіту.