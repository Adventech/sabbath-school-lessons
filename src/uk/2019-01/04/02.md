---
title:  У небесному тронному залі
date:   20/01/2019
---

У тексті Об’явл. 4:1 Ісус запрошує Івана зійти на Небеса, щоб побачити панорамну картину огляд історії від його часу і до повернення Христа.

`Тексти Об’явл. 4:1-8; 5:8-12; Єзек. 1:26-28 містять опис небесного тронного залу. Що ці вірші повідомляють про це місце?`

Через відчинені двері апостол побачив Небесний храм і Божий престол. Престол символізує верховенство Бога і Його вищу владу над творінням, тоді як райдуга навколо престолу знаменує собою Його вірність Своєму слову (Бут. 9:13-16; Ісаї 54:9, 10). Однак сатана – противник Христа, який зазіхнув на Божу владу, – намагається заперечити авторитет Господа. Головне питання великої боротьби між Богом і сатаною полягає в тому, кому належить право керувати Всесвітом. Побачена Іваном Небесна рада зібралася в небесному тронному залі, щоб підтвердити законність Божого правління у Всесвіті (Об’явл. 4:1-8; 5:11-14).

`Прочитайте Об’явл. 4:8-11 і 5:9-14. Що ці уривки повідомляють про справжнє поклоніння? Чому Господь Бог і Агнець достойні поклоніння?`

В уривку Об’явл. 4 ми бачимо загальний опис тронного залу в Небесному храмі та безперервного поклоніння в ньому. І якщо в ході поклоніння в 4-му розділі всі возвеличують творчу силу Бога, то в 5-му розділі прославляють викуплення, дароване заколеним Агнцем. Ці розділи свідчать: справжнє поклоніння вказує на могутні Божі діяння – творіння й викуплення – та оспівує їх. Бог, Котрий створив світ за шість днів, має також владу і силу відновити наш світ до початкового стану і перетворити його на вічні оселі для Свого народу відповідно до Своїх обітниць.

`Поміркуйте про те, чого навчає Євангеліє: Той, Хто створив не тільки нас і наш світ, але й увесь Всесвіт, став Агнцем, заколеним за нас (див. Об’явл. 5:12). Яку дивовижну надію дарує нам ця вістка у світі, сповненому болю й сум’яття?`