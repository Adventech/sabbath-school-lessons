---
title:  Для подальшого дослідження
date:   25/01/2019
---

Прочитайте розділ «До Отця Мого та вашого Отця» в книзі Еллен Уайт «Христос – надія світу» (с. 829-835), а також розділ «Дар Духа» у книзі «Дії апостолів» (с. 47-56).

Вістка, записана в розділах 4-5 книги Об’явлення, має величезне значення для Божого народу, який живе в заключний період історії Землі. Злиття Святого Духа в день П’ятидесятниці ознаменувало початок проповіді Євангелія всьому світові; центром цієї проповіді став Ісус, Котрий воцарився на небесному престолі як Первосвященик і Цар праворуч Отця. Ця істина про Ісуса зайняла центральне місце в переконаннях ранніх християн (див. Євр. 8:1) і стала наріжним каменем їхньої проповіді (див. Дії 2:32-33; 5:30, 31). Вона також була для них могутнім мотивом, джерелом віри й мужності в гоніннях і важких життєвих ситуаціях (див. Дії 7:55, 56; Римл. 8:34). Унаслідок цього багато людей відгукнулося на вістку, яку проповідували християни. Через служіння Святого Духа Боже Царство виявилося тоді і продовжує виявлятися сьогодні.

Ми ніколи не повинні забувати, що тільки Добра вістка про спасіння в Христі може зворушити людські серця, перетворити їх і допомогти людям відгукнутися на заклик вічного Євангелія – боятися Бога, віддати славу й поклонитися Йому (див. Об’явл. 14:7). Наша єдина надія зосереджена в Спасителі, нашому Первосвященику й Царю в Небесній святині. Він перебуватиме зі Своїм народом до самого кінця (Матв. 28:20). Майбутнє – у Його руках.

Будемо ж завжди пам’ятати: не випускаючи з уваги суті Євангелія, ми зможемо досягти повного успіху в проповіді останньої вістки заблудлому і стражденному людству. Жодна інша проповідувана нами істина не є важливішою за Голгофський хрест, який красномовно свідчить про Бога.

**Питання для обговорення**

`Одного разу на Небесах ми поклонимося й віддамо славу Господу за Його доброту, силу і благодать. Яким чином уже зараз ми можемо підготуватися до того великого дня? Іншими словами, як можна з вдячністю в серці поклонятися Богові та славити Його за все, що Він уже здійснив, здійснює і здійснить у майбутньому?`

`Прочитайте Об’явл. 4:11 і 5:9. У яких двох ролях виступають Отець і Син у наведених текстах? Яким чином виконання Богом цих двох центральних у Плані спасіння ролей робить Його достойним нашого поклоніння? Як субота відображає ці дві дивовижні істини про нашого Бога?`<