---
title:  Місіонерська історія
date:   25/01/2019
---

#### Дві дивовижні молитви

_Ендрю Мак-Чесні_

Одне з найважливіших запитань, яке ставлять собі люди: як правильно вибрати супутника життя?

Для Маріо Бріто, президента Євро-Африканського дивізіону Церкви адвентистів сьомого дня, це запитання не було складним. Він попросив Бога про дві, здавалося б, неймовірні речі.

Маріо навчався на третьому курсі богословського факультету Адвентистського університету у французькому Коллонжі. Одного разу, коли молодий чоловік у молитві просив Бога послати йому посвячену дружину, він пригадав Марію. Вони познайомилися рік тому на студентській зустрічі в адвентистському коледжі в Сагунто, Іспанія.

У Маріо з’явилося сильне відчуття, що ця дівчина створена для нього. Однак він хотів переконатися в Божій волі й тому молився: «Боже, якщо Ти бачиш Марію моєю дружиною, спонукай її написати мені листа!» Це прохання може здатися нездійсненним, враховуючи, що дівчата рідко проявляють ініціативу на початку взаємин.

На свій подив, Маріо отримав дружній лист через тиждень. Він написав теплий лист у відповідь і звернувся в молитві з другим неймовірним проханням: «Господи, для Марії буде природно відповісти на мій лист. Та якщо вона має стати моєю дружиною, зроби так, щоб вона не відповіла».

Минули тижні, відповіді не було. Молоді люди не спілкувалися доти, доки на початку навчального року Марія не приїхала навчатися на третьому курсі Адвентистського університету у Франції. Незабаром вони почали зустрічатися.

Одного разу Маріо із цікавості запитав Марію, чому вона не відповіла на його лист.

«Він видався мені холодним і формальним, тому я вирішила не відповідати», – сказала дівчина.

Маріо не міг повірити і запитав, чи зберегла вона його. Марія принесла лист із кімнати, і молоді люди прочитали його разом. Він був таким самим теплим, яким Маріо його пам’ятав.

«Що ж було не так, чому ти не відповіла?» – знову запитав Маріо.

Марія не знала, що сказати. Тоді Маріо розповів їй про свої дві молитви.

«Тепер у тебе є пояснення!» – з усмішкою відповіла Марія.

Молоді люди одружилися наступного року.

Минуло тридцять дев’ять років, і Маріо досі впевнений, що зробив правильний вибір. Понад десять років подружжя звершувало місіонерське служіння, організовуючи церкви в неохоплених районах Португалії. Згодом Маріо очолив Адвентистську церкву в Португалії, а 2015 року був обраний президентом Євро-Африканського дивізіону.

Сім’я Маріо та Марії – ще одне місіонерське поле. Подружжя виховало рідну доньку, яка вийшла заміж за адвентистського пастора, а також дванадцять прийомних дітей.

«Марія народжена для служіння! – говорить Маріо. – Я впевнений, що зробив правильний вибір».