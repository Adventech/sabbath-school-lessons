---
title:  Запечатана книга
date:   22/01/2019
---

`Прочитайте текст Об’явл. 5:1. Яке значення має запечатана книга в контексті Ісаї 29:11, 12 і чому Іван плакав?`

Ці вірші в грецькому тексті оригіналу вказують на те, що книга лежала на престолі праворуч від Отця. Вона чекала Того, Хто був би достойний узяти книгу і «зняти її печаті» (Об’явл. 5:2).

Еллен Уайт пише, що в запечатаній книзі міститься «історія Божого провидіння, пророча історія народів і Церкви. Тут записані Божі вислови, Його повноваження, заповіді, закони, усі настанови Предвічного, а також історія всіх панівних сил народів. У цьому сувої образною мовою описано вплив кожного племені, покоління й народу від початку земної історії і до її завершення» (Е. Уайт. Рукописи, т. 9, с. 7).

Отже, запечатана книга містить Божественну таємницю щодо вирішення Богом проблеми гріха та спасіння грішного людства. Повне здійснення цієї таємниці відбудеться під час Другого приходу Христа (див. Об’явл. 10:7).

`Прочитайте Об’явл. 5:5-7. Чому Христос – Єдиний у Всесвіті, достойний узяти запечатану книгу і зняти її печаті?`

Змальована Іваном ситуація в тронному залі пов’язана з повстанням сатани. Хоч Творцем нашої планети є Бог, її поневолив сатана. Плач Івана символізує сльози Божого народу, котрий від часів Адама очікує спасіння від рабства гріха. У запечатаній книзі зберігався Божий План вирішення проблеми гріха. Безперечно, завдяки Своїй безмежній силі Бог Отець Сам міг виконати цей План. Однак викуплення грішного людства вимагало особливої жертви, і нею став Ісус. Він «переміг», тому достойний зняти печаті з книги, стати Володарем Землі і нашим Посередником у Небесній святині.

`Як ми можемо навчитися відводити Христу центральне місце у своєму житті?`