---
title:  Небесна нарада в тронному залі
date:   21/01/2019
---

Опис старців у тексті Об’явл. 4:4 свідчить про те, що це не ангели (грец. _пресбютерос_ – «старійшина»). Старійшинами в Біблії завжди називали людей. На відміну від ангелів, що постійно перебувають у присутності Бога, ці старійшини сидять на престолах. Їхній білий одяг – атрибут Божого вірного народу (див. Об’явл. 3:4, 5). Золоті вінці (грец. _стефанос_, Об’явл. 4:4) на їхніх головах призначені винятково для святих, котрі здобули перемогу (див. Якова 1:12). Усі ці деталі свідчать про те, що 24 старці – прославлені святі, котрі вознеслися на Небо.

Число 24 – символічне. Це двічі по 12, а число 12 у Біблії – символ Божого народу. 24 старійшини можуть уособлювати Божий народ у всій його повноті в старозавітний і новозавітний часи. Число 24 також може слугувати символом голів 24 священицьких черг, які здійснювали служіння в земному храмі (див. 1 Хронік 24:1-19).

Факт, що в Біблії ніколи раніше не згадувалося про 24 старійшин, означає: це нова група в небесному тронному залі. Можливо, це люди, які воскресли в момент смерті Христа (див. Матв. 27:51-53).

Якщо це так, то 24 старійшини, які вознеслися з Ісусом на Небеса, стають представниками людства, щоб засвідчити справедливість діянь Бога у виконанні Плану спасіння. У тексті Об’явл. 5:9 читаємо, що 24 старці й чотири істоти (вірш 8) впали перед Агнцем, Який був заколений, але тепер живий. Разом вони співають нову пісню, прославляючи Агнця такими словами: «Ти достойний... бо Ти був заколений і викупив нас Богові Своєю кров’ю від усякого покоління і мови, племені й народу. Ти зробив їх царством і священиками для нашого Бога, й вони будуть царювати на землі!» (Об’явл. 5:9-10).

`В уривку Об’явл. 4:6-8 також згадуються чотири істоти. Порівняйте їх опис із зображенням чотирьох істот у текстах Єзек. 1:5-14; 10:20-22, а також з описом серафимів в Ісаї 6:2, 3.`

Згадані чотири істоти посідають високе становище, вони служать Богові як Його посередники і стражі Його престолу (див. Псал. 99:1). Їхні крила символізують негайне виконання Божих доручень, а очі вказують на досконалу обізнаність. Присутність цих істот разом з 24 старійшинами та безліччю ангелів навколо престолу (Об’явл. 5:11) свідчить про те, що в тронному залі представлені і Небо, і Земля.