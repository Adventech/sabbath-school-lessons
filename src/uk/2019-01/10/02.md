---
title:  Трьохангельська вістка
date:   03/03/2019
---

Безпосередньо перед кінцем світу Бог посилає вістку застереження, символічно представлену вісткою трьох ангелів, котрі летять посеред неба і звіщають її гучним голосом. Грецьке слово ангелос означає «вісник», «посланець». Книга Об’явлення свідчить про те, що три ангели підтримують Божий народ, якому доручено нести світові вістку для останнього часу.

`Прочитайте Об’явл. 14:6, а також Матв. 24:14. Вістка першого ангела названа «вічне Євангеліє» (Об’явл. 14:6). Що ця назва відкриває нам про зміст і призначення вістки першого ангела? Чому ця вістка лежить в основі нашої віри?`

Першою вісткою для людей останнього часу є Євангеліє в контексті настання години Божого суду. Євангеліє – це Добра новина про Бога, Котрий дарує людям спасіння на підставі віри в Ісуса Христа і Його жертву за них. Євангеліє назване «вічним», тому що Бог ніколи не змінюється. Його План був розроблений ще до нашого існування (див. 2 Тим. 1:9; Тит. 1:2). Вістка першого ангела повідомляє і про спасіння, і про суд. Це добра вістка для тих, хто віддає славу Богові й поклоняється Йому як своєму Творцеві, але вона також попереджає про суд над тими, хто відкидає Творця і дану Ним ознаку істинного поклоніння – сьомий день, суботу.

В описі Трьохангельської вістки зазначено, що ангели проголошують застереження «гучним голосом» (Об’явл. 14:7, 9). Невідкладні й важливі вісті повинні почути всі, оскільки вони стосуються вічної долі кожної людини. Саме тому їх необхідно донести до кожного народу, покоління, племені й народності. Це проголошення має особливе значення тому, що наприкінці часу звір отримає владу «над кожним поколінням, і народом, і народностями, і племенами» (Об’явл. 13:7). Сатанинські омани всесвітнього масштабу зіткнуться з проголошенням Євангелія в останній час, яке також охопить весь світ.

Божий народ проголошує Трьохангельську вістку, аби протидіяти сатані і його союзникам останнього часу – драконові, що символізує язичництво/спіритизм, морському звірові, який уособлює римський католицизм, та звірові з ягнячими рогами, або лжепророкові – представнику відступницького протестантизму (Об’явл. 13). Вони діятимуть у період шостої кари (Об’явл. 16:13, 14). Таким чином, світові запропоновані дві протиборчі вістки, які переслідують одну мету – завоювати довіру жителів Землі.

`Як адвентисти сьомого дня, ми покликані проголошувати всьому світові істини останнього часу – Трьохангельську вістку. Яким є ваш особистий внесок у цю місію? Що ще ви можете зробити для цього?`