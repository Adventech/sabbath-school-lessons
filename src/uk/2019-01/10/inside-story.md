---
title:  Місіонерська історія
date:   08/03/2019
---

#### Винахідливість заради порятунку

_Ендрю Мак-Чесні_

Адвентисти сьомого дня вирушили в круїз по Волзі на орендованому кораблі, щоб поділитися із жителями Центральної Росії порадами щодо здорового способу життя.

Діти написали твори на тему Десяти Заповідей і роздавали їх людям на вулицях. На євангельських зустрічах людям, чиї будинки були зруйновані внаслідок воєнного конфлікту в Східній Україні, подарували електричні інструменти. Цими й іншими незвичними способами члени Церкви поширюють Євангеліє у Євро-Азійському дивізіоні Церкви АСД, на території колишнього Радянського Союзу.

«Це непроста територія, але Бог діє через служіння “Залучення всіх членів Церкви”», – говорить президент дивізіону Михайло Камінський.

Одинадцять професійних медиків-адвентистів вирушили у двотижневий круїз по Волзі. Подорож, яка повторювала популярний туристичний маршрут, організувала російська недержавна організація охорони здоров’я. Адвентистам запропонували розповісти про користь води, сонячного світла, фізичних вправ і відпочинку, а також провести заняття для охочих кинути курити.

Капітан судна, який курив усе своє життя, відвідував ці заняття.

«Він так багато курив, що навколо нього завжди була хмара диму», - розповідає президент Західно-Російського союзу Іван Вельгоша. До кінця поїздки він кинув курити і зробив свій корабель зоною, вільною від куріння. Адвентисти подарували капітанові книгу про здоров’я і розповіли, що Ісус допоможе йому ніколи більше не повертатися до цієї згубної звички.

У місті Нижній Новгород школярі написали твори про Божий Закон. Одна дитина написала: «Нам потрібно пам’ятати третю заповідь, щоб ми не говорили поганих слів про Бога». В іншому творі сказано: «Якщо люди перестануть красти, ми станемо найбагатшою країною у світі». Діти протягом п’яти днів роздавали написані від руки твори на вулицях міста.

У Східній Україні члени Церкви виявили, що розіграші електродрилів приваблюють чоловіків на євангельські зустрічі. Жінки стабільно приходили на програму, але кількість чоловіків різко зросла, коли зробили оголошення про розіграш електродрилів. «Людям потрібні інструменти, щоб відремонтувати свої будинки, зруйновані внаслідок воєнного конфлікту», – говорить Станіслав Носов, президент Української уніонної конференції.

Щоденні розіграші проводили на двотижневих євангельських зустрічах в декількох містах Східної України. Переможці отримували дриль або набір каструль на вибір, а кожен, хто відвідав сім зустрічей поспіль, отримав продовольчий пакет з макаронами, цукром, молоком та іншими продуктами. Десятки людей прийняли хрещення.

«Бог творить чудеса через програму “Залучення всіх членів Церкви”», – переконаний Михайло Камінський.