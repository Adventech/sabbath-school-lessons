---
title:  Вістка третього ангела
date:   07/03/2019
---

`Як зображений вірний Божий народ в Об’явл. 14:12?`

На противагу описові вірного Божого народу, в Об’явл. 14:9, 10 міститься попередження про долю тих, кого спіткає Божий гнів. Злиття Божого гніву в Старому Завіті символічно представлене в образі пиття вина з чаші (див. Єрем. 25:15, 16). На суворість суду над поклонниками звірові вказує факт, що чаша містить нерозбавлене вино Божого гніву. У стародавні часи люди часто розбавляли вино водою, щоб послабити його п’янку дію. Нерозбавлене вино символізує злиття Божого гніву в усій його повноті, без найменшого натяку на помилування.

`Прочитайте Об’явл. 14:10, 11, а також Об’явл. 20:10-15. Як уривки Ісаї 34:8-10 і Юди 7 проливають світло на твердження: «І дим їхніх мук підіймається на віки віків»?`

Фраза про муки у вогні й сірці вказує на повне знищення. Вогонь і сірка – знаряддя суду (див. Бут. 19:24; Ісаї 34:8-10). Образ висхідного диму знищення використовується в Біблії досить часто. Про майбутнє знищення Едому вогнем і сіркою пророкував Ісая: «Не погасне вночі ані вдень, дим його підійматися буде повік, з роду в рід опустошений буде, навіки-віків не перейде по ньому ніхто» (Ісаї 34:10). Юда описує долю Содома й Гоморри, називаючи їх містами, що зазнали кари «вічного вогню» (Юди 7). У вищенаведених текстах не йдеться про вічне горіння, адже жодне зі згаданих міст сьогодні не охоплене полум’ям. Вічними будуть наслідки, а не вогонь. У книзі Об’явлення вислів «вічний вогонь» означає повне знищення; вогонь горітиме доти, доки не знищить усе на своєму шляху.

`Знання того, що нечестиві не будуть вічно мучитися в пекельному вогні, дає привід для подяки. Проте сам факт відплати вселяє жах. Що незмінність та суворість відплати говорить нам про покладений на нас священний обов’язок – попередити людей про майбутні події?`