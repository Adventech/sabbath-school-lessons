---
title:  Вістка першого ангела. Частина 1
date:   04/03/2019
---

`Прочитайте Об’явл. 14:7, а також Екл. 12:13, 14. Що означає боятися Господа? Як страх Господній і дотримання Божих Заповідей пов’язані з Євангелієм? (Див. також Римл. 7:7-13). Який існує зв’язок між відчуттям шанобливого страху перед Богом та прославлянням Бога?`

Заклик «Побійтеся Бога й віддайте Йому славу» (Об’явл. 14:7) звучить у контексті «вічного Євангелія». Усвідомлення того, що Христос здійснив заради нашого спасіння, знаходить позитивний відгук у нашому серці.

У Біблії шанобливий страх перед Богом та прославляння Бога – тісно взаємопов’язані поняття (див. Псал. 22:24; Об’явл. 15:4). Разом вони вказують на правильні взаємини з Богом (див. Йов 1:8) і покору Йому.

Боятися Бога не означає відчувати страх перед Ним. Це означає серйозно і з благоговінням ставитися до Нього, дозволити Йому панувати в нашому житті. Божий народ останнього часу – це люди, котрі бояться Бога (див. Об’явл. 11:18; 19:5). Господь бажає, щоб Його народ любив Його (див. П. Зак. 11:13; Матв. 22:37), підкорявся Йому (див. П. Зак. 5:29; Екл. 12:13) та відображав Його характер (див. Бут. 22:12).

Для Божого народу дуже важливо віддавати Йому славу, оскільки «прийшла година Його суду» (Об’явл. 14:7). Тут ідеться про слідчий суд, який передує поверненню Христа. Мета цього суду – на підставі мотивів, слів і вчинків визначити наш остаточний вибір: чи є ми вірними Божими служителями, чи ні (див. 1 Кор. 4:5; Матв. 12:36, 37; 2 Кор. 5:10). Після завершення суду буде вирішена доля кожної людини (див. Об’явл. 22:11) і Христос прийде, щоб віддати кожному згідно з його ділами (див. Об’явл. 22:12).

У 14-му розділі книги Об’явлення сказано, що суд – це частина Євангелія. Для людей, які підтримують правильні взаємини з Богом, суд несе добру вістку, адже він передбачає виправдання, спасіння, свободу й вічне життя. Однак непокірним суд не обіцяє нічого доброго, доки вони не покаються та не звернуть свій погляд до Бога, прийнявши застережливу вістку останнього часу про годину суду. Бог бажає, щоб ніхто не загинув, але всі покаялися (див. 2 Петра 3:9).

`Чи зможете ви встояти на суді завдяки власній праведності? Який вердикт можна винести, ґрунтуючись на вашому житті? Як ваша відповідь свідчить про вашу потребу в Євангелії?`