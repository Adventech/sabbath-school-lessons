---
title:  Друга і третя печаті
date:   28/01/2019
---

`Прочитайте Об’явл. 6:3, 4. Ґрунтуючись на описі вершника на червоному (гр. пюррос – «вогненно-червоному») коні, що можна сказати про ставлення людей до проповіді Євангелія?`

Червоний – колір крові. У цього вершника великий меч і йому дано забрати мир із Землі, що дозволяє людям убивати один одного (Матв. 24:6).

Розповідь про другу печать змальовує наслідки неприйняття Євангелія, які виявилися в другому столітті. Христос провадить духовну війну за допомогою проповіді Євангелія, проте сили зла чинять сильний опір, тому переслідування неминучі. Вершник не вбиває, а забирає мир із Землі, після чого неодмінно відбуваються гоніння (Матв. 10:34).

`Прочитайте Об’явл. 6:5, 6, а також Левит 26:26 і Єзек. 4:16. На підставі опису вершника на чорному коні, що можна сказати про проповідь Євангелія в цей період?`

Вершник на чорному коні тримає вагу для зважування продуктів. Звучить заява: «Мірка пшениці – за динарій, і три мірки ячменю – за динарій» (Об’явл. 6:6). У тій частині світу зерно, олія і вино були товарами першої необхідності (П. Зак. 11:14). Ретельно зважувати зерно означало зазнавати великих нестатків або голоду (див. Левит 26:26; Єзек. 4:16). За днів Івана динарій становив денну заробітну плату (Матв. 20:2). За звичайних обставин денний заробіток міг покрити всі одноденні потреби сім’ї. Однак через голод ціни непомірно зросли. В епізоді з третьою печаттю повідомляється, що заробітної плати за цілий робочий день було достатньо для забезпечення необхідною кількістю їжі лише однієї людини. Щоб нагодувати невелику сім’ю, за денну плату треба було купити три мірки ячменю – дешевшого продукту для бідних.

Уривок про третю печать указує на подальші наслідки неприйняття Євангелія в четвертому столітті, коли церква здобула політичну владу. Якщо білий кінь символізує проповідь Євангелія, то чорний позначає її відсутність і довіру людським традиціям. Зерно в Біблії – символ Слова Божого (Луки 8:11). Відкидання Євангелія неминуче призведе до голоду за Божим Словом, про який писав пророк Амос (див. Амоса 8:11-13).