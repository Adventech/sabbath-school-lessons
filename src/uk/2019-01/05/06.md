---
title:  Зняття шостої печаті
date:   31/01/2019
---

У розповіді про п’яту печать бачимо Божий народ, який страждає від несправедливості у ворожому світі і благає про Боже втручання. Настав час Богові заступитися за Своїх дітей у відповідь на їхні молитви.

`Прочитайте Об’явл. 6:12-14, а також Матв. 24:29, 30 і 2 Сол. 1:7-10. Про що повідомляють ці тексти?`

Останні три ознаки шостої печаті були передречені Ісусом у Матв. 24:29, 30. Як провісники Другого приходу вони мали здійснитися після завершення «великої скорботи» (Об’явл. 7:14) 1798 року. Як і в пророцтві Христа, записаному в Матв. 24, сонце, місяць, зорі (метеорити) і небо згадуються тут у буквальному розумінні. Використання сполучника «як» допомагає нам зрозуміти, що йдеться про реальні предмети або явища: сонце стало темне, як волосяний міх; місяць став, наче кров; зорі попадали на землю, як смоківниця скидає свої плоди. Християни в західному світі сприйняли Лісабонський землетрус 1755 року, «Чорний день» 19 травня 1780 року в східній частині Нью-Йорка і на півдні Нової Англії, а також видовищний метеоритний дощ над Атлантичним океаном 13 листопада 1833 року як виконання пророцтва Ісуса. Виконання цього пророцтва (Об’явл. 6:12-14) також викликало цілу низку пробуджень та усвідомлення близькості Приходу Христа.

Прочитайте Об’явл. 6:15-17, а також Ісаї 2:19; Осії 10:8 і Луки 23:30. Ці картини зображують представників усіх верств суспільства, які в паніці намагаються сховатися від жахливого потрясіння під час Приходу Христа. Звертаючись до гір та скель, вони просять сховати їх від «обличчя Того, Хто сидить на престолі, та від гніву Агнця» (Об’явл. 6:16). Настав час відновити справедливість, адже Христос прийде «прославитися між Своїми святими» (2 Сол. 1:10). Доля нечестивих описана в уривку Об’явл. 19:17-21.

Наприкінці згаданих подій з уст уражених жахом нечестивих звучить риторичне запитання: «Бо прийшов великий день Його гніву, – і хто може встояти?» (Об’явл. 6:17; див. також Наума 1:6; Мал. 3:2). Відповідь на це запитання міститься в тексті Об’явл. 7:4: встояти того дня зможе тільки відмічений Божий народ.

`«І хто витерпить день Його прибуття?» (Мал. 3:2). Як би ви відповіли на це запитання? Які аргументи з Біблії могли б навести? Поділіться своїми відповідями в класі Суботньої школи.`