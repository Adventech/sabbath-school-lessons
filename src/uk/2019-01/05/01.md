---
title:  Сім печатей
date:   26/01/2019
---

### Біблійні тексти для дослідження
Об’явл. 6:1-17; Левит 26:21-26; Єзек. 4:16; П. Зак. 32:43; 2 Сол. 1:7-10.

> <p>Пам’ятний вірш</p>
> «Ти достойний узяти книгу і відкрити її печаті, бо Ти був заколений і викупив нас Богові Своєю кров’ю від усякого покоління і мови, племені й народу. Ти зробив їх царством і священиками для нашого Бога, й вони будуть царювати на землі» (Об’явл. 5:9, 10).

Розділ 6-й книги Об’явлення продовжує опис сцени з розділів 4-5, де Христос постає достойним відкрити запечатану книгу, адже Своїми переможними життям і смертю Він знов здобув те, що втратив Адам. Тепер Ісус готовий розкрити печатки, щоб виконати до кінця План спасіння.

П’ятидесятниця ознаменувала початок проповіді Євангелія, завдяки якій Христос розширює межі Свого Царства. Таким чином, зняття печатей пов’язане з проповіддю Євангелія та наслідками її відкидання. Зняття останньої, сьомої, печаті приводить нас до завершального етапу світової історії.

В Об’явл. 3:21 міститься ключ до розуміння семи печатей: «Переможцеві дозволю сісти зі Мною на Моєму престолі, – як і Я, перемігши, сів з Моїм Отцем на Його престолі». Розділи 4-5 повідомляють про перемогу Христа і про те, що завдяки Своїй жертві на Голгофі Він достойний бути нашим Небесним Первосвящеником та розгорнути книгу. Останні тексти 7-го розділу розповідають про переможців, які стоять перед престолом Христа. Отже, 6-й розділ розповідає про боротьбу Божого народу за право сидіти разом з Ісусом на престолі.