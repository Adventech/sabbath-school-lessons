---
title:  Зняття п’ятої печаті
date:   30/01/2019
---

`Прочитайте Об’явл. 6:9, 10. Про що розповідають ці вірші?`

У Біблії слово «душа» означає людину (див. Бут. 2:7). Мучеництво Божого вірного гнаного народу зображене в наведених текстах у образі жертовної крові, вилитої до основи жертовника цілопалення в земній святині (див. Вих. 29:12; Левит 4:7). Божі діти зазнали переслідувань і смерті за свою вірність Євангелію. Вони кличуть до Бога, благаючи Його втрутитися й виправдати їх. У наведених текстах ідеться про несправедливість, яка панує на Землі, але аж ніяк не про стан померлих.

`Прочитайте Об’явл. 6:11, а також П. Зак. 32:43 і Псал. 79:10. Що було сказано мученикам з Божого народу у відповідь на їхні благання?`

Святим мученикам був даний білий одяг, що символізує праведність Христа; завдяки цьому вони отримують виправдання – Його дар для тих, хто прийняв Божу благодать (див. Об’явл. 3:5; 19:8). Потім цим людям наказано ще трохи спочивати, доки їхні брати, котрих чекає така ж доля, не доповнять числа. Важливо зазначити, що в грецькому тексті Об’явл. 6:11 слово «число» відсутнє. У книзі Об’явлення говориться не про конкретне число мучеників, яке має бути досягнуте до повернення Христа, а про повноту їхнього характеру (грец. хеосплеротосін означає «поки будуть наповнені/ довершені»). Божий народ досягне духовної повноти завдяки одягові праведності Христа, а не ціною власних заслуг (див. Об’явл. 7:9, 10). Святі мученики не воскреснуть і не будуть виправдані, доки не відбудеться Другий прихід Христа і не настане Тисячолітнє царство (див. Об’явл. 20:4).

Події, пов’язані з п’ятою печаттю, відбулися перед Реформацією, тоді мільйони людей зазнали мученицької смерті за свою вірність (Матв. 24:21). Цей уривок з Об’явлення також нагадує нам про страждання, яких зазнав Божий народ протягом усієї історії від часів Авеля (див. Бут. 4:10) і зазнаватиме, доки Бог не помститься за «кров Своїх рабів» (Об’явл. 19:2).

«Доки, Владико?» – протягом століть звучить зойк Божого стражденного народу. Хто з нас ніколи не боровся з несправедливістю в цьому житті? Яку розраду ви знаходите в розповіді про п’яту печать, знаючи, що одного разу справедливість переможе?