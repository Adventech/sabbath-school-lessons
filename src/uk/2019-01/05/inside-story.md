---
title:  Місіонерська історія
date:   01/02/2019
---

#### Усиновлений на похороні

_Ендрю Мак-Чесні_

Люди зібралися на похорон молодої жінки в церкві адвентистів сьомого дня Міланжа, що на відстані трьох кілометрів від кордону Мозамбіку з Малаві.

Жінка померла від ускладнень, пов’язаних зі СНІДом, усього через п’ять днів після народження хлопчика. Її ВІЛ-інфікований чоловік, батько дитини, помер раніше.

Малюк кричав під час похорону. «Він плакав, оскільки не було кому його погодувати», – розповідає Клементе Матеус Малала, 61-річний фермер, який був присутній на похороні.

Клементе поговорив з родичами дитини після похорону і дізнався, що в них немає грошей навіть на молоко і підгузки. Він міг купити все необхідне, але не був упевнений, що родичі не продадуть усе це. Тому чоловік запропонував усиновити дитину.

Хлопчик Лейстон тепер п’ятий і наймолодший з чотирьох дітей-сиріт, усиновлених Клементе та його дружиною. У них також є четверо власних дітей.

Клементе, який вирощує стручкову квасолю і кукурудзу на своїй фермі в сільській місцевості на заході Мозамбіку, завжди був активним членом Церкви і євангелістом. Завдяки його служінню за останні тринадцять років хрестилися 430 осіб. Проте ніщо не зворушувало його серце так, як горе чотирьох усиновлених дітей, які втратили своїх батьків через СНІД.

«Бог благословив мене даром приводити до Нього людей, але справжнє щастя я знаходжу в турботі про сиріт, – говорить він. – Дорослі, яких я приводжу до Христа, здатні подбати про свої фізичні потреби. А сироти без моєї допомоги страждатимуть удвічі більше: їхні фізичні потреби не будуть задоволені, і вони можуть втратити спасіння».

СНІД ‒ серйозна проблема в Мозамбіку. Клементе й інші адвентисти сьомого дня намагаються змінити ситуацію. Чоловік усиновив першого сироту Рохеріо, побачивши, як дворічний малюк порпається в смітті на узбіччі дороги в пошуках їжі. Родичі повідомили Клементе, що батьки Рохеріо померли, і з радістю віддали його фермеру, коли той запропонував забрати хлопчика на виховання. Подібним чином Клементе всиновив ще двох дітей – дівчаток.

Рохеріо зараз п’ятнадцять років, а двом дівчаткам – вісім і одинадцять.

«Найменше, що я можу зробити, – це взяти кількох дітей і нагодувати їх у своєму домі», – говорить Клементе.

Чоловік мріє про адвентистську школу в Міланжі, де його прийомні діти зможуть навчатися.

«Ми повинні вкладати кошти в освіту, щоб у Церкви було майбутнє!» - упевнений він.

Частина пожертвувань тринадцятої суботи допоможе побудувати адвентистську школу в рідному місті Клементе. Дякуємо вам за ваші місіонерські пожертвування!