---
title:  Зняття першої печаті
date:   27/01/2019
---

`Прочитайте Об’явл. 6:1-8, а також Левит 26:21-26 і Матв. 24:1-14. Знайдіть спільні ключові слова в цих текстах. Що можна пізнати про значення перших чотирьох печатей на підставі паралельних віршів?`

Події семи печатей необхідно розуміти в контексті старозавітних проклять, які зображені мечем, голодом, моровицею і польовими звірами (див. Лев. 26:21-26). Єзекіїль визначає їх як Божі «чотири… лихі присуди» (Єзек. 14:21). Це були дисциплінарні заходи, які Бог застосовував до людей, коли вони виявляли невірність заповіту. Тим самим Він бажав пробудити Свій народ, щоб він усвідомив власний духовний стан. Так само і чотири вершники – це Божий інструмент, який Він використовує, щоб не дати Своєму народові заснути в очікуванні повернення Ісуса.

Ми бачимо також тісні паралелі між першими чотирма печатями і текстами Матв. 24:4-14, де Ісус відкриває майбутні події. Чотири вершники – це засіб, завдяки якому Бог утримує Своїх дітей на правильному шляху, нагадуючи, що нинішній світ не є їхнім домом.

У текстах Об’явл. 6:1, 2 образною мовою описана перемога. Вони перегукуються з уривком Об’явл. 19:11-16, де Христос зображений як Вершник на білому коні на чолі Свого небесного ангельського війська; Господь гряде спасти Свій народ під час Другого приходу. Білий колір, який символізує чистоту, асоціюється з Христом та Його послідовниками. Вершник на коні тримає лук, йому також дано вінець (Об’явл. 6:2). Цей портрет нагадує нам образ Бога в Старому Завіті – Вершник з луком у руці, Котрий перемагає ворогів Свого народу (див. Авак. 3:8-13; Псал. 45:5, 6). Вінець на голові вершника (Об’явл. 6:2) позначений грецьким словом стефанос – «вінець перемоги» (Об’явл. 2:10; 3:11). Цей вершник іде вперед, щоб перемагати.

У розповіді про першу печать зображена проповідь Євангелія; вона посилилася в день П’ятидесятниці, за допомогою чого Христос почав розширювати Своє Царство. Як тоді, так і сьогодні існує багато територій, які необхідно охопити проповіддю. Безліч людей потребує того, щоб стати послідовниками Ісуса, доки грядущий у славі Христос не здобуде остаточної перемоги.

З пророчого погляду, розповіді про першу печать відповідає послання до Ефеської церкви. У посланні зображений апостольський період першого століття, протягом якого Євангеліє стрімко поширювалося по всьому світу (Колос. 1:23).

`Чому нам не слід забувати, що, зробивши свій вибір на користь Христа, ми приєдналися до Переможця?`