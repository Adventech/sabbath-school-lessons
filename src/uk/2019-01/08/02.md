---
title:  Жінка і дракон
date:   17/02/2019
---

`Прочитайте Об’явл. 12:1-5. У видінні Іван побачив дві великі ознаки. Перша про жінку, яка носить під серцем дитину, а друга – про дракона. Кого уособлюють ці символи і про що йдеться в текстах?`

Жінка в Біблії символізує Божий народ (див. 2 Кор. 11:2). Непорочна жінка уособлює вірних християн, а блудниця – віровідступників. Жінка з 12-го розділу книги Об’явлення спочатку символізує Ізраїль, до якого прийшов Месія (див. Об’явл. 12:1-5), а у віршах 13-17 уособлює справжню Церкву, Його вірний Останок.

Непорочна жінка зодягнена в сонце, а під ногами її - місяць. Сонце в Біблії символізує славу характеру Христа, Його праведність (Мал. 4:2). Він – «Світло для світу» (Івана 8:12), і Його народ має відображати світові світло Божого люблячого характеру (Матв. 5:14-16). Місяць, «світило мале» (Бут. 1:16), указує на старозавітні образи й обітниці, які передвіщали служіння Христа в євангельську еру.

Іван бачить у видінні ще одного символічного персонажа – великого червоного дракона. У наступних віршах дракон названий дияволом і сатаною, стародавнім змієм (див. Об’явл. 12:9). Текст повідомляє, що його хвіст змів третину небесних зірок і кинув їх на землю. Хвіст – символічне знаряддя зваблювання (див. Ісаї 9:14, 15; Об’явл. 9:10). Втративши своє високе становища на Небесах (див. Ісаї 14:12-15), сатана зміг звабити третину ангелів (Об’явл. 12:4). Ці грішні ангели є злими духами, що допомагають дияволу в протистоянні Богові та Його справі спасіння (див. 1 Тим. 4:1). У книзі Об’явлення дракон із сімома головами й десятьма рогами згадується також як символ використовуваних сатаною посередників – язичницького Риму (Об’явл. 12:4) і спіритизму (Об’явл. 16:13, 14). «В іншому місці сатана названий драконом (див. Об’явл. 12:9); це він підбурював Ірода вбити Спасителя. Але головною зброєю сатани в боротьбі проти Христа і Його народу протягом перших століть християнської ери була Римська імперія, де панувало язичництво. Отже, передусім уособлюючи сатану, дракон водночас є символом і язичницького Риму» (Е. Уайт. Велика боротьба, с. 438).

`Прочитайте Об’явл. 12:9. Сатана названий «давній змій». Який існує зв’язок між обітницею в Бут. 3:15 і спробою дракона погубити насіння жінки, «коли народить» (Об’явл. 12:4)?`

Від самого початку сатана очікував Месію – Дитину, яка мала народитися, щоб знищити її. Коли Месія народився, сатана використав язичницький Рим (символом якого є дракон в Об’явл. 12:4), щоб знищити Його (див. Матв. 2:13-16). «І взяте було її Дитя до Бога і до Його престолу» (Об’явл. 12:5).