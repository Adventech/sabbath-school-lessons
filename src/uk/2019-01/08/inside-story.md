---
title:  Місіонерська історія
date:   22/02/2019
---

#### Дар часу

_Ендрю Мак-Чесні_

Трейсі Лі, мати чотирьох дітей, яка живе неподалік від Форт-Уерта, штат Техас, міркувала, яким даром вона може послужити Господу. Вона була небагата і протягом багатьох років страждала від синдрому дефіциту уваги. Однак, займаючись навчанням своїх дітей і доглядаючи за п’ятьма тваринами, жінка зрозуміла, що може присвятити Богові час.

Трейсі зголосилася листуватися з ув’язненими в рамках програми служіння засудженим Церкви адвентистів сьомого дня в Грандв’ю, штат Техас.

«Чим більше я займалася цією справою, тим більше вона мені подобалася, – розповідає Трейсі. – Я відчувала, що приношу людям користь, тому продовжувала своє служіння».

Через шість років вона стала відповідальною за програму служіння засудженим, що охопила більшу кількість людей, ніж чисельність її церкви. Вона щотижня надсилає поштою десяткам ув’язнених біблійні уроки і підтримує контакт з понад 300 людьми.

Складно сказати, скільки людей прийняло хрещення завдяки її роботі, але кілька ув’язнених засвідчило про великі зміни у своєму житті. Один ув’язнений написав, що під час чергового побачення його родич із подивом запитав: «Що з тобою трапилося? У тобі щось помітно змінилося. Ти став випромінювати світло!»

«Я зміг свідчити цій людині, тому що в мені відбулися зміни, – писав ув’язнений Трейсі. – Дякую вам за час, який ви присвятили нам!»

Зараз Трейсі 46 років, вона виросла в церкві, яка збирається на богослужіння по неділях. Жінка вийшла заміж і кілька років відвідувала різні церкви, намагаючись знайти найкраще місце для виховання дітей. Одного разу вона роздивлялася книги в книгарні зі своїм старшим сином Кайлом, коли один із покупців заговорив з нею.

«Він запросив нас до церкви Грандв’ю на концерт», – згадує Трейсі.

Сім’я відвідала кілька концертів у церкві й почала відвідувати богослужіння по суботах. Через сім місяців після приєднання до Церкви Трейсі зайнялася служінням засудженим. Ця робота не тільки принесла їй радість, а й допомогла компенсувати синдром дефіциту уваги.

Трейсі дуже рада, що це служіння навчило її не відкладати всі справи на потім і складати свій розпорядок на тиждень таким чином, щоб своєчасно допомагати ув’язненим і піклуватися про свою сім’ю.