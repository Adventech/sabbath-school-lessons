---
title:  Війна на землі
date:   19/02/2019
---

`Прочитайте Об’явл. 12:13, 14. Утративши доступ на Небеса, сатана продовжує свої нападки на Церкву протягом 1260 років. Як упродовж цього періоду Бог діяв у житті Церкви?`

«Скинення сатани як обвинувача братів на Небі було здійснене великою працею Христа, Котрий віддав Своє життя. Незважаючи на постійний опір сатани, План викуплення було здійснено... Сатана знає, що узурпована ним імперія буде врешті-решт відібрана від нього, тому сповнений рішучості будь-що знищити якомога більше істот, створених Богом на Його образ. Він зненавидів людину, оскільки Христос виявив до неї вибачливу любов і співчуття; тепер диявол готовий вдатися до будь-якого обману, щоб цим погубити людину. Усвідомлюючи власне безвихідне становище, він узявся до справи з подвійною енергією» (Е. Уайт. Дух пророцтва, т. 3, с. 194, 195).

Безперечно, сатана продовжує діяти на Землі, зливаючи свій гнів на головний об’єкт Христової любові – Церкву. Однак Церква протягом пророчого періоду в 1260 років перебуває в пустелі під Божественним захистом.

У 12-му розділі книги Об’явлення двічі згадується період сатанинського переслідування. У першому випадку це 1260 днів / років (Об’явл. 12:6), у другому – час, часи і півчасу (див. Об’явл. 12:14). Ці два відрізки часу – період гоніння з боку малого рогу, про який згадується в Дан. 7:23-25. У Біблії пророчий день дорівнює року, згідно з принципом «день за рік». Історичний період, що відповідає цьому опису, охоплює 538-1798 рр. Увесь цей час Римська Католицька церква на правах церковно-державної влади домінувала в Західному світі до 1798 року, коли генерал Наполеона Бертьє поклав край її деспотизму.

Після закінчення пророчого періоду перебування жінки в пустелі сатана починає нову атаку, щоб знищити Божу Церкву. Протягом такого тривалого періоду дракон, бажаючи погубити жінку, вивергає зі своєї пащі потік води, наче ріку. Води символізують людей і народи (Об’явл. 17:15). У цей період Рим посилає армії і народи проти вірного Божого народу. Після завершення згаданого пророчого періоду земля поглинає ріку й рятує жінку, забезпечивши їй надійне сховище. Це вказує на надане Америкою пристановище, де панувала релігійна свобода (Об’явл. 12:16).

Поміркуйте про те, як довго тривали гоніння – 1260 років! Що це говорить про обмеженість наших уявлень, які спонукають нас вважати, що Другий прихід Христа невиправдано затримується?