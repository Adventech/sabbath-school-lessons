---
title:  Сатана скинутий на землю
date:   18/02/2019
---

`Прочитайте Об’явл. 12:7-9, де йдеться про війну на Небесах. Що це була за війна, яка закінчилася вигнанням сатани з Неба?`

Сатана був вигнаний з Неба ще на початку великої боротьби, коли відкрито повстав проти Божого правління. Він бажав захопити небесний престол й уподібнитися до Всевишнього (див. Ісаї 14:12-15). Диявол відкрито повстав проти Бога, але зазнав поразки і був скинутий на Землю. Однак, спокусивши першу пару людей, сатана захопив владу Адама над цим світом (див. Луки 4:6). Самозваний князь цього світу (див. Івана 12:31) привласнив собі право бути присутнім на Небесній раді як представник від Землі (див. Йов 1:6-12). Однак після поразки сатани на Голгофі Бог обмежив його та грішних ангелів територією Землі, яка стала місцем їхнього ув’язнення аж до дня остаточної відплати (див. 2 Петра 2:4; Юди 6).

Своєю смертю Ісус викупив заблудлих, і весь Усесвіт побачив справжню сутність бунтівника. «Сатана побачив, що маска з нього зірвана. Усі його вчинки викриті перед безгрішними ангелами і Всесвітом. Він постав перед ними як убивця. Проливши кров Божого Сина, він втратив прихильність небесних істот. Відтоді його діяльність була обмежена» (Е. Уайт. Христос – надія світу, с. 761). Перед обличчям безмежного Всесвіту влада над Землею перейшла від сатани до Ісуса, і Він був проголошений законним Правителем нашої планети (див. Ефес. 1:20-22; Филп. 2:9-11).

Ісус провістив цю подію: «Нині настав суд цьому світові; нині князь цього світу буде вигнаний геть» (Івана 12:31).

Після такого суду над сатаною «настало спасіння і сила, і Царство нашого Бога, і влада Його Христа» (Об’явл. 12:10). Сатана продовжує користуватися обмеженою владою та заподіювати шкоду Божому народові на Землі, однак усвідомлює, що «має обмаль часу» (Об’явл. 12:12). І хоч часу в сатани справді «обмаль», він докладає всіх зусиль, щоб викликати біль, страждання і хаос на Землі.

`Згідно з Об’явл. 12:11, як можна захиститися від диявола? (Див. також Ефес. 6:10-18).`