---
title:  Стратегія сатани наприкінці часу
date:   21/02/2019
---

Текст Об’явл. 12:17 знаменує собою поворотний момент у стратегії сатани, який прагне переманити на свій бік людей цього світу і навіть спокусити вірних послідовників Христа. Протягом усієї історії християнства диявол перешкоджав Божій справі спасіння насамперед за допомогою майстерних компромісів усередині Церкви, а також насильства і гонінь ззовні. Історія свідчить, що ця стратегія, успішна протягом багатьох століть, була ослаблена завдяки Реформації та поступовому поверненню Божого народу до біблійних істин. Однак, усвідомлюючи, що час спливає, сатана подвоює свої зусилля, щоб «воювати» з Божим Останком (Об’явл. 12:17). Його нападки на Останок матимуть суттєвий елемент зваблювання, а саме: злі духи робитимуть чудеса й ознаки (Об’явл. 16:14). Така зміна в стратегії сатани в книзі Об’явлення співвідноситься зі зміщенням фокусу з історичних подій на кінець часу (див. Матв. 24:24).

Важливо зазначити, що в історичній частині книги Об’явлення слово «бманювати / спокушати» (гр. планай – «відводити вбік», «збивати з істинного шляху») широко використовується в Об’явл. 12-20 для опису вивертів сатани. У книзі Об’явлення опис діяльності сатани наприкінці часу починається (див. Об’явл. 12:9) і закінчується (див. Об’явл. 20:7-10) тим же словом.

`Прочитайте 2 Сол. 2:8-12, а також Об’явл. 13:13, 14 і 19:20. Якої форми набувають сатанинські спокуси останнього часу?`

У розділах 12-20 книги Об’явлення ми бачимо сатану, який прагне завоювати відданість усього світу. Для виконання своєї справи він по черзі використовує релігійно-політичну та політичну влади: язичницький Рим, якого символізує дракон (Об’явл. 12:4, 5), за ним іде влада християнського Риму, представлена звіром з моря (Об’явл. 12:6, 15; Об’явл. 13:1-8), і, нарешті, влада США, яку уособлює звір із землі (Об’явл. 13:11). В інших місцях книги Об’явлення показано, як члени цієї сатанинської лжетрійці (язичництво і спіритизм, яких символізує дракон; римський католицизм, котрого уособлює звір з моря, та гегемонія США, представлених звіром з ягнячими рогами, або звіром із землі) злагоджено протидіють Божій справі у світі. Вони об’єднують зусилля для зваблення людей, щоб ті відступили від Бога і приєдналися до сатани під час битви «великого дня Бога Вседержителя» (Об’явл. 16:13, 14). Ці лжесистеми будуть знищені під час Другого приходу Христа (Об’явл. 19:20), а дракон, який символізує диявола, що діяв через ці земні влади (Об’явл. 12:9), буде знищений після закінчення тисячі років (Об’явл. 20:10). Книга Об’явлення показує: обман останнього часу буде настільки сильним, що більшість людей обере шлях до смерті (Матв. 7:13).

`У книзі Об’явлення двічі звучить заклик запастися мудрістю й духовною проникливістю, завдяки яким можна розпізнати сатанинські спокуси останнього часу і протистояти їм (Об’явл. 13:18; 17:9). Про яку мудрість ідеться в текстах? Згідно з текстом Якова 1:5, як можна здобути цю мудрість?`