---
title:  Для подальшого дослідження
date:   22/02/2019
---

Прочитайте розділ «Пастки диявола» в книзі Еллен Уайт «Велика боротьба» (с. 518-530).

Мета 12-го розділу книги Об’явлення – насамперед розповісти Божому народові про те, що події останнього часу – це частина великої боротьби між Христом і сатаною. Ця книга попереджає Божий народ про досвідченого лютого противника, з яким ми стикаємося вже сьогодні та якому нам доведеться протистояти в майбутньому на більш серйозному рівні. Павло застерігає нас, що сатана діятиме «з усякою силою, ознаками, фальшивими чудесами, з усякою оманою неправди для тих, які гинуть, бо любові до правди вони не прийняли, аби спастися» (2 Сол. 2:9, 10).

Книга Об’явлення наполегливо закликає нас серйозно ставитися до майбутнього, визнати нашу залежність від Бога і поставити Його на перше місце у своєму житті. З іншого боку, ця книга запевняє нас: хоч сатана – сильний досвідчений ворог, його сил недостатньо, щоб подолати Христа (див. Об’явл. 12:8, 9). Божий народ може мати надію тільки на Того, Хто в минулому переможно завдав поразки сатані та його злим духам. Господь пообіцяв, що перебуватиме зі Своїми вірними послідовниками «по всі дні аж до кінця віку» (Матв. 28:20).

**Питання для обговорення**

`Як адвентисти сьомого дня ми вважаємо себе народом, який виконує роль Останку наприкінці часу. Це не тільки привілей, а й величезна відповідальність (див. Луки 12:48)! Чому ми маємо бути обережними, не дозволяючи собі думати, що ця роль є запорукою нашого спасіння?`

`«Ми дуже багато говоримо про силу сатани. Сатана і справді сильний, але – подяка Богові! – ми маємо Всемогутнього Спасителя, Котрий вигнав лукавого з Неба. Ми говоримо про нашого противника, згадуємо його в молитві, і він здається нам дедалі могутнішим. Чому б не говорити про Ісуса? Чому б не звеличувати Його силу й любов? Сатана задоволений, коли ми підносимо його силу. Звеличуйте Ісуса, думайте про Нього і, споглядаючи Його, ви перетворитеся на Його образ » (Ellen G. White, Advent Review and Sabbath Herald, March 19, 1889). У яких випадках християни звеличують силу сатани? З іншого боку, яку небезпеку може приховувати в собі заперечення не тільки сили сатани, а й самого факту його існування?`