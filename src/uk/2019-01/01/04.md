---
title:  Символічна мова книги Об’явлення
date:   01/01/2019
---

`Прочитайте Об’явл. 13:1; Дан. 7:1-3 і Єзек. 1:1-14. Що об’єднує всі ці тексти?`

Далі в Об’явл. 1:1 читаємо: «І Він показав, пославши через Свого ангела Своєму рабові Іванові». Тут вжите важливе слово – «показав» (грец. семайно – «показати за допомогою знака або символу»). Це слово використане в грецькому перекладі Старого Завіту (Септуагінті) у розмові Даниїла з Навуходоносором. Даниїл пояснює цареві, що за допомогою боввана, який складається із золота, срібла, міді й заліза, Бог показав правителю, «що станеться потім» (Дан. 2:45). Використавши це ж слово, Іван повідомляє, що сцени з книги Об’явлення носять символічний характер. Під керівництвом Святого Духа Іван точно записав представлені у видіннях символічні картини (Об’явл. 1:2).

Таким чином, мову, за допомогою якої описані пророцтва в книзі Об’явлення, переважно не слід сприймати буквально. Здебільшого текст Біблії потрібно розуміти буквально (якщо тільки він не вказує на конкретний символізм). Але коли ми читаємо книгу Об’явлення, текст необхідно за замовчуванням тлумачити символічно, якщо він не вказує на буквальне значення. Хоч провіщені події, по суті, є реальними, вони, як правило, описані за допомогою символічної мови.

Усвідомлюючи, що книга Об’явлення загалом носить символічний характер, ми уникнемо спотворення пророчої вістки. У своїх спробах збагнути значення використаних у книзі символів ми маємо бути обережними, щоб не приписувати тексту надуманого значення. Натомість нам потрібно звертатися до Біблії та біблійної символіки, щоб зрозуміти метафоричну мову Об’явлення.

Намагаючись зрозуміти значення тих чи інших символів у цій книзі, ми повинні пам’ятати, що більшість із них були взяті зі Старого Завіту. Описуючи майбутнє мовою минулого, Бог прагнув донести до нас думку, що Його діяння заради нашого спасіння в майбутньому будуть багато в чому подібні до діянь, звершених Ним у минулому. Те, що Господь здійснив заради Свого народу в минулому, Він знову звершить у майбутньому. Бажаючи розшифрувати символи й образи книги Об’явлення, ми насамперед повинні звернути увагу на Старий Завіт.