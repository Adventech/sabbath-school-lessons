---
title:  Назва книги
date:   30/12/2018
---

`Прочитайте Об’явл. 1:1, 2. Яке значення має повна назва книги? Згідно з назвою, про кого розповідає книга?`

Текст Об’явл. 1:1 містить назву книги: «Об’явлення Ісуса Христа». Слово об’явлення – переклад грецького слова апокáлюпсіс, що означає «зняття покривала», «розкриття», «відкриття». Об’явлення – це відкриття Особи Ісуса Христа, вістка від Нього і про Нього. Хоч ця вістка була дана Отцем через Ісуса Христа (див. Об’явл. 22:16), книга свідчить: Ісус - її центральний персонаж. У книзі Об’явлення Сам Христос відкриває Себе Своєму народові, турбуючись про нього.

Ісус посідає центральне місце в книзі Об’явлення. Книга починається (Об’явл. 1:5-8) і закінчується згадкою про Нього (Об’явл. 22:12-16). «Нехай говорить Даниїл, нехай говорить Об’явлення, а ви пояснюйте людям, що є істина. Проте який би аспект істини ви не висвітлювали, звеличуйте Ісуса як центр будь-якої надії, корінь і нащадка Давида, досвітню зорю» (Е. Уайт. Свідчення для проповідників, с. 118).

Ісус у книзі Об’явлення – це той Самий Ісус, про Якого розповідають чотири Євангелія. Об’явлення продовжує описувати Ісуса та Його спасенне служіння заради Свого народу, про яке ми вже читали в Євангеліях. А тепер в книзі Об’явлення увага зосереджена на різних аспектах Його життя і служіння. Фактично вона починається від моменту, на якому закінчуються Євангелія, – від воскресіння Ісуса та Його вознесіння на Небо.

Разом із Посланням до євреїв книга Об’явлення робить особливий наголос на служінні Ісуса на Небесах. Ми читаємо, що після Свого вознесіння Ісус воцарився на Небі і почав священицьке служіння в Небесному святилищі. Без книги Об’явлення й Послання до євреїв наше уявлення про небесне служіння Христа як Первосвященика задля Свого народу було б дуже обмеженим. Об’явлення дає нам змогу стати свідками служіння Ісуса Христа, яке Він звершує заради нас.

`Прочитайте Івана 14:1-3. Яким чином ця обітниця допомагає нам краще зрозуміти, що Ісус звершує тепер на Небесах заради нас? Яку надію ми знаходимо в цій дивовижній обітниці?`