---
title:  Основна думка книги Об’явлення
date:   03/01/2019
---

Кінець прологу книги Об’явлення вказує на головну подію всієї книги – повернення Ісуса в силі і славі. Обітниця про повернення Христа тричі повторюється в заключному розділі книги (Об’явл. 22:7, 12, 20).

`Прочитайте Об’явл. 1:7, 8. Лексика тексту запозичена з кількох пророчих віршів: Дан. 7:13, 14; Зах. 12:10; Матв. 24:30. Що наведені тексти повідомляють нам про реальність Другого приходу Христа?`

Другий прихід Христа в книзі Об’явлення – кінцева точка, до якої рухається історія грішної Землі. Ця подія ознаменує завершення історії нашого світу і покладе початок Божого вічного Царства, де не буде зла, страждань, болю і смерті.

Текст Об’явл. 1:7, як і весь Новий Завіт, свідчить про буквальний особистий Прихід Христа у величі й славі. Кожен житель Землі, зокрема й ті, «хто Його проколов», стане свідком Його Приходу. Процитовані слова повідомляють про воскресіння певної групи людей безпосередньо перед Приходом Христа. До цієї групи належать також ті, хто розп’яв Його. І якщо Прихід Ісуса принесе звільнення тим, які очікують Його, то тих, хто відкинув Його любов і милість, чекає суд.

Реальність Приходу Христа підтверджується словами: «Так, амінь» (Об’явл. 1:7). Слово «так» у грецькій мові звучить як _най_, а єврейське слово _амен_ виражає ствердження або згоду. Разом вони передають безумовну впевненість. Цими ж словами у двох подібних твердженнях книга і завершується (див. Об’явл. 22:20).

«Минуло понад вісімнадцять століть, відколи Спаситель дав обітницю про Своє повернення. Протягом віків слова Господа вселяли мужність у серця Його вірних. Ця обітниця ще не виконалася: голос Життєдавця ще не підняв та не вивів із могил сплячих святих, проте сказане слово вірне (див. Об’явл. 22:6). Прийде час, і Бог виконає Своє слово. Чи має хтось сумувати тепер? Невже ми втратимо віру, коли настільки наблизилися до вічності? Чи почнемо ми говорити: “Славне місто ще далеко”? Ні, і ще раз ні. Ще трохи, і ми побачимо Царя в Його величі. Ще трохи, і Він обітре кожну сльозу з наших очей. Ще трохи, і Він збереже нас “від падіння і поставить перед Своєю славою непорочними в радості”» (Е. Уайт. Рев’ю енд Геральд, 13 листопада 1913 р.).

`Надійність будь-якої обіцянки залежить від того, наскільки обіцяльник чесний і спроможний її виконати. З огляду на факт, що обітницю про Другий прихід дав Бог, Котрий виконав у минулому всі Свої обітниці, чи можемо ми продовжувати вірити, що Христос повернеться, як і обіцяв?`