---
title:  Божественність
date:   02/01/2019
---

Книга Об’явлення починається з привітання, подібного до привітань у посланнях Павла. Ця книга була написана як послання до семи церков у Малій Азії за днів Івана (див. Об’явл. 1:11). Однак Об’явлення призначене не тільки для них, а й для всіх поколінь християн.

`Прочитайте Об’явл. 1:4, 5 і Римл. 1:7. Яке спільне привітання об’єднує вірші та хто його передав?`

Кожен з наведених текстів містить письмове привітання: «Благодать вам і мир». Цей вислів складається з грецького вітання _харіс_ («благодать») і слова _ейрене_ (від типового єврейського привітання шалом – «мир», «благополуччя»). Згідно з текстами, Подателями благодаті й миру є три Особи Божества.

Про Бога Отця сказано: «Хто є, і Хто був, і Хто приходить» (Об’явл. 1:8; Об’явл. 4:8). Цей вислів нагадує нам про Божественне Ім’я Ягве («Я Той, що є» – Вих. 3:14), яке свідчить про вічне існування Бога.

Святий Дух фігурує в контексті згадування про «сім Божих духів» (пор. Об’явл. 4:5; 5:6). Сім – число повноти. «Сім Божих духів» означають дію Святого Духа в усіх семи церквах. Цей образ символізує повсюдну присутність Святого Духа і Його невпинну діяльність серед Божого народу. Саме Святий Дух робив Божих дітей здатними виконувати їхнє покликання протягом усієї історії.

У тексті про Ісуса Христа ми відзначаємо три імені – «вірний Свідок», «Первородний з мертвих» і «Владика земних царів» (Об’явл. 1:5). Ці імена вказують на Його смерть на хресті, воскресіння і царювання на Небесах. Потім Іван повідомляє, що здійснив Ісус: «Котрий любить нас і омив нас від наших гріхів Своєю кров’ю, Котрий зробив нас царями і священиками Богові й Своєму Отцеві, – Йому слава і влада на віки віків!» (Об’явл. 1:5, 6).

Грецький вислів, перекладений як «любить нас», свідчить про безперервну любов Христа, що охоплює минуле, теперішнє й майбутнє. Ісус, Котрий любить нас, звільнив нас від гріхів ціною Своєї крові. У грецькому тексті йдеться про завершену дію в минулому: віддавши Своє життя на хресті, Ісус забезпечив віруючим у Нього викуплення їхніх гріхів.

`У текстах Ефес. 2:6 і Филп. 3:20 про викуплених сказано, що вони воскресли і сидять разом з Ісусом на Небесах. Що це означає і як ми можемо вже зараз, перебуваючи в гріховному світі, насолоджуватися славним становищем царів і священиків у Христі (див. Об’явл. 1:6)? Як цей факт має впливати на наш спосіб життя?`