---
title:  Мета книги
date:   31/12/2018
---

Текст Об’явл. 1:1 також повідомляє, що мета книги - показати майбутні події, які починають свій відлік від часу написання самої книги. Уважний дослідник Об’явлення побачить, що пророцтва про події (які вже відбулися або мають відбутися) займають більшу частину книги.

Головна мета біблійних пророцтв – запевнити нас: незалежно від того, що чекає нас у майбутньому, Бог усе тримає під контролем. У книзі Об’явлення недвозначно показано, що Ісус Христос перебуває зі Своїм народом протягом усієї історії світу і під час тривожних подій останнього часу.

Таким чином пророцтва книги Об’явлення мають дві практичні цілі – навчити нас жити сьогодні та приготувати до майбутнього.

`Прочитайте П. Зак. 29:28. Як цей вірш допомагає нам зрозуміти, чому деякі моменти залишаються для нас закритими? Для чого, згідно з текстом, нам відкриваються істини? Іншими словами, з якою метою вони нам дані? Див. також Об’явл. 22:7.`

Пророцтва книги Об’явлення про кінець часу відкриті нам не для того, щоб задовольнити нашу надмірну цікавість щодо майбутнього. У книзі відкриті лише ті аспекти майбутнього, які нам необхідно знати. Ці істини дані нам, щоб ми збагнули всю серйозність подій та, усвідомлюючи нашу залежність від Бога, підкорялися Йому.

Протягом століть події останнього часу були об’єктом безлічі теорій і гіпотез та носили сенсаційний характер. Люди, які передрікали швидкий кінець світу, надзвичайно збагатилися, вселяючи в інших страх і змушуючи жертвувати гроші на служіння цих «пророків». Однак провіщений кінець світу не наставав, а народ відчував розчарування й зневіру. Усе добре, що дарував нам Господь, може бути використане в чиїхось інтересах та неправильно витлумачене, і пророцтва – не виняток.

`Прочитайте Івана 14:29. Який особливо важливий принцип, що пояснює мету пророцтва, міститься в тексті?`