---
title:  Місіонерська історія
date:   04/01/2019
---

#### Сила свідчення

_Мігель Мануель Мафугула_

Я народився в сім’ї, яка святкувала недільний день, у невеликому містечку Міланж, що на відстані трьох кілометрів від кордону Мозамбіку з Малаві.

Моє знайомство із Церквою адвентистів сьомого дня відбулося завдяки дівчині на ім’я Аделіна. Їй було 16 років, і вона навчалася в сьомому класі. Аделіна попросила мене допомогти їй виконати домашнє завдання. Я був 21-річним юнаком, який навчався в десятому класі.

Після того як я допоміг їй, Аделіна розповіла мені про Адвентистську церкву. Вона пояснила, що Бог відділив суботу як день поклоніння, а не неділю. Потім Аделіна подарувала мені Біблію. Вона підкреслила четверту заповідь у Вих. 20:8-11 та Єзек. 20:20, де написано: «І святіть суботи Мої, і вони стануть знаком поміж Мною та між вами». На одній зі сторінок Біблії вона написала: «Прочитай Марка 2:27, 28». Я відкрив Євангеліє від Марка і прочитав слова Ісуса: «Суботу встановлено для людини, а не людину для суботи, тому Син Людський є Володарем і суботи».

Прочитавши ці рядки, я усвідомив, що дотримувався не того дня тижня. Я вирішив ходити до Адвентистської церкви разом з Аделіною, щоб дізнатися більше про це, і незабаром почав святкувати суботній день. Через це в мене виникли проблеми в моїй колишній церкві, де я в минулому був молодіжним керівником. Пастор церкви пішов до мого батька і все розповів йому, і батько наказав мені повернутися. Коли я відмовився, він заявив: «Якщо ти не слухаєш своїх батьків, то не можеш жити з нами». І після цього батько вигнав мене з дому.

Я розповів про те, що сталося, батькам Аделіни, і вони прихистили мене до випуску зі школи. Через два роки я прийняв хрещення. Бог допоміг мені закінчити навчання в школі й коледжі, і я отримав роботу вчителя хімії в державній школі в Міланжі. Пізніше я одружився з Аделіною – тією дівчиною, яка розповіла мені про суботу.

Господь використовував моє свідчення дивовижним чином. Я поділився своїм досвідом з молодими людьми з моєї колишньої церкви, і двоє з них стали адвентистами. Я свідчив своїм батькам, і вони також прийняли хрещення.

Я говорю всім: щодня довіряйте Богу! Для Нього немає нічого неможливого.

Частина пожертвувань тринадцятої суботи допоможе відкрити першу адвентистську початкову школу в Міланжі, рідному місті Мігеля. Дякуємо вам за ваші пожертви!