---
title:  Розпусниця на багряному звірі
date:   18/03/2019
---

`Прочитайте Об’явл. 17:3. Один із семи ангелів, які мали сім чаш із сімома останніми карами, показує Іванові суд над розпусницею, що сидить над багатьма водами. Іван бачить, що вона сидить на багряному звірі. Чому вода та звір – влучні символи для опису прихильників Вавилону?`

Іван, опинившись у видінні в пустелі, бачить жінку, що сидить на багряному звірі. Розпусниця уособлює релігійну організацію, а звір символізує політичну владу. Образ указує на дві окремі структури, чого не спостерігалося в минулому, коли релігія й політика були одним цілим. Однак пророцтво повідомляє, що наприкінці часу ці дві структури об’єднаються. Позиція того, хто сидить на звірі, означає панування, свідкуючи про те, що релігійна система останнього часу пануватиме над світською й політичною силами.

`Які характерні риси розпусниці вказують на дракона, звіра з моря та звіра із землі (див. Об’явл. 12 і 13)?`

Розпусниця зодягнена в пурпур і кармазин, прикрашена золотом, коштовними каменями та перлами; у давнину блудниці за допомогою такого оздоблення посилювали свою звабливість (див. Єрем. 4:30). Кармазин кольору крові відповідає деспотичному характеру цієї релігійної системи.

Одяг розпусниці також імітує одяг первосвященика в старозавітні часи, який мав пурпуровий, блакитний, червлений і золотий кольори (див. Вих. 28:5, 6). Крім того, богохульний напис на її чолі імітує священицький напис «Святиня для Господа» на завої первосвященика (див. Вих. 28:36-38). Чаша в її руці нагадує нам посудини святилища, з яких вавилонський цар Валтасар і його гості пили вино (див. Дан. 5:2-4). У чаші розпусниці, підробляючи істину, міститься вино – омана сатанинської релігійної системи кінця часу, призначена для того, щоб відвести мешканців світу від Бога.

Далі ми читаємо, що вавилонська блудниця «сп’яніла від крові святих і від крові свідків Ісуса», які віддали життя за свідчення про Христа. Таке кровопролиття вказує на зв’язок між Вавилоном останнього часу та середньовічним віровідступницьким християнством під керівництвом папства, винним у смерті мільйонів християн, які зберегли вірність Господу.

`Образ вавилонської розпусниці перегукується з образом Єзавелі в Тиятирській церкві (див. Об’явл. 2:20-23). Як зв’язок між цими двома жінками проливає світло на характер Вавилону останнього часу?`