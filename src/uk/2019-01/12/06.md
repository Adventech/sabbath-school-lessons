---
title:  Суд над Вавилоном
date:   21/03/2019
---

`Прочитайте Об’явл. 17:12-15, а також Об’явл. 16:14-16. Що повідомляють ці тексти про десятьох царів?`

Існують різні тлумачення щодо особистості царів. Однак книга Об’явлення не повідомляє, хто вони. З вищенаведених текстів можна зрозуміти тільки те, що вони утворюють короткочасний політичний союз, який виникає перед самим кінцем земної історії та підтримує розпусницю. Їхнє число означає, що всі до єдиної світові держави продемонструють повну й непохитну відданість звірові.

У текстах Об’явл. 17:13, 14 ще раз стисло викладені події Армаґедонської битви, про яку вперше читаємо в Об’явл. 16:12-16. Сатанинські сили, що чинять чудеса, спільно з драконом, морським звіром і лжепророком створять політичний союз, який розв’яже війну проти Агнця. Іншими словами, битва Армаґедон – не військовий бій на Близькому Сході, а фінальне протистояння при Другому приході, у якому сатана і його союзники боротимуться проти Христа.

`Прочитайте Об’явл. 17:16-18. Як уривок Об’явл. 16:2-12 пояснює, чому десять царів змінили своє ставлення до Вавилону?`

Десять рогів представляють послідовні сили, які підпорядковують собі розділені європейські народи. Вони раптово повстають проти вавилонської розпусниці (папства останнього часу), спустошують і роздягають її, з’їдають її тіло і спалюють вогнем. Описуючи долю вавилонської розпусниці, Іван використовує мову, подібну до тієї, якою змальований Божий суд над невірним Єрусалимом (див. Єрем. 4:30). Спалювання вогнем – таким мало бути покарання дочки священика, якщо вона чинила блуд (див. Левит 21:9). Політичні сили зазнали розчарування через нездатність Вавилону захистити їх від кар. Вони відчувають себе ошуканими, тому з ненавистю нападають на розпусницю. Ця віровідступницька релігійна система останнього часу, а разом з нею й усі її спільники, зазнають Божественного суду в усій його суворості.

`Чимало запитань щодо подій останнього часу залишаються без відповідей. Яка особлива обітниця записана в Об’явл. 17:14 і що вона означає для нас?`