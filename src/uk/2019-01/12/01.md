---
title:  Суд над Вавилоном
date:   16/03/2019
---

### Біблійні тексти для дослідження
Об’явл. 17; Єрем. 51:13; Вих. 28:36-38; Об’явл. 13:1-8, 18; 16:2-12.

> <p>Пам’ятний вірш</p>
> «І почув я інший голос з неба, який казав: Вийди з неї, народе Мій, щоб не був ти спільником її гріхів і щоб ти не був захоплений її карами, бо її гріхи досягли неба, і Бог згадав про її злочини» (Об’явл. 18:4, 5).

Шоста кара викликає символічне висихання ріки Євфрат, коли зневірені люди відмовляються підтримувати Вавилон. Як ми побачили в уроці минулого тижня, втраті Вавилоном своєї влади буде передувати широкий прояв сатанинських сил, що імітують діяльність Бога (див. Об’явл. 16:13, 14). Ці зусилля увінчаються успіхом – сатана зможе об’єднати нечестивих у приготуванні до Армаґедонської битви.

На самому початку останньої битви відбудеться великий землетрус, який є частиною сьомої кари. Цей землетрус підірве єдність Вавилону й розділить його на три частини (Об’явл. 16:18, 19). Вавилон останнього часу зображений як місто, яке символізує короткочасний союз політичних і релігійних сил світу, які борються проти Божого народу. Ця єдність буде підірвана, унаслідок чого Вавилон останнього часу розпадеться.

Нам необхідно пам’ятати: текст Об’явл. 16:19 провіщає тільки політичне падіння Вавилону в останній час. Розділи 17 і 18 розповідають про те, як насправді відбудеться ця подія. Однак перш ніж ми прочитаємо про крах Вавилону останнього часу і причини його падіння (Об’явл. 17:12-18:24), у розділі 17 зображена віровідступницька релігійна система останнього часу, тільки тепер уже в образі розпусниці, котра сидить на звірі та спільно зі своїми дочками налаштовує світ проти Бога (Об’явл. 17:1-11).