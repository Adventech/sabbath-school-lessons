---
title:  Вавилонська розпусниця
date:   17/03/2019
---

`Прочитайте Об’явл. 17:1. Текст Єрем. 51:12, 13 свідчить про те, що «великими водами», на яких сидить Вавилон, є ріка Євфрат. Що символізують великі води, згідно з Об’явл. 17:15?`

У біблійних пророцтвах вірна жінка символізує Божий народ. У книзі Об’явлення істинна Божа Церква представлена в образі непорочної нареченої або жінки (див. Об’явл. 12:1; 22:17). З іншого боку, розпусниця уособлює фальшиву відступницьку церкву. В Об’явл. 17:5 ця розпусниця названа Великим Вавилоном. Подібно до того як існування стародавнього Вавилона залежало від річки Євфрат, так і Вавилон останнього часу покладається на підтримку народу в реалізації свого плану.

`Прочитайте Об’явл. 17:2, а також Об’явл. 14:8; 18:2, 3. Ці тексти повідомляють про дві групи людей, котрі, бувши зваблені Вавилоном останнього часу, вступили з ним у порочний зв’язок. Хто ці люди?`

Перша група – земні царі, панівні політичні влади. Вони чинили перелюб з вавилонською розпусницею. У Старому Завіті метафора перелюбу часто використовується для відображення віровідступництва Ізраїлю, який відійшов від Бога і впав у ідолопоклонство (див. Ісаї 1:21; Єрем. 3:1-10). Порочний зв’язок між земними царями і розпусницею символізує незаконний союз між Вавилоном останнього часу і панівною політичною владою – союз церкви й держави.

Друга група людей – жителі Землі, які вступили в порочний зв’язок з вавилонською розпусницею. Вони перебувають у стані духовного сп’яніння, бо напилися вина вавилонської розпусти. На відміну від панівних політичних сил, широкі верстви населення сп’яніли від фальшивих учень і практик Вавилону, хибно вважаючи, що розпусниця зможе їх захистити. Люди, які перебувають у стані сп’яніння, не можуть ясно мислити і легко піддаються контролю (див. Ісаї 28:7). Вавилон введе в оману весь світ, окрім вірного Останку.

`Наприкінці світової історії вчення Вавилону звабить безліч людей. Що це говорить нам про небезпеку прийняття популярних ідей, якими б поширеними вони не були?`