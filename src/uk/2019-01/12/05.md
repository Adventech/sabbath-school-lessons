---
title:  Сім голів звіра
date:   20/03/2019
---

`Прочитайте Об’явл. 17:9-11, а також Об’явл. 13:18. Для розуміння значення сімох голів необхідний «розум, що має мудрість». Про яку мудрість ідеться в наведених текстах? Як здобути цю небесну мудрість (див. Якова 1:5)?`

Ангел пояснює, що сім голів – це сім гір. Деякі перекладачі вбачають тут натяк на сім пагорбів, на яких стоїть Рим, тому грецьке слово оройя («гори») перекладають як пагорби. Сім гір також символізують сім царів. Крім того, ці гори виникають не одночасно, а по черзі.

Згадані гори не символізують конкретних царів, адже в книзі Об’явлення розглядаються не окремі особи, а цілі системи. У Біблії гори часто служать символом світових держав або імперій (див. Єрем. 51:25; Єзек. 35:2, 3). У біблійному пророцтві «царі» уособлюють царства (див. Дан. 2:37-39; 7:17). Таким чином, сім гір, імовірно, символізують сім великих імперій, котрі змінюють одна одну та панують у світі протягом історії. За допомогою цих імперій сатана виступав проти Бога і завдавав страждань Божому народові.

З часової перспективи Івана, п’ять із зазначених вище царств упали, одне є, а інше ще не настало. Серед адвентистських коментаторів немає єдиної думки з цього питання, але багато хто вважає, що п’ять царств, що впали – це великі царства, які панували в старозавітні часи й іноді пригноблювали Божий народ, а саме: Єгипет, Асирія, Вавилон, Мідо-Персія та Греція. Царство, яке «є», – це Римська імперія часів Івана.

Сьоме царство, яке ще не прийшло, – це звір з Об’явл. 13, або папство, яке посідало панівне становище і завдавало страждань Божому народові. Це царство мало настати після часів Івана та падіння язичницької Римської імперії. Історія з усією очевидністю підтвердила істинність даного пророцтва, написаного за століття до того, як відбулися ці події.

Далі Іван пише, що багряний звір – це восьма світова сила, хоч вона входить у число семи голів (світових сил). Оскільки голови змінюють одна одну в часі, восьма голова - це відроджене папство, тобто колишня сьома голова, якій перед цим було завдано смертельної рани.

Саме в період цієї восьмої світової сили з’являється багряний звір, на якому сидить вавилонська розпусниця. Сьогодні ми живемо під час зцілення смертельної рани. Восьма світова сила виникне перед самим кінцем світу і піде до погибелі.