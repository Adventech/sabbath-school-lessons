---
title:  Ідентифікація багряного звіра
date:   19/03/2019
---

Опис багряного звіра в Об’явл. 17:3 нагадує опис морського звіра з Об’явл. 13, котрий розв’язав війну з Божим народом і переміг його (див. Об’явл. 13:5-7). Це переслідування більш раннього періоду змусило непорочну жінку переховуватися в пустелі 1260 пророчих днів / років (538-1798 рр. н. е.; див. Об’явл. 12:13, 14). Протестантам, які живуть в епоху екуменізму, не можна забувати про жахливі гоніння в минулому, адже, згідно з пророцтвом, щось подібне і навіть гірше відбудеться знову.

`Прочитайте Об’явл. 17:8. Порівняйте мову цього вірша з мовою тексту Об’явл. 13:8. Яким чином текст Об’явл. 13:3 допомагає визначити три етапи існування й діяльності звіра?`

Про багряного звіра сказано: «був, і нема, і має прийти з безодні, і йде на загибель». Цей вислів із трьох частин насамперед є підробкою Божественного Імені Ягве – «Хто є, і Хто був, і Хто приходить» (Об’явл. 1:4; див. також Об’явл. 4:8). Крім того, він указує на три етапи існування звіра:

1. Звір «був». Він існував у минулому. Його діяльність тривала протягом пророчого періоду в 42 місяці, або 1260 днів / років (див. Об’явл. 13:5; урок 9, матеріал за неділю).

2. «І немає». Отримавши смертельну рану 1798 року (див. Об’явл. 13:3), звір перестав існувати як переслідувач. На деякий час він зник зі світової арени, однак вижив.

3. Урешті-решт, коли смертельна рана загоїться, звір відродиться, знову отримавши свою владу, та продемонструє весь сатанинський гнів.

У 17-му розділі книги Об’явлення ми бачимо опис звіра з Об’явл. 13:1-8 у момент зцілення його смертельної рани. Саме на цьому відродженому звірі сидить вавилонська розпусниця. Релігія й політика ненадовго утворять союз, як це вже було за часів Середньовіччя, і гоніння спалахнуть з новою силою.

«Як тільки постане протиборство, як тільки посиляться фанатизм і нетерпимість та почнуться гоніння, напівнавернені й лицеміри похитнуться і зречуться своєї віри, тоді як істинний християнин стоятиме твердо, як скеля; його віра зміцниться ще більше, надія стане ще світлішою, ніж за днів благополуччя» (Е. Уайт. Велика боротьба, с. 602). Згідно із цим застереженням, якою має бути наше християнське життя вже зараз – перш ніж відбудуться події останнього часу?