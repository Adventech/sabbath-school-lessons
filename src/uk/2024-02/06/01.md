---
title: 'Два свідки'
date: 04/05/2024
---

> <p>Пам’ятний текст</p>
> «Трава засихає, квітка в’яне, але слово нашого Бога залишається незмінним повіки!» (Ісаї 40:8).

### Біблійні тексти для дослідження
Об’явл. 11:3–6; Зах. 4:14; Об’явл. 12:5, 6, 14, 15; Дан. 7:25; Псал. 119:89; Об’явл. 11:15–18.

Упродовж століть Боже Слово перекручували, знищували, піддавали сумніву. Біблію заковували в ланцюги в монастирях, спалювали і шматували на площах. Віруючих у Слово Боже висміювали, ув’язнювали, катували і навіть убивали. Однак, пройшовши через усі ці випробування, Святе Письмо залишилося непереможеним.

Середньовічна церква переслідувала вірних християн, котрі вірили Біблії, що світила в темряві. Утиски й гоніння не зупинили проголошення Божого Слова. На суді англійського перекладача Біблії Уїльяма Тиндаля запитали, хто найбільше допомагав йому в поширенні Божого Слова. Він подумав і відповів: «Єпископ Даремський». Судді були шоковані. Тиндаль пояснив, що одного разу єпископ купив у нього весь запас англійських перекладів Біблії та публічно спалив їх. Проте єпископ навіть не здогадувався, що цим допоміг справі істини. Він купив ці Біблії за набагато вищою ціною, ніж зазвичай. З такою великою сумою Тиндаль зміг надрукувати значно більше Біблій, ніж було спалено. Розтоптана в пилюці істина знов і знов підіймалася, щоб сяяти в усій своїй силі.

Цього тижня ми досліджуватимемо одну з найжорстокіших атак на Писання та християнську віру. Під час Французької революції на вулицях Франції лилася кров. На міській площі Парижа було встановлено гільйотину — і тисячі людей було страчено. Державною релігією став атеїзм. Проте ворогам не вдалося заглушити свідчення Божого Слова.