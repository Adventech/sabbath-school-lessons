---
title: 'Особливості двох свідків'
date: 05/05/2024
---

`Прочитайте Об’явл. 11:3–6. Які п’ять особливостей двох свідків згадані в цьому уривку?`

У розділі 4 своєї книги пророк Захарія пише, що по обидва боки від золотого світильника він побачив дві оливки. Цей самий образ згадується і в розділі 11 книги Об’явлення. У книзі Захарії сказано, що це «... два помазаники, котрі стоять перед Владикою всієї землі» (Зах. 4:14). Плоди оливкових дерев забезпечують світильник олією, щоб він продовжував світити. Згадаймо, що писав псалмист: «Твоє слово є світильником для моїх ніг, світлом на моїй стежці!» (Псал. 119:105). Олія символізує Святого Духа (див. Зах. 4:2, 6). Видіння Івана в Об’явленні 11 описує двох свідків – символ Божого Слова, яке проголошується силою Святого Духа й освітлює світ.

Ці свідки можуть пророкувати і стримувати дощ у дні свого пророцтва. Вони можуть перетворити воду на кров й уразити землю карою. Словом Божим Ілля прорік, що в Ізраїлі не буде дощу; і саме так сталося – у відповідь на його молитву дощу не було три з половиною роки (див. Якова 5:17). Потім він помолився Богові, і з волі Творця пішов дощ, а лжепророки Ваала не змогли покласти край посусі (див. 1 Цар. 17, 18). Бог Своїм Словом через Мойсея послав на єгиптян усілякі кари, зокрема перетворив воду на кров, бо фараон відмовився відпустити Божий народ на волю (див. Вих. 7).

В Об’явл. 11 зазначено: хто намагатиметься нашкодити Писанню, той буде спалений вогнем, що виходить з уст двох свідків. Бог каже: «Через те, що вони говорять такі слова, то Я перетворю Мої слова в твоїх устах у вогонь, а цей народ стане дровами, і той вогонь їх пожере!» (Єрем. 5:14). Слово Боже оголошує вирок усім, хто відкидає його. Писання подібне до вогню в устах.

У тексті Івана 5:39 містяться слова Ісуса про те, що Старий Завіт свідчить про Нього. Спаситель також сказав, що Євангеліє буде проголошене «на свідчення» всьому світові (Матв. 24:14), а Новий і Старий Завіти — основа цього свідчення. Слово «свідчення», використане в цих двох віршах, має той самий корінь (давньогр. мартюс), що й в Об’явл. 11:3.

Хто ці два свідки? З огляду на викладену вище інформацію, ми розуміємо, що два свідки в Об’явл. 11 – це Писання Старого і Нового Завітів, які відкривають світові Боже світло й істину.

`Сьогодні багато християн схильні применшувати значення Старого Завіту, вважаючи його недоречним та непотрібним, оскільки ми маємо Новий Завіт. Чому таке ставлення – велика помилка?`