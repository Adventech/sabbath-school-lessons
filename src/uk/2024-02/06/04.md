---
title: 'Двох свідків убито'
date: 07/05/2024
---

`Прочитайте Об’явл. 11:7–9. Що мало статися з двома Божими свідками – Старим та Новим Завітами? Не забуваймо, що мова книги Об’явлення символічна.`

У 538 році язичницька Римська імперія впала. Юстиніан, римський імператор, передав громадянську, політичну й релігійну владу папі Вігілію. Почався тривалий період панування середньовічної церкви. Це тривало до 1798 року. Французький генерал Бертьє за наказом Наполеона увійшов до Рима 10 лютого 1798 року, не зустрівши жодного опору. Папа Пій VI був узятий в полон і доставлений до Франції, де й помер. Ця дата знаменує передбачений пророцтвом кінець світської влади Римської церкви після 1260 днів/років, як описано в книгах Даниїла й Об’явлення (дивіться вчорашній урок).

Який великий доказ істинності біблійного пророцтва! Даниїл, котрий записав це пророцтво більш ніж за 500 років до Христа, так точно провістив події, які сталися через 2300 років. Ми справді можемо довіряти біблійним пророцтвам!

Під час цих переслідувань істина Євангелія зберігалася живою завдяки свідченню Слова Божого. Однак біблійній істині загрожували ще більші випробування. Звір, що вийшов із безодні (сатана), воював проти Писання. Він ініціював нові атаки на авторитет Біблії під час Французької революції, що почалася 1789 року.

Під час Французької революції уряд офіційно заснував Культ Розуму як спонсоровану державою атеїстичну релігію, покликану замінити християнство. 10 листопада 1793 року в країні пройшов Фестиваль Розуму. Церкви по всій Франції були перетворені на Храми Розуму, а живу жінку посадили на престол як Богиню Розуму. Біблії спалювали на вулицях. Бога проголосили нереальним, а смерть вважали безповоротним кінцем. Щоб убити двох Божих свідків, сатана діяв через безбожників. «І їхні трупи залишить на вулицях великого міста, яке духовно зветься Содом та Єгипет, де і їхній Господь був розп’ятий» (Об’явл. 11:8).

Єгипет уособлює культ багатобожжя, що заперечувало істинного Бога (див. Вих. 5:2). Содом символізує грубу аморальність. За часів Французької революції два Божих свідки – Старий і Новий Завіти – лежали мертвими через панування атеїзму й аморальності, а громадянські та морально-етичні норми були скасовані під час революції та кровопролиття.

У Об’явл. 11:9 зазначено, що тіла двох Божих свідків лежатимуть непохованими впродовж трьох з половиною днів, тобто буквальних років. Атеїзм досяг свого апогею під час Французької революції і панував близько трьох з половиною років. Цей період тривав з 26 листопада 1793 року, коли в Парижі було видано наказ про скасування релігії, до 17 червня 1797 року, коли французький уряд скасував свої обмежувальні релігійні закони.