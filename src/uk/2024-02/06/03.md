---
title: 'Пророчі періоди часу'
date: 06/05/2024
---

`Порівняйте Об’явл. 11:3; 12:5, 6, 14, 15 із Дан. 7:25. Що спільного ви бачите в цих пророчих періодах?`

Двоє свідків, одягнені у волосяниці, пророкуватимуть «тисячу двісті шістдесят днів» (Об’явл. 11:3). Це той самий період часу, що й сорок два місяці, протягом яких «язичники» (противники Божої істини) топтатимуть святе місто (Об’явл. 11:2). Вороги Господа зневажатимуть Божу істину впродовж 1260 днів (42 ˟ 30 = 1260, бо в апокаліптичному пророцтві день символізує рік); саме тоді два Божі свідки, тобто Старий і Новий Завіти, пророкують проти них.

Як ми вже досліджували в уроці 4, текст Дан. 7:25 повідомляє, що сила малого рогу, яка виникне внаслідок розпаду Римської імперії, переслідуватиме Божий народ «до часу, часів [буквально це «два часи»] і половини часу». «Час» – це один рік (360 днів). Отже, три з половиною пророчих часів – це 1260 днів/років.

У текстах Об’явл. 12:6, 13 ідеться про 1260 днів гоніння проти Божого народу. В Об’явл. 12:14 згадується про час, часи і півчасу. Об’явл. 13:5 говорить про 42 місяці. А в Об’явл. 11:2, 3 ми знаходимо згадку як про 42 місяців, так і про 1260 днів. Усі ці пророцтва описують різні аспекти одного й того самого історичного періоду часу.

Коли авторитет Святого Письма відкидають, тоді замість нього підносять інші, людські авторитети. Це часто призводить до гонінь проти тих, хто підтримує Боже Слово, що й відбувалося за папського панування з 538 до 1798 роки, коли середньовічна церква поринула в глибоку духовну темряву. Людські постанови замінили Божі Заповіді. Людські традиції затьмарили простоту Євангелія. Римська церква об’єдналася зі світською владою, аби поширити свою владу на всю Європу.

Упродовж 1260 років Боже Слово – два Його свідки – були одягнені у волосяницю. Священні істини були поховані під величезною купою традицій та ритуалів. Проте два свідки продовжували пророкувати, Біблія не замовкла. Боже Слово було збережене навіть серед духовної темряви. Вірні діти Господа дорожили Писанням та жили за його заповідями. Однак, порівняно з кількістю населення Європи, їх було небагато. Вальденці, Ян Гус, Ієронім, Мартін Лютер, Ульріх Цвінглі, Джон Кальвін, Джон і Чарльз Уеслі й інші реформатори були вірні Слову Божому так, як вони його розуміли.

`Які сучасні вчення, котрих дотримується багато християн, ґрунтуються на традиції, а не на Божому Слові?`