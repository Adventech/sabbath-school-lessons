---
title: 'Тріумф істини'
date: 09/05/2024
---

Незважаючи на атаки ворога, Божа справа на Землі досягне славного апогею. Євангеліє буде проповідуване «усякому народові, поколінню, племені й народності» (Об’явл. 14:6). Велика боротьба між Христом і сатаною закінчиться перемогою Спасителя над силами пекла. На Землі запанує Царство Боже, і гріх буде назавжди викорінений з Усесвіту. Розділ 11 книги Об’явлення починається з розповіді про спробу сатани зруйнувати християнство й викорінити віру в Бога за допомогою Французької революції. Але закінчується цей розділ тріумфом Царства Божого над владами й силами зла. Бог підбадьорює всіх, хто проходить через вогняні випробування за справу Христа та Його істину.

`Прочитайте Об’явл. 11:15–18. Згідно з цими віршами, які події відбудуться наприкінці часу, коли зазвучить сьома сурма?`

Царства цього світу стануть Царством нашого Господа. Христос переможе усе зло, сатана зазнає остаточної поразки. Праведність переможе, і запанує істина. Еллен Уайт пише: «Усе, збудоване на людському авторитеті, зруйнується, а все, засноване на скелі незмінного Божого Слова, стоятиме вічно» (Велика боротьба. С. 288).

`Прочитайте Об’явл. 11:19. Що відкрилося на Небі і що Іван побачив там?`

Перед поглядом Івана відкрився Божий храм на Небесах, Святе Святих і ковчег завіту в ньому. У старозавітному святилищі, яке було прообразом великого оригіналу на Небесах, між двома золотими ангелами на кришці ковчега завіту, з’являлася славна присутність Бога. У цьому ковчегу містився Божий Закон. Хоча ми спасаємося тільки благодаттю через віру, послух Божому Законові виявляє, чи наша віра істинна. Закон Божий – еталон, згідно з яким Бог судитиме розумних істот (див. Якова 2:12). Цей факт стає особливо актуальним і важливим наприкінці часу (див. Об’явл. 12:17; 14:12).

`Про що свідчить приголомшливий контраст між безбожжям Французької революції та славною кульмінацією, зображеною в Об’явл. 11?`