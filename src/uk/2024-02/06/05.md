---
title: 'Два свідки воскресли'
date: 08/05/2024
---

`Прочитайте Об’явл. 11:11. Яке пророцтво про Боже Слово містить даний текст?`

Наприкінці Французької революції Слово Боже, образно кажучи, знову ожило. Відбулося могутнє відродження. Великий страх напав на тих, хто побачив, як Боже Слово знову стало живою Божою силою до спасіння. Наприкінці XVIII століття Бог покликав чоловіків та жінок, сповнених рішучості нести Євангеліє до краю землі. Люди швидко поширювали Слово Боже, як, наприклад, Уїльям Керрі, котрий подорожував Індією та переклав Біблію на десятки індійських діалектів. Натхнені силою Святого Письма місіонери вирушали по всьому світу.

Невипадково ці місіонерські рухи у світі виникли саме після Французької революції. Боже Слово – це живе Слово, і хоч багато хто вважав його мертвим, воно продовжувало жити в серцях віруючих та повстало до повного життя, як і передбачали пророцтва Об’явлення. «Безбожний Вольтер одного разу хвалькувато заявив: “Мені набридло слухати, як люди стверджують, ніби 12 осіб заснували християнську релігію. Я доведу, що досить і однієї людини, аби знищити її”. Від дня його смерті минули роки... Мільйони людей приєдналися до нього в боротьбі проти Біблії. Але вона нездоланна; там, де за днів Вольтера були сотні примірників Біблії, сьогодні десятки і сотні тисяч. Один з перших реформаторів сказав: “Біблія – це ковадло, об яке розбився не один молот”» (Е.Уайт. Велика боротьба. С. 286, 287).

`Прочитайте тексти Псал. 119:89; 111:7, 8. Що ці тексти повідомляють про Біблію і чому ми можемо їй довіряти?`

Боже Слово ніколи не буде викорінене, хоч його можуть атакувати та знищувати. Навіть люди, котрі сповідують християнство, можуть так чи інакше підривати авторитет Біблії, піддаючи сумніву окремі її частини або настільки зосереджуючись на людській стороні Писання, що вона майже втрачає для них свою Божественну печать.

Ми в жодному разі не повинні прислухатися до цих нападок на Боже Слово. Воно живе і сьогодні, звертаючись до людських сердець та вдихаючи нове життя в тих, хто готовий слухати його і дотримуватися біблійних істин.

`Які пророцтва особливо вразили вас особисто та чому?`