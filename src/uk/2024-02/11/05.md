---
title: 'Ідентифікація звіра (Частина 2)'
date: 12/06/2024
---

Божі діти не поклоняються звірові, натомість знаходять найбільшу радість і найвищу насолоду в поклонінні Богові. Їхній послух походить із серця, сповненого любов’ю. Вони віддані Йому, бо знають, наскільки Він відданий їм.

`Прочитайте Об’явл. 13:5. Які особливості, зазначені в наведеному тексті, ідентифікують звіра?`

Як ми вже говорили в уроці 4, Бог дав нам ключ до розуміння пророчого часу: один пророчий день дорівнює одному буквальному року (див. Чис. 14:34; Єзек. 4:6). Якщо 42 місяці помножити на 30 днів (згідно з єврейським календарем), ми отримаємо 1260 пророчих днів, або буквальних років.

Папство мало великий вплив упродовж періоду від 538 до 1798 року н. е. Коли 1798 року наполеонівський генерал Бертьє взяв папу в полон, тоді закінчився період папського панування і виповнилося пророцтво: «Той, хто в полон веде, в полон і піде» (Об’явл. 13:10). Удар, якого зазнало папство, був надзвичайно серйозним, але не смертельним. Згідно з Об’явл. 13:12, смертельна рана зцілиться. Вплив папства знову відчуватиметься в усьому світі.

Сьогодні світові лідери вітають понтифіка як посла Римської церкви та регулярно відвідують його у Ватикані. У світі безпрецедентної нестабільності римський понтифік став загальновизнаним моральним лідером світу, здатним об’єднувати людей. Під час своєї промови 6 червня 2012 року перед більш ніж п’ятнадцятьма тисячами людей, які зібралися на площі Святого Петра в Римі, Папа Бенедикт XVI заявив: «Неділя – це день Господа і чоловіків та жінок, день, коли кожен повинен мати можливість бути вільним, вільним для сім’ї й вільним для Бога. Захищаючи неділю, ми захищаємо людську свободу». У книзі «Велика боротьба» ясно показано, до чого зрештою приведе цей рух: «Шанувальники біблійної суботи будуть проголошені ворогами закону й порядку, руйнівниками моральних засад суспільства, котрі призводять до анархії та морального занепаду, накликають суди Божі на Землю. Їхні сумлінність і вірність будуть представлені як упертість, непокора й неповага до влади. Їх будуть оскаржувати як ворогів влади. Церковні служителі, котрі заперечують вимоги Божественного Закону, говоритимуть з кафедри про обов’язок кожної людини коритися владі як призначеному Богом авторитету. На законодавчих зборах i в судах виконавці Заповідей Божих будуть виставлені у фальшивому світлі та засуджені» (Е. Уайт. Велика боротьба. С. 591, 592).

`Хоч важко зараз уявити собі щось подібне, але подивіться, як швидко змінюється наш світ. Що ці зміни мають сказати нам про те, наскільки швидко можуть відбутися події останнього часу?`