---
title: 'Звір із землі'
date: 13/06/2024
---

`Прочитайте Об’явл. 13:11–18. Чим цей другий звір відрізняється від першого звіра, який виходив з моря?`

Перший звір вийшов з моря, другий звір виходить «із землі». Море символізує «народи, люди, племена й народності» (Об’явл. 17:15). Отже, земля символізує малонаселену частину світу. Другий звір з’являється ближче до кінця пророчого періоду, упродовж якого перший звір володарює (див. Об’явл. 13:5). Тобто другий звір набуває популярності близько 1798 року.

Сполучені Штати Америки точно відповідають цьому опису. Вони оголосили про свою незалежність 1776 року, прийняли свою Конституцію 1789 року, а до кінця XIX століття були визнані світовою державою.

Далі читаємо: «Він мав два роги, такі як у ягняти, але говорив, як змій» (Об’явл. 13:11). Роги в біблійних пророцтвах символізують владу, політичну силу. На відміну від першого звіра, цей звір не має корони на рогах, а це свідчить про те, що другий звір – не монархія. Два роги уособлюють два основні принципи, які є джерелом влади й успіху США, – політичну та релігійну свободи.

`Прочитайте Об’явл. 13:11, 12. Який контраст ви бачите в другому звірі?`

Ця лагідна, схожа на ягня нація зрештою заговорить, як дракон. Вона діє «всією владою першого звіра» та відмовляється від своїх принципів релігійної свободи, «і робить так, щоби земля і ті, хто живе на ній, поклонилися першому звірові» (Об’явл. 13:12). Сполучені Штати очолять цей рух; вони примушуватимуть усіх жителів Землі поклонитися першому звірові, визнаючи духовну і світську владу папства. Сполучені Штати створять образ звіра – союз церкви й держави – та від усіх вимагатимуть поклонитися цьому образу.

Дивовижно ось що: коли Сполучені Штати вперше були ідентифіковані як звір із землі, вони й близько не були схожі на того військового й економічного гіганта, яким стали і залишаються зараз.

`Подумайте про політичну нестабільність в Америці сьогодні. Як це може сприяти виконанню пророцтва про звіра з ягнячими рогами?`