---
title: 'Останній конфлікт у книзі Об’явлення'
date: 09/06/2024
---

Книга Об’явлення – це значно більше, ніж загадкові символи, дивовижні звірі та надзвичайні образи. Вона містить вічні істини, які люблячий Бог дав поколінню останнього часу. Конфлікт між Христом і сатаною почався на Небі через питання поклоніння та прийде до своєї остаточної кульмінації через те саме питання.

`Порівняйте тексти Об’явл. 14:7, 9 та 4:11. Що повідомляє книга Об’явлення про космічний конфлікт між добром і злом?`

У книзі Об’явлення питання поклоніння й Сотворіння нерозривно пов’язані. Текст Об’явл. 14:7 закликає нас поклонятися Богові-Творцеві. На тлі теорії еволюції, яка штурмом захопила світ за останні два століття, субота є вічним нагадуванням про нашу ідентичність. Субота постійно підтверджує: ми створені Богом і наш Творець гідний нашої вірності й поклоніння. Це одна з причин, через яку диявол так ненавидить суботу.

`Прочитайте Об’явл. 12:17; 14:12. Як поклоніння Творцеві стане випробуванням вірності в останній час?`

Поклоніння Творцеві через дотримання Божих Заповідей прямо протилежне поклонінню звірові. Наприкінці часу Бог матиме людей, вірних Йому всупереч найбільшому опору та найзапеклішим гонінням в історії.

«Субота стане великим випробуванням вірності, тому що цей пункт істини зазнає особливих нападок. Коли люди будуть піддані останньому випробовуванню, тоді буде проведена й розмежувальна лінія між тими, хто служить Богові, i тими, хто не служить Йому. У той час як дотримання фальшивої суботи згідно з державним законом буде доказом вірності владі, котра вороже ставиться до Бога, дотримання біблійної суботи, на знак послуху Божому Законові, стане свідченням вірності Творцеві» (Е. Уайт. Велика боротьба. С. 605, 606).

У тексті Об’явл. 14:12 говориться, що ці віддані послідовники Спасителя матимуть «віру Ісуса». Віра Ісуса настільки глибока й міцна, що довіряє навіть тоді, коли не може бачити, та не вагається, коли не може збагнути. Цей дар Ісуса ми отримуємо вірою, він проведе нас через прийдешній конфлікт.

`Сьомий день тижня, була встановлена Богом-Творцем ще в Едемі. Отже, намагатися узурпувати її, як це робив Рим (див. Дан. 7:25), означає намагатися узурпувати владу Бога на фундаментальному рівні. Як ця істина допомагає нам зрозуміти, чому питання поклоніння в суботу викликатиме такі суперечки в останній час?`