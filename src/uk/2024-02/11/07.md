---
title: 'Для подальшого дослідження'
date: 14/06/2024
---

Поклоніння звірові та його образу перегукується з розділом 3 книги Даниїла, де описано, як цар Вавилона наказав Шадраху, Мешаху та Авед-Него вклонитися золотому бовванові, інакше їх укинуть до розжареної печі. Стародавній Вавилон, сучасний Вавилон – ідея одна: питання поклоніння. Справжнє поклоніння походить з розуму, навченого Божому Слову, із душі, перетвореної любов’ю Христа, і серця, сповненого Його Духа. Тоді ми не будемо пристосовуватися «до цього віку» (Римл. 12:2), а житимемо за волею Божою, відкритою в Його Слові. Це наша єдина безпека!

«Бог ніколи не творить насильства ні над волею, ні над сумлінням людини; сатана ж, навпаки, постійно вдається до насильства й жорстокості, щоб підкорити тих, кого не може звести в інший спосіб. Застосовуючи залякування й насильство, він прагне заволодіти сумлінням, домогтися поваги до себе i поклоніння. Для досягнення цього він діє через релігійну, громадянську влади, спонукаючи їх видавати закони, котрі суперечать Законові Божому» (Е. Уайт. Велика боротьба. С. 591, 592).

«Аби витримати майбутнє випробування, діти Божі повинні розуміти Його волю, відкриту в Його Слові. Вони зможуть належно вшанувати Господа лише тоді, коли матимуть правильне уявлення про Його характер, принципи правління і плани та діятимуть згідно з ними. Тільки ті, хто зміцнив свій розум біблійними істинами, зможуть встояти в останній боротьбі» (Е. Уайт. Велика боротьба. С. 593).

«Але Бог має на Землі народ, котрий керується Біблією, і тільки Біблією, як мірилом усіх вчень та основою всіх реформ. Ані думки вчених, ані висновки науки, ані символи віри чи постанови церковних соборів, такі ж численні й суперечливі, як і церкви, що стоять за ними, ані голос більшості, – ніщо не можна вважати доказом або запереченням якогось положення християнської віри. Перш ніж прийняти будь-яке вчення чи постанову, ми повинні вимагати ясних доказів зі Слова Божого: “Так говорить Господь!”» (Е. Уайт. Велика боротьба. С. 594, 595).

**Питання для обговорення**:

`1. Як ми можемо жити в очікуванні Другого приходу Христа й ділитися цією надією, не стаючи панікерами?`

`2. Докладніше зупиніться на питанні поклоніння. Що наше повсякденне життя й розпорядок дня відкривають про те, кому чи чому ми поклоняємося?`

`3. Як ми можемо допомогти собі та іншим дивитися в майбутнє з упевненістю, а не зі страхом?`

`4. Яке практичне значення має розуміння подій останніх днів у нашому сьогоднішньому житті?`