---
title: 'Ідентифікація звіра (Частина 1)'
date: 11/06/2024
---

`Прочитайте Об’явл. 13:1, 2. Звідки з’являється цей звір і хто дає йому владу?`

Книга Об’явлення ідентифікує дракона/змія насамперед як сатану. У текстах Об’явл. 12:3–5 зазначено, що дракон намагався знищити «Дитину чоловічої статі», але пізніше «взяте було її Дитя до Бога і до Його престолу». Диявол, який діяв через язичницький Рим, намагався знищити Христа (див. Матв. 2:16–18). Для досягнення своєї мети заклятий ворог Бога й людини діє через політичні та релігійні інституції.

Про силу звіра сказано: «І змій дав йому свою силу, і свій престол, і велику владу» (Об’явл. 13:2). Це пророцтво точно виповнилося через сотні років, коли римський імператор Костянтин переніс свою столицю з Риму до міста, названого Константинополем (у сучасній Туреччині). Це створило вакуум влади в колишній резиденції цезарів, в імперському місті Римі. Отже, язичницький Рим став місцем перебування звіра і віддав йому свою столицю.

Ісаак Бекус заявив: «Перенісши резиденцію імперії до Константинополя, Костянтин дав можливість римському єпископові піднестися над усіма людьми на Землі і над Богом Небесним» (The Infinite Importance of the Obedience of Faith, and of Separation from the World. Р. 16). Згідно з Томасом Гоббсом, «папство є не що інше, як примара померлої Римської імперії, що сидить у короні на її могилі» (Leviathan. New York: Oxford University Press. 1996. Р. 386). Ретельний аналіз свідчить, що морський звір з Об’явл. 13 – це відступницька релігійна сила, яка піднімається з Риму і стає всесвітньою системою поклоніння (див. Об’явл. 13:3, 4). Цей звір не є людиною, це релігійна організація, яка підмінила істину Слова Божого людськими постановами.

`Прочитайте Об’явл. 13:1, 6. Яке ключове слово використане в текстах для позначення сили звіра?`

Біблія визначає богозневагу в Івана 10:33 та Луки 5:21 двома прикладами: (1) людина, яка вдає або заявляє, що вона Бог, (2) людина, яка претендує на владу прощати гріхи. Ці звинувачення були несправедливими щодо Христа, оскільки Він справді Бог, отже, має право прощати гріхи. У римського папства є дві відмітні доктрини, які Біблія називає богозневагою, а саме: 1) його священники мають право прощати гріхи; 2) папа має прерогативи Бога на Землі.