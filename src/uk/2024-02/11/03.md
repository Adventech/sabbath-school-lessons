---
title: 'Майбутня криза'
date: 10/06/2024
---

Пророцтво про знак звіра в Об’явл. 13 говорить нам про найлютішу і найважчу стадію боротьби сатани проти Бога. Коли Ісус помер на хресті, ворог зрозумів, що він переможений, проте сповнений рішучості забрати із собою якнайбільше жертв. Його перша стратегія в цій кампанії – обман. Коли обман не працює, він вдається до сили. Саме він ініціюватиме указ про те, що всім, хто відмовиться поклонятися звірові або отримати його знак, буде оголошено смертний вирок.

Релігійні переслідування не є чимось новим. Вони тривають, відколи Каїн убив Авеля за те, що він послухався Божого повеління. Ісус сказав, що гоніння триватимуть до Його Другого приходу.

`Прочитайте Івана 16:2; Матв. 10:22; 2 Тим. 3:12; 1 Петра 4:12. Що пережила новозавітна Церква і як це стосується Христової Церкви останнього часу?`

Протягом усієї християнської історії гоніння були звичайним явищем. Вони відбувалися в язичницькому Римі, але особливо жорстоких переслідувань зазнали християни середньовічної церкви, які дотримувалися Біблії. Знак звіра – лише остання ланка в цьому пекельному ланцюгу. Як і в минулі століття, переслідування мають на меті примусити всіх підкорятися певному набору вірувань та затвердженій системі поклоніння.

Пророцтво зазначає, що переслідування розпочнеться з економічних санкцій: ніхто не зможе ні купувати, ні продавати, якщо не матиме знака відступницької релігійної влади. Кожному, хто відмовиться отримати цей знак, зрештою буде оголошено смертний вирок (див. Об’явл. 13:15, 17).

Диявол уже готує так званих християн до одержання знака звіра в останній час, спонукуючи їх іти на компроміси у своєму житті. Коли здається, що весь світ зі здивуванням та захопленням спостерігає за звіром (див. Об’явл. 13:3), раптом картина змінюється, і пророча камера фокусується на Божому народі. Текст Об’явл. 14:12 свідчить про це: «Тут терпіння святих, які бережуть Божі заповіді та віру Ісуса!». Божий народ живе життям послуху Господу. Завдяки Його благодаті вони твердо стоять, коли всі навколо них вагаються. Коли світ іде за звіром, вони «йдуть слідом за Агнцем, куди б Він не йшов» (Об’явл. 14:4). Силою Христа вони перемагають сили пекла, які об’єдналися проти них.

Як ми досліджували в уроці 9, основний конфлікт між добром і злом відбувається через поклоніння. Звір використовує обман, а коли це не вдається, – силу.

`Як можуть економічні санкції поставити під загрозу дотримання нами суботи?`