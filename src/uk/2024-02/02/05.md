---
title: 'Турбота про суспільство'
date: 10/04/2024
---

Рання християнська Церква зростала тому, що її члени не тільки проповідували Євангеліє, а й жили за Євангелієм. Віруючі наслідували служіння Христа, Який «ходив по всій Галилеї, навчаючи в їхніх синагогах, проповідуючи Євангелію Царства та зцілюючи всяку недугу і всяку хворобу в народі» (Матв. 4:23). Ісус щиро дбав про людей, і новозавітна Церква теж. Саме ця безкорислива любов і турбота про людей у поєднанні з поширенням Доброї звістки в силі Святого Духа вплинули на світ у перші століття існування християнської Церкви.

`Прочитайте Дії 2:44–47; 3:6–9; 6:1–7. Хоч обставини нашого життя можуть відрізнятися від тогочасних, які принципи справжнього християнства ми можемо почерпнути з наведених уривків?`

Новозавітні віруючі наслідували приклад Христа, про Котрого апостол Петро писав: «…помазав Його [Ісуса] Бог Духом Святим і силою, і Він ходив, роблячи добро й оздоровлюючи всіх поневолених дияволом, тому що Бог був з Ним!» (Дії 10:38). Церква Христа була Його тілом на Землі, і в ті ранні віки вона відображала жертовну любов свого Господа і Його турботу про стражденне, зламане людство. Ці віруючі були живим утіленням Божого співчуття.

У великій боротьбі, яка вирує у Всесвіті, диявол намагається спотворити в людстві Божий образ, а мета Євангелія – відновити його. Таке відновлення включає фізичне, розумове, емоційне й духовне зцілення.

У тексті Івана 10:10 Ісус відкриває свій план щодо кожного з нас. «Злодій приходить тільки для того, щоб украсти, вбити і погубити. Я ж прийшов, щоб ви мали життя і щоб надміру мали». Господь бажає, щоб ми були фізично здорові, розумово бадьорі, емоційно стабільні й духовно цілісні.

Це особливо актуально у світлі обіцяного повернення Христа. Наш світ переживе велику кризу. У 24-му розділі Євангелія від Матвія й у 21-му від Луки Ісус передбачив, що на Землі перед Його поверненням відбуватимуться катастрофічні події. Якщо Ісус доторкнувся до нас Своєю цілющою благодаттю, ми також намагатимемося ділитися Його благодаттю з іншими, щоб і вони могли зцілитися. Господь посилає нас у багатостраждальний світ як Своїх вісників, щоб через нас явити людям Свою любов. Новозавітні християни сповнені любов’ю один до одного та до всіх людей.

`Як Церква, співпрацюючи із Христом, спростовує звинувачення сатани проти Бога та Його Закону?`