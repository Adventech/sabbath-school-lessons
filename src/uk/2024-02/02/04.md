---
title: 'Вірні серед гонінь'
date: 09/04/2024
---

Протягом перших століть християнська Церква швидко зростала, незважаючи на тюремні ув’язнення, тортури й переслідування. Вірні християни, повністю віддані Ісусові, сповнені Святого Духа, з великою силою проголошували Його Слово, і десятки тисяч людей наверталися до Бога.

`Прочитайте Дії 2:41; 4:4, 31; 5:42; 8:1–8. Що ці тексти повідомляють про проблеми, з якими зіткнулася новозавітна Церква? Чому вона так швидко зростала?`

Учні зіткнулися з погрозами (див. Дії 4:17), в’язницею (див. Дії 5:17, 18), гоніннями (див. Дії 8:1) і навіть смертю (див. Дії 7:59; 12:2). Але під впливом Святого Духа вони продовжували мужньо сповіщати про воскреслого Христа, і церкви множилися по всій Юдеї, Галілеї та Самарії (див. Дії 9:31). Бастіони пекла здригнулися. Диявольські кайдани були розбиті. Поганські забобони впали перед силою воскреслого Христа. Євангеліє тріумфувало над силами зла. Учні більше не ховалися у світлиці. Страх зник, як ранковий туман. Серця учнів сповнювала віра. Споглядання воскреслого Господа змінило їх. Ісус дарував їм нову ціль життя. Наш Господь дав Своїм послідовникам не тільки велике доручення (див. Марка 16:15), а й велику обітницю: «Але ви приймете силу, коли Святий Дух зійде на вас, і ви будете Моїми свідками в Єрусалимі, по всій Юдеї та Самарії – і аж до краю землі!» (Дії 1:8).

Євангеліє проникло в найвіддаленіші куточки Землі (див.Колос. 1:23). Останній з учнів, Іван, помер наприкінці першого століття, але інші віруючі підхопили факел істини та продовжували проголошувати вістку про живого Христа. Пліній Молодший, губернатор римської провінції Витинії (нині це місцевість на північному узбережжі Туреччини), приблизно 110 року н. е. надіслав особливого листа імператорові Траяну. Повідомлення Плінія важливе, оскільки було написане майже через 80 років після розп’яття Христа. Пліній описав офіційні судові процеси, які він проводив з метою пошуку і стратити християн. Він повідомляв: «Багато людей різного віку, усіх класів та обох статей наражаються на небезпеку через звинувачення, і це триватиме. Зараза цього забобону [християнства] поширилася не тільки в містах, а й у селах, і сільських районах» (Henry Bettenson. Documents of the Christian Church. New York: Oxford University Press, 2011. Р. 4).

Незважаючи на найжорстокіші атаки диявола, християнська Церква швидко зростала.

`Чого ми можемо навчитися від братів і сестер Ранньої Церкви, що могло б допомогти нам – Церкві останнього часу?`