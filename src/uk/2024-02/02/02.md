---
title: 'Спаситель з розбитим серцем'
date: 07/04/2024
---

Коли Ісус сидів на Оливній горі, що височіє над Єрусалимом, Його серце було розбите. У Євангелії від Івана читаємо: «До своїх Він прийшов, та свої Його не прийняли» (Івана 1:11). Ісус зробив усе, щоб урятувати Свій народ від майбутньої руйнації їхнього улюбленого міста.

Любов Ісуса до Свого народу виходила з глибини Його співчутливого серця. Він неодноразово з любов’ю закликав їх покаятися та прийняти Його благодатне запрошення.

`Прочитайте Луки 19:41–44; Матв. 23:37, 38; Івана 5:40. Що ці вірші повідомляють нам про ставлення Ісуса до Свого народу та про їхній відгук на Його милостиве запрошення? Яке одкровення Божого характеру ми бачимо в наведених текстах?`

Важко зрозуміти таку подію, як зруйнування Єрусалима, у світлі люблячого характеру Бога. Історія свідчить: коли римський полководець увірвався зі своєю армією до міста, десятки тисяч євреїв – чоловіків, жінок, дітей – загинули. Єрусалим був спустошений. Де був Бог, коли Його народ так сильно страждав? Відповідь на це запитання нелегко зрозуміти. Серце Ісуса було розбите, Його очі наповнилися сльозами. Протягом століть Він з любов’ю і добротою звертався до Свого народу. Повставши проти Бога, юдеї втратили Його захист. Господь не завжди втручається, щоб обмежити результати вибору Свого народу. Він дозволяє розвиватися природним наслідкам бунту. Не Бог став причиною вбивства невинних дітей під час зруйнування Єрусалима; трагічна загибель невинних була справою рук сатани, а не Господа.

Сатана насолоджується війною, бо вона збуджує найгірші пристрасті в людському серці. Протягом століть його метою було обманювати й руйнувати, а потім у своїх злодіяннях звинувачувати Бога.

`Прочитайте Матв. 24:15–20. Які вказівки Ісус дав Своєму народові, щоб урятувати його від майбутньої руйнації Єрусалима?`

Слід пам’ятати, що переважна більшість християн, які жили в Єрусалимі в 70 році н. е., були єврейського походження. Люблячий Бог хотів зберегти якнайбільше Своїх людей. Ось чому Він дав їм вказівку втекти з міста при наближенні римських військ.

`Подумайте над таким твердженням: не треба судити про характер Бога згідно з подіями навколо нас, необхідно сприймати їх через призму Його люблячого характеру, розкритого в Біблії. Чому це слушна порада?`