---
title: 'Спадщина любові'
date: 11/04/2024
---

`Прочитайте Івана 13:35 та 1 Івана 4:21. Що відкривають ці вірші в контексті виклику сатани Божому правлінню? Що вони повідомляють про сутність справжнього християнства?`

Упродовж перших кількох століть любов була нормою християнських громад. Тертуліан стверджував: «Переважно саме вчинки такої шляхетної любові спонукують багатьох накладати на нас тавро. “Дивіться, – кажуть, – як вони люблять одне одного”» (Tertulian. Apology. Ch. 39).

Одне з найбільших одкровень Божої любові було продемонстровано, коли 160-го та 265-го років н. е. вибухнули дві спустошливі епідемії. Тоді християни служили хворим та помираючим. Ці епідемії погубили десятки тисяч людей, залишивши цілі села й міста без мешканців. Безкорисливе, жертовне, дбайливе, любляче служіння християн вплинуло на населення. Згодом тисячі, потім сотні тисяч, а зрештою мільйони людей у Римській імперії повірили в Ісуса під час цих двох епідемій. Любов, щира зацікавленість та організована безкорислива турбота про хворих і помираючих викликали захоплення цими віруючими та Христом, Котрого вони представляли.

«Тріумф християнства» Родні Старка – це сучасна історична розповідь, яка зображує згадані вище історичні події в новому світлі. Автор описує, як під час другої епідемії (260 р. н. е.) уся християнська громада, яка значною мірою все ще була юдео-християнською, перетворилася на ефективну армію медсестер, котрі забезпечували основні потреби стражденної громади. У розпал другої епідемії Діонісій написав великоднього листа, у якому висловив щиру дань поваги героїчним зусиллям місцевих християн, багато з котрих померло, піклуючись про інших.

«Більшість наших братів-християн виявляли безмежну любов і вірність, ніколи не шкодуючи себе й думаючи тільки одне про одного. Незважаючи на небезпеку, вони взяли на себе опіку над хворими. Дбаючи про кожну їхню потребу та служачи їм у Христі, вони разом з ними пішли із цього життя спокійними й щасливими. Вони заразилися цією хворобою від інших, несучи на собі тягар своїх ближніх та з радістю приймаючи їхній біль» (Rodney Stark. The Rise of Christianity, Princeton, New Jersey: Princeton University Press, 1996. Р. 82).

`Яка звістка для нас міститься в цьому історичному факті? Як нам навчитися не думати тільки про себе, натомість виявляти такий самий безкорисливий дух? Це нелегко, чи не так?`