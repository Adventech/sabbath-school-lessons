---
title: 'Християни збережені Божим провидінням'
date: 08/04/2024
---

Милість, благодать, співчуття і провидіння Господа ясно виявляються в подіях, які призвели до зруйнування Єрусалима. Римські війська на чолі з Цестієм Галлом оточили місто, але несподівано, коли їхня атака здавалася неминучою, вони відступили. Єврейські війська переслідували їх та здобули велику перемогу.

Коли римляни побігли, а євреї почали їх переслідувати, християни втекли з Єрусалима до регіону Перея, що за річкою Йордан. «Християнам був даний знак, i тепер усі мали змогу послухатися слів Спасителя! Події розгорталися так, що ані юдеї, ані римляни не могли перешкодити втечі християн» (Е. Уайт. Велика боротьба. С. 30).

`Прочитайте Псал. 46:2 та Ісаї 41:10. Що ці уривки говорять нам про Божу передбачливу турботу?`

Господь – суверенний Володар Усесвіту. Він керує всіма подіями на Землі так, щоб здійснити Свої Божественні наміри. Хоча іноді Він змінює власні початкові плани через вибір людей, проте неминуче виконає Свій остаточний план для нашої планети. Будуть часи, коли за свою віру в Христа Божий народ зіткнеться з труднощами, гоніннями, тюремним ув’язненням і навіть смертю. Однак у найважчі періоди, у часи найжорстокіших атак сатани Господь підтримуватиме й оберігатиме Свою Церкву.

`Прочитайте Євр. 11:35–38; Об’явл. 2:10. Що ці тексти повідомляють про нашу битву із силами зла? Чи не суперечать ці уривки ідеї про Божий захист, зазначеній у наведеному вище коментарі? Як можна узгодити істину про заступництво Господа з істиною про те, що Він допускає Своїм дітям переживати болісні страждання і навіть мученицьку смерть за Христа?`

«Даремними були намагання сатани шляхом насильства знищити Церкву Божу. Велика боротьба, у якій учні Ісуса жертвували своїм життям, не припинилася й тоді, коли ці вірні прапороносці впали на своєму посту. Однак у поразці була їхня перемога. Слуг Божих убивали, але Христова справа неухильно просувалася вперед» (Е. Уайт. Велика боротьба. С. 41).

`Що означає для нас факт, що автори Біблії, котрі самі пережили біль і страждання, знову й знову писали про реальність Божої любові? Як ми можемо пізнати цю любов серед горя і страждань?`