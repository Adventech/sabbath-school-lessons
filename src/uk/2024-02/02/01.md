---
title: 'Головне питання: любов чи егоїзм?'
date: 06/04/2024
---

> <p>Пам’ятний текст</p>
> «Не бійся, бо Я з тобою! Не лякайся, бо Я – твій Бог! Я додам тобі сили і допоможу тобі! Я підтримаю тебе правицею правди Своєї!» (Ісаї 41:10).

### Біблійні тексти для дослідження
Луки 19:41–44; Матв. 23:37, 38; Євр. 11:35–38; Об’явл. 2:10; Дії 2:44–47; Івана 13:35.

Припустимо, ви пастир, який пасе своїх кіз на схилі Оливної гори, звідки добре видно місто Єрусалим. Раптом чуєте голоси, серед яких відразу пізнаєте голос Ісуса. Ви вражені тим, що Він каже. Навіть Його учням це важко зрозуміти. Призахідне сонце освітлює храм із золотим куполом та відбивається в білому мармурі масивних стін, коли Учитель рішуче заявляє: «Чи не бачите все це? Запевняю вас: не залишиться тут каменя на камені, який не буде зруйнований» (Матв. 24:2). Учні і ви збентежені. Що означають ці слова Ісуса? І як вони пов’язані з кінцем світу, про який запитували учні?

Ви уважно слухаєте, як Господь досконало поєднує події, які мали призвести до зруйнування Єрусалима, з подіями, що відбудуться безпосередньо перед Його поверненням. У зруйнуванні Єрусалима ми бачимо прообраз стратегії сатани, спрямованої на те, щоб ошукати і знищити Божий народ останнього часу. Настанови Ісуса у 24-му розділі Євангелія від Матвія ясно зображують події останніх днів у контексті падіння Єрусалима.

Ми проаналізуємо подвійну стратегію сатани, спрямовану на те, щоб обманути та знищити Божий народ. Чого лукавий не може здійснити через гоніння, він сподівається досягти за допомогою компромісів. Однак Господа неможливо застати зненацька, і навіть у найважчі часи Він охороняє Свій народ.