---
title: 'Обітниця про повернення Христа'
date: 12/05/2024
---

Протестантські реформатори й паломники, котрі вирушили з Голландії до Нового світу, з нетерпінням і радістю чекали на Пришестя Ісуса. Джон Уїкліф палко прагнув цієї події, називаючи її надією Церкви. Кальвін висловив загальний погляд усіх реформаторів, коли говорив про славне повернення Христа як про «найщасливішу з усіх подій». І сьогодні вірний Божий народ може чекати на Другий прихід Христа з радістю, а не зі страхом.

`Прочитайте Івана 14:1–3; 1 Сол. 4:13–18; Тита 2:11–14. Чому впродовж століть ці біблійні уривки дарують християнам надію?`

Легко зрозуміти, чому віра в Другий прихід Христа приносить таку надію й радість християнам, котрі довіряють Біблії. Другий прихід указує на кінець хвороб, страждань, злиднів, несправедливості, гноблення, розбратів, конфліктів, воєн і смерті. Він провіщає майбутній світ вічного спокою, щастя, постійного спілкування з Христом та викупленими всіх віків.

«Другий прихід Господа в усі віки був світлою надією Його вірних послідовників. Обітниця повернутися, яку Спаситель дав Своїм учням, прощаючись із ними на Оливній горі, проливала світло на майбутнє, наповнювала серця радістю й надією, яких не могли затьмарити ані горе, ані будь-яке випробовування. Серед гонінь i страждань з’явлення слави великого Бога й Спасителя нашого Христа Ісуса було “блаженною надією” (Тита 2:13). Коли солунські християни зі смутком ховали своїх улюблених, котрі сподівалися побачити Прихід Господа своїми очима, їхній учитель Павло вказав їм на воскресіння, яке відбудеться під час Приходу Спасителя. Тоді мертві в Христі піднімуться та разом із живими будуть піднесені, щоб зустріти Господа в повітрі. “I так завжди, – говорив він, – будемо з Господом. Тому потішайте одне одного цими словами” (1 Сол. 4:16–18)» (Е. Уайт. Велика боротьба. С. 301, 302).

`Чому Другий прихід такий важливий для нашої віри? Як знання про те, що мертві сплять (див. урок 10), надає цій істині особливого значення? Чому без надії на повернення Спасителя ми, за словами Павла, опинилися б у безвихідній ситуації (див. 1 Кор. 15:15–18)?`