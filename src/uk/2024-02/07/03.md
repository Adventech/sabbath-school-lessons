---
title: 'Яким буде Другий прихід'
date: 13/05/2024
---

Хоч протестантські реформатори вірили в буквальне, видиме, чутне та славне повернення Христа, поступово розуміння цієї біблійної істини змінилося. Популярні проповідники XIX століття навчали, що Христос прийде встановити Своє 1000-літнє царство на Землі. Це призвело до духовної летаргії та занепаду духовних цінностей.

Учні Христа також неправильно зрозуміли природу Пришестя Месії. Вони думали, що Він прийде, як Полководець-Переможець, Котрий зламає ярмо римського рабства, а не як Визволитель від осуду й кайданів гріха. Тому довго не могли збагнути мети Його Першого приходу.

`Прочитайте тексти Дії 1:9–11; Об’явл. 1:7; Матв. 24:27, 30, 31. Що ці вірші сповіщають про повернення нашого Господа?`

Коли Христос уперше прийшов на Землю як Немовля, дуже мало хто помітив Його Пришестя. Проте коли Він прийде вдруге, Його побачить «кожне око». Кожне вухо почує сурму, що звіщатиме про повернення Ісуса. Кожна людина на Землі побачить Його славу. Не обманюймося, адже Писання ясно говорить про події, пов’язані з Його поверненням.

«Однією з найурочистіших і найславніших істин, відкритих у Біблії, є істина про Другий прихід Христа, Котрий довершить велику справу викуплення. Для Божого народу, який так довго мандрував “долиною смертної тіні”, обітниця про Другий прихід Того, Хто є “воскресіння і життя”, Хто приведе додому Своїх вигнаних дітей, є радісною надією, а наука про Другий прихід Христа – основною темою Святого Письма. Відколи перша пара із сумом покинула Едем, діти віри чекають повернення Обітованого, Котрий знищить владу губителя й поверне втрачений рай» (Е. Уайт. Велика боротьба. С. 299).

Один з перших адвентистських лідерів Лютер Уоррен говорив молодим людям: «Єдиний спосіб бути готовим до Приходу Христа – готуватися та залишатися готовими». Звістка про швидке повернення Спасителя наполегливо закликає кожного з нас досліджувати своє серце й оцінити своє духовне життя. Це заклик до побожного життя. В осяйному світлі слави Другого приходу Христа не буде нейтральної позиції.

`Прочитайте тексти 1 Сол. 5:2–5; Євр. 9:28. Що ці вірші повідомляють про обставини Другого приходу Христа? Яке підбадьорення вони дарують нам?`