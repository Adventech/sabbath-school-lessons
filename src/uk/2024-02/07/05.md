---
title: '2300 вечорів і ранків'
date: 15/05/2024
---

Уїльям Міллер зауважив, що провіщені пророками події точно відбулися: 400 років мандрівки нащадків Авраама, 40 років блукання Ізраїлю по пустелі, 70 років полону Ізраїлю та 70 тижнів із книги Даниїла, призначених для Ізраїлю (див. Бут. 15:13; Чис. 14:34; Єрем. 25:11; Дан. 9:24).

`Прочитайте Марка 1:15; Гал. 4:4; Римл. 5:6. Що ці тексти повідомляють про Божественний розклад щодо часу Першого приходу Христа?`

Коли Міллер вивчав біблійні пророцтва, порівнюючи текст із текстом, він дійшов такого висновку: якщо в Біблії міститься Божественний розклад щодо багатьох подій, то цей розклад має бути і щодо Другого приходу нашого Господа.

`Прочитайте Дан. 8:14. Яка подія мала статися через 2300 днів?`

Уїльям Міллер вірив у поширену тоді думку, що вислів «Святиня буде знову очищена» означає очищення Землі вогнем. Він старанно вивчав Писання, щоб зрозуміти подію такого величезного значення, та виявив зв’язок між розділами 8 і 9 книги Даниїла. У Дан. 8 зазначено, що ангелові Гавриїлові було доручено: «Поясни йому видіння!» (вірш 16). До кінця розділу єдиним незрозумілим фрагментом у видінні в Дан. 8 (див. вірш 27) залишався вислів про 2300 вечорів і ранків (тобто днів). Пізніше ангел повернувся до пророка й оголосив: «Я прийшов, щоб умудрити тебе» (Дан. 9:22; див. також вірші 23, 25–27). Гавриїл мав допомогти Даниїлові зрозуміти пророцтво про 2300 днів.

Ми знаємо це, бо після того, як ангел звелів пророкові: «Будь уважний до цього Слова і зрозумій видіння» (вірш 23), першими словами ангела були: «Сімдесят тижнів визначено для твого народу і для твого святого міста» (вірш 24). Слово, перекладене як «визначено», буквально означає «відрізано». Тобто 70 тижнів (490 років) мають бути відрізані. Але від чого? Очевидно, це стосується видіння про 2300 днів – єдиної частини Дан. 8, яку пророк не зрозумів і яку тепер прийшов пояснити ангел.

Відправною точкою періоду 70 тижнів були слова: «Від виходу наказу про… відбудову Єрусалима» (Дан. 9:25). Міллер усвідомлював: якби він мав цю дату, то міг би визначити початок 70 тижнів і зрозуміти пророцтво про 2300 днів.