---
title: 'Надія в час скрути'
date: 23/06/2024
---

`Прочитайте Об’явл. 22:11, 12; Дан. 12:1, 2; Єрем. 30:5–7. Які події відбуватимуться безпосередньо перед Другим приходом Христа?`

Після закінчення випробування людей настає час утиску/скрути, «якої ще ніколи не було, відколи існують люди, і аж до цього часу». В Об’явл. 16 описані сім останніх кар, які будуть вилиті на безбожний світ. Проте, як і під час єгипетських кар, Божий народ буде захищений від них. Зверніть увагу на обітницю Даниїла: «Але в той час із твого народу спасеться кожний, хто виявиться записаним у Книзі життя» (Дан. 12:1). Про Книгу життя також ідеться у текстах Филп. 4:3; Об’явл. 13:8; 20:12, 15. Якщо ми залишимося вірними Ісусові, наші імена не будуть стерті із Книги життя (див. Об’явл. 3:5).

`Прочитайте 1 Івана 3:1–3; Івана 8:29; 14:30. Що є єдиною достатньою підготовкою до майбутнього часу скрути?`

У час скрути народ Господа матиме такі глибокі особисті взаємини з Ісусом, що ніхто й ніщо не зможуть їх змінити. Найбільше бажання Божих дітей полягає в тому, щоб догоджати Йому в усьому і завдяки дії Святого Духа бути такими ж чистими, як Він. У серці Христа не було нічого, що відгукалося б на сатанинські спокуси. Завдяки Господу ми також можемо мати такий досвід.

`Прочитайте Псал. 27:5; 90:1–11; Об’явл. 3:10–12. Які обнадійливі обітниці пропонує нам Господь на час утиску?`

Деякі люди неправильно зрозуміли концепцію життя без Заступника в час утиску. Коли кожен прийме остаточне рішення за або проти Христа, Ісус припинить Своє посередництво в Небесному святилищі. Однак це не означає, що в цей час ми залишилися самі і маємо покладатися лише на власні сили. Ісус запевнив нас, що завжди буде з нами (див. Матв. 28:20). Віра спонукає нас довіряти, коли ми не бачимо, та надіятися, коли світ навколо нас руйнується. У час скрути віра зміцниться і прагнення до вічності зросте, тож нашим єдиним бажанням стане вічне життя з Ісусом.