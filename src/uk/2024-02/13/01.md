---
title: 'Тріумф Божої любові'
date: 22/06/2024
---

> <p>Пам’ятний текст</p>
> «І почув я гучний голос із престолу, що промовляв: Ось Божа оселя з людьми; і Він поселиться з ними, і вони будуть Його народом, і сам Бог буде з ними – їхній Бог; і Він обітре кожну сльозу з їхніх очей, і більше не буде смерті, ні страждань, ні голосіння, ні болю, – вже більше не буде, тому що перше минулося» (Об’явл. 21:3, 4).

### Біблійні тексти для дослідження
Об’явл. 22:11, 12; Єрем. 30:5–7; Псал. 90:1–11; Єрем. 25:33; Об’явл. 21:2; 20:11–15.

Ми можемо дивитися в майбутнє з надією. Хоч наближаються важкі часи, але через які б страждання нам не довелося пройти, які б труднощі ми не пережили, якого б смутку не зазнали, якщо ми маємо надію на найкращий день, то зможемо сьогодні жити змістовно й радісно. Франклін Рузвельт був президентом Сполучених Штатів від 1933 до 1945 року – в один з найважчих періодів в історії Сполучених Штатів. Він був паралізований поліомієлітом і не міг ходити без сторонньої допомоги. Одного разу він написав: «Ми завжди мали надію, віру, переконаність у тому, що за горизонтом є найкраще життя, найкращий світ». Альберт Ейнштейн, один з найгеніальніших людей у світі, писав: «Навчайтеся у вчора, живіть сьогодні, сподівайтеся на завтра». Альфред Лорд Тенісон, популярний англійський поет часів правління королеви Вікторії, якось написав: «Надія усміхається з порогу наступного року, шепочучи: “Цей буде щасливішим”».

У заключному уроці цього кварталу ми побачимо непохитну любов Христа до людей у найважчий період історії Всесвіту і Його повну, абсолютну перемогу у великій боротьбі між добром і злом. Остання книга Біблії, Об’явлення, дає нам надію на сьогодні, завтра і назавжди.