---
title: 'Дві вічності'
date: 27/06/2024
---

`Прочитайте 2 Кор. 5:10; Римл. 14:10, 11; Об’явл. 20:11–15. Чому нечестиві знову воскреснуть?`

Аби проблема гріха була вирішена так, щоб зло більше ніколи не виникло, кожен має переконатися, що Бог завжди діє справедливо й неупереджено. Зрештою, кожне коліно схилиться перед Господом і кожен язик визнає Його справедливість у великій боротьбі; навіть сатана і його злі ангели визнають це. Усі розумні істоти підтвердять, що ніколи не може бути жодного виправдання бунту проти Бога. Зверніть увагу на такі слова Еллен Уайт: «Щойно відкриються небесні книги й Ісус зверне Свій погляд на нечестивих, вони пригадають усі будь-коли вчинені ними гріхи. Вони побачать, коли й за яких обставин залишили шлях чистоти і святості та як гордість і непослух призвели їх до порушення Закону Божого. Перед ними постануть, ніби написані вогненними літерами, ті звабливі спокуси, перед якими вони поступалися, потураючи гріхові, та благословення, котрими вони зловживали; вісники Божі, якими вони знехтували, відкинуті ними перестороги; хвилі Божественної милості розбивалися об їхні вперті‚ нерозкаяні серця…

Увесь грішний світ стоїть тепер перед Божим судом і звинувачується в зраді небесного правління. У безбожних немає захисника; для них немає виправдання, і над ними виголошується вирок вічної смерті» (Велика боротьба. С. 666, 667, 668, 669).

`Прочитайте Об’явл. 20:9; Псал. 37:20; Мал. 3:19, 20. Що повідомляють ці тексти про остаточне знищення гріха і грішників та про нагороду праведників?`

Сатана і його злі ангели будуть знищені у вогненному озері. Згідно з текстом Об’явл. 20:9, грішники не мучитимуться вічно, а будуть поглинуті вогнем та знищені. У наступному вірші використовується вираз «навіки-віків». Залежно від біблійного контексту, слова «повік», «назавжди», «навіки» нерідко означають «нескінченний», але доти, доки щось не буде повністю завершено (див. Вих. 21:6; 1 Сам. 1:22, 28; Юди 7; 2 Петра 2:4–6). Для заблудлих вічною буде сама смерть, а не сам процес покарання і мук. Бог не є вічним мучителем.

`Зрештою, нас усіх чекає одна з двох вічностей. Безбожні отримають зароблену ними «плату» – вічну смерть і небуття. А чому ми отримаємо те, чого не заслужили, – вічне життя в Божому Царстві?`