---
title: 'Тисячоліття на Землі'
date: 25/06/2024
---

Розділ 19 книги Об’явлення закінчується драматичним зображенням повернення Ісуса та знищення безбожних. Проте історія на цьому не закінчується. Наступний розділ знайомить нас із періодом тривалістю 1000 років, відомим як «міленіум».

`Прочитайте Об’явл. 20:1–3. Що станеться із сатаною, коли Ісус повернеться після тисячолітнього царства?`

Розділ 20 книги Об’явлення містить чимало символів. Сатана не буквально буде зв’язаний ланцюгом і вкинутий до безодні. На 1000 років він буде прикутий до безлюдної Землі, зв’язаний обставинами, які сам же і створив. У тексті 2 Петра 2:4 читаємо, що сатана та його ангели були передані на суд для покарання та зв’язані «кайданами темряви». Диявол буде прикутий до Землі ланцюгом обставин і не матиме кого спокушати. Протягом 1000 років він споглядатиме спустошення, руйнування й катастрофу, які спричинило його повстання.

Грецьке слово, перекладене як «безодня», також використовується в Септуагінті, грецькому перекладі Старого Завіту, для опису Землі при створенні. «Земля ж була порожньою і безжиттєвою; безодню вкривала темрява» (Бут. 1:2). У Септуагінті «безодня» — це грецьке слово абюссос. Воно описує пустельну землю. «Безодня» – це не якась підземна печера або зяюча прірва десь там, у Всесвіті. Заподіяні сатаною гріх та руйнування поряд із жахливим хаосом, що передував Другому приходу, перетворили Землю на темну безладну масу, спричинивши майже той самий стан, у якому вона перебувала на початку її створення.

`Прочитайте Єрем. 4:23–26; 25:33; Ісаї 24:1, 3, 5. Як описують цю сцену біблійні пророки?`

Пророки наголошують на катастрофічній руйнації при Другому приході Христа і на тому, що за цей тисячолітній період на Землі не залишиться жодної живої людини. Сатані та його злим ангелам залишиться лише споглядати хаос, викликаний його повстанням. Усі жителі Всесвіту усвідомлять, що відплата за гріх – смерть. Бог вирішить проблему гріха так, щоб вона ніколи не виникла знову (див. Наума 1:9). Бог здійснює це трьома основними способами. По-перше, Він відкриває Свою безмежну любов, палке бажання та невпинні зусилля спасти все людство. По-друге, Він виявляє Свою справедливість, неупередженість і праведність. По-третє, Він дозволяє Всесвітові побачити остаточні результати гріха й бунту.