---
title: 'Суд міленіуму'
date: 26/06/2024
---

`Прочитайте Об’явл. 20:4–6. Що здійснюють праведники протягом 1000 років і чому це важливо?`

Протягом тисячоліття праведники матимуть нагоду побачити справедливість і любов Бога в тому, як Він вирішує проблему гріха. Хто з нас не має запитань, які ми хотіли б поставити Богові? Під час міленіуму на Небесах викуплені зможуть поставити ці запитання. Якщо кохана людина або близький друг будуть відсутні на Небі, спасенні матимуть можливість збагнути Боже рішення. По–новому, з більшою силою, ніж будь–коли раніше, викуплені зрозуміють безмежні зусилля Господа задля спасіння кожної людини, яка колись жила на Землі. Вони повністю усвідомлять, що кожен заблудлий втратив Небеса через те, що особисто відкинув Христа. І лише тоді, після тисячолітнього царства, над заблудлими буде виконаний вирок суду (друга смерть, тобто вічна загибель).

`Прочитайте Об’явл. 20:7–9. Чим завершаться 1000 років? Яка доля сатани та його послідовників?`

Протягом 1000 років сатані не буде кого спокушати й обманювати. Він та його ангели на самоті міркуватимуть про смертоносні наслідки гріха. Наприкінці тисячоліття мертві нечестиві воскреснуть, щоб постати перед судом та отримати свою останню відплату (див. Об’явл. 20:5). У цей час сатана матиме величезну армію послідовників. Хоч упродовж великої боротьби він зазнавав поразку за поразкою, однак тепер підбадьориться, бачачи безліч воскреслих нечестивців. Ще не готовий покласти край своєму заколоту, він піде зводити ці «народи». Сатана надихне їх зробити останнє велике зусилля, щоб знищити правління Бога й заснувати власне царство. Термін «Гог і Магог» використовується для позначення сатани та нечестивих людей усіх часів. Сатана та його послідовники оточать «табір святих та улюблене місто» (Об’явл. 20:9).

Наприкінці тисячоліття не тільки всі безбожні воскреснуть до життя, а й Святе Місто, Новий Єрусалим, спуститься з Небес на Землю (див. Об’явл. 21:2)! Святі жили й царювали із Христом у Новому Єрусалимі протягом тисячоліття. Тепер, через 1000 років, місто спуститься на Землю разом з Богом, Ісусом, ангелами й усіма викупленими. На фінальній битві великої боротьби будуть присутні всі. Гріх буде викорінено раз і назавжди!

`Які риси Божого характеру відкриває останній суд?`