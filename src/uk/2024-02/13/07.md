---
title: 'Для подальшого дослідження'
date: 28/06/2024
---

«Просторі рівнини м’яко переходять у прекрасні пагорби; а гори Божі велично підносять свої вершини. На цих мирних рівнинах, на берегах живих потоків діти Божі, які так довго були мандрівниками й подорожніми, нарешті знайдуть свою вітчизну…

Там безсмертний розум захоплюватиметься чудесами творчої сили і таємницею любові Викупителя. Там не буде жорстокого й лукавого ворога, котрий спокушав би людей забути про Бога. Там будуть розвиватися всі здібності, зростатиме кожний хист і талант. Надбання знань не буде втомлювати мозок й виснажувати тіло. Там буде можливість для здійснення грандіозних задумів‚ досягнення найвищих цілей, реалізації найблагородніших прагнень; та все ж будуть з’являтися нові вершини для сходження, нові чудеса, які викликатимуть подив і захоплення, нові істини для пізнання, нові об’єкти дослідження, котрі потребуватимуть усіх сил розуму, душі й тіла» (Е. Уайт. Велика боротьба. С. 675, 676, 676, 677).

«З невимовним захопленням діти Землі пізнаватимуть мудрість безгрішних істот. Вони поділяться скарбами знань, набутих через осягнення творчої сили Божої впродовж багатьох віків. Незатьмарений погляд спасенних охопить усю славу творіння – Сонця, зір і галактик, які в установленому порядку обертаються навколо Божественного престолу. На всьому творінні – від найменшого до найбільшого – викарбуване ім’я Творця, і в усьому відкривається багатство Його сили.

Велика боротьба закінчена. Гріха й грішників більше немає. Усесвіт – чистий. У всьому незліченному творінні б’ється один пульс гармонії й радості від Того, Хто створив усе це. Течуть потоки життя, світла і щастя в усі простори безмежного світу. Від найменшого атома до найбільших галактик – усе живе й неживе у своїй незатьмареній красі та досконалій радості свідчить про те, що БОГ Є ЛЮБОВ!» (там само. С 677, 678).

**Питання для обговорення**:

`1. Як ви вважаєте, чому Бог дозволив гріху існувати так довго? Водночас жодна людина не страждає в цьому світі довше, ніж триває її власне життя. Наскільки коротке людське життя, порівняно з тисячами років гріха? Як ця думка може допомогти нам вирішити складне питання про довге існування зла?`

`2. Як тисячолітнє царство вписується в План спасіння? Ми знаємо: доки всі викуплені не матимуть можливості побачити справедливість, неупередженість і любов Господа, безбожні не зазнають остаточного покарання. Що це говорить про характер Бога?`