---
title: 'Війна на Небесах'
date: 31/03/2024
---

`Прочитайте Об’явл. 12:7–9. Що цей уривок повідомляє про свободу на Небесах та про походження зла? Коли Люцифер повстав проти Бога, як Він міг відреагувати?`

Наведені вірші описують вселенський конфлікт між добром і злом. Сатана та його ангели повстали проти Христа і зрештою були вигнані з Неба. Здається вкрай дивним, що війна може вибухнути в такому чудовому місці, як Небеса. Чому так сталося? Невже люблячий Бог створив демонічного ангела, котрий розв’язав війну? Можливо, цей ангел мав якусь фатальну ваду, яка змусила його збунтуватися? Біблія чітко пояснює походження гріха й відкриває завісу в конфлікті між добром і злом.

`Порівняйте тексти Єзек. 28:12–15 та Ісаї 14:12–14. Що відбувалося в розумі ангельської істоти на ім’я Люцифер і що призвело до його повстання?`

Бог не створював диявола. Він створив істоту неперевершеної краси на ім’я Люцифер. Ця ангельська істота була досконалою, що включало свободу вибору – фундаментальний принцип Божого правління, заснованого на любові, а не на насильстві. Гріх виник у Люцифері в небесних оселях. Немає жодного логічного пояснення, чому це сталося. Люцифер, створена істота, жадав поклоніння, яке належало лише Творцеві. Цей ангел намагався узурпувати Його престол, ставлячи під сумнів Божу владу. Незабаром бунт призвів до відкритої війни на Небесах.

Хоч Господь довго терпів Люцифера, проте не міг дозволити йому зіпсувати своїм бунтом усіх небесних мешканців. «На небесних нарадах Люцифера благали усвідомити свою помилку і неправоту. Син Божий представив перед ним усю велич, доброту i справедливість Творця, а також святу і незмінну природу Його Закону. Сам Бог запровадив

порядок на Небесах i, порушуючи його, Люцифер зневажав свого Творця і губив самого себе. Проте висловлені в дусі безмежної любові та милості застереження викликали в нього тільки дух опору» (Е. Уайт. Велика боротьба. С. 494, 495).

`Що ми дізнаємося про Божий характер із того, як Він боровся зі злом?`