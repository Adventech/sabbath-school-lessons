---
title: 'Війна, що стоїть за всіма війнами'
date: 30/03/2024
---

> <p>Пам’ятний текст</p>
> «І сталася на небі війна: Михаїл та його ангели розпочали бій зі змієм. І змій воював, і його ангели. І не перемогли: не знайшлося для них більше місця на небі» (Об’явл. 12:7, 8).

### Біблійні тексти для дослідження
Об’явл. 12:7–9; Єзек. 28:12–15; Ісаї 14:12–14; Бут. 3:15, 21; Івана 17:24–26.

Якщо Бог такий добрий, чому світ такий поганий? Як може Господь любові допустити, щоб існувало стільки зла? Чому з добрими людьми трапляються погані речі? В уроці цього тижня ми досліджуватимемо споконвічний конфлікт між добром та злом. Розпочавши від повстання Люцифера на Небесах, ми розглянемо питання походження зла та довготерпіння Бога у вирішенні проблеми гріха.

Бог є любов, неймовірна любов! Сама Його сутність – любов (див. 1 Івана 4:7, 8). Усі Його дії сповнені любові (див. Єрем. 31:3). До любові неможливо змусити силою, залякуванням чи вимогами закону. Еллен Уайт висловила цю думку так: «Любов можна викликати тільки любов’ю» (Бажання віків. С. 22). Відкинути можливість вибору означає зруйнувати здатність любити, а зруйнувати здатність любити означає викорінити можливість бути по-справжньому щасливим. Господь завойовує нашу відданість Своєю любов’ю. Він вирішує проблему великої боротьби між добром і злом у такий спосіб, щоб гріх більше ніколи не виник у Всесвіті. Мета Бога – продемонструвати перед усіма світами, що Він завжди діяв на користь Свого творіння. Споглядаючи світ через призму Божої любові й у світлі великої боротьби між добром і злом, кожен з нас може бути певен, що добро назавжди переможе зло.