---
title: 'Планета Земля залучена до боротьби'
date: 02/04/2024
---

Бог створив Землю досконалою. Біблія повідомляє: «І оглянув Бог усе, що створив. І було воно дуже добре» (Бут. 1:31). Ніде не було жодної плями гріха чи зла. Господь дарував Адамові та Єві таку саму свободу вибору, як і Люциферу. Бог не бажав створювати роботів ані на Землі, ані на Небі.

Творець підтвердив, що люди володіють цією свободою. Посадивши в Едені дерево та назвавши його деревом пізнання добра і зла, Він розповів нашим прабатькам про це дерево, аби вони знали, що мають вибір.

Сатана сховався серед гілок дерева пізнання добра і зла; коли ж Єва затрималася біля нього, спокусник сказав їй: «Ні! Ви не помрете! Адже знає Бог, що того дня, коли скуштуєте з нього, відкриються ваші очі, і станете ви, як боги, одержавши пізнання добра і зла» (Бут. 3:4, 5). Інакше кажучи: «Скуштувавши плід цього дерева, ви увійдете в нову сферу існування. Ви сповнитеся наснаги, зазнаєте таких гострих відчуттів, яких ніколи раніше не переживали. Єво, Бог щось приховує від тебе. Ось, візьми заборонений плід та з’їж його».

Коли Єва, а потім і Адам зробили свій вибір, вони відчинили двері, які Господь хотів залишити назавжди зачиненими. Це були двері до гріха, страждання, горя, хвороби, смерті.

`Прочитайте Бут. 3:1–3, а також Римл. 3:23; 5:12. Що об’єднує ці тексти? Опишіть наслідки гріха, від яких страждає все людство.`

За своєю сутністю гріх – це бунт проти Бога. Гріх розділяє людину з Господом. Оскільки Він – Джерело життя, відокремлення від Нього веде до смерті. Гріх також призводить до хвилювань і тривог, утоми і хвороб. А страждання є наслідком життя на спустошеній гріхом планеті. Це, звичайно, не означає, що ми страждаємо чи хворіємо тому, що згрішили. Це означає, що на кожного з нас впливає перебування на спустошеній гріхом планеті.

`Прочитайте Бут. 3:15, 21; Левит 5:5, 6 та Івана 1:29. Що Бог пообіцяв Адамові та Єві після їхнього гріхопадіння? Чому ця обітниця давала їм надію, усупереч їхньому розпачеві й почуттю вини? Яке служіння було ініційоване в Едені, котре вказує людям на майбутнє розв’язання проблеми гріха?`