---
title: 'Люцифер обманює, Христос перемагає'
date: 01/04/2024
---

Немає жодного логічного пояснення, чому Люцифер, досконалий ангел, дозволив гордості й заздрощам укорінитися в його серці та перерости у відкрите повстання проти Творця. Він звинувачував Бога в несправедливості й жорстокості та заразив ангелів своїми сумнівами і звинуваченнями.

`Прочитайте Об’явл. 12:4. Що цей текст відкриває про здатність сатани обманювати? Скільки ангелів упало через його обман?`

Коли на Небесах спалахнула війна, ангели мали вирішити, за ким піти: за Ісусом чи за Люцифером? Якою була природа цієї війни на Небесах? Чи була це реальна війна, війна ідей чи те, й інше? Ми не знаємо подробиць, але конфлікт був достатньо матеріальним, щоб сатана та його ангели зрештою були вигнані геть, і «не знайшлося для них більше місця на небі» (Об’явл. 12:8, 9). Ця війна явно включала якийсь фізичний елемент.

Одне можна сказати точно: кожен з ангелів мав зробити вибір за чи проти Христа. За ким вони підуть? До якого голосу прислухаються? Вірні ангели вирішили підкоритися сповненим любові заповідям Христа, але третина ангелів послухалася Люцифера, повстала проти Бога і втратила Небеса. Сьогодні, у цей критичний час земної історії, ми також покликані зробити вибір за або проти Христа. Нам необхідно вирішити, на чиєму ми боці – на боці Христа чи сатани.

`Прочитайте Бут. 2:15–17; Вих. 32:26; І. Нав. 24:15; 1 Цар. 18:20, 21; Об’явл. 22:17. Про який фундаментальний принцип великої боротьби повідомляють тексти?`

Створюючи людину, Господь наділив її здатністю думати, аналізувати й вибирати. Ми не роботи. На відміну від інших живих істот, ми були створені на Божий образ, як здатні робити моральний вибір і жити за вічними духовними принципами. Від часу повстання Люцифера на Небесах Господь закликає Свій народ відгукнутися на Його любов, обрати служіння Йому та бути слухняними Його Заповідям.

`Які уроки ми можемо почерпнути з описаної боротьби на Небесах? Як ці уроки можуть допомогти нам у боротьбі зі злом? Якщо сатана зміг обманути праведних, святих небесних істот, то що це говорить про його злісні прагнення обманути нас?`