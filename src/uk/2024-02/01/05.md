---
title: 'Любов прокладає шлях'
date: 03/04/2024
---

Адам та Єва згрішили, і Господь звелів їм покинути Еденський сад. Відтепер їхньою долею будуть праця і страждання. Невже тепер їм доведеться все життя страждати і врешті-решт померти без надії? Невже смерть є завершенням усього?

Саме тоді Бог дав їм обітницю, записану в Бут. 3:15. Звертаючись до сатани, змія, Він сказав: «Я покладу ворожнечу між тобою й жінкою, між твоїм насінням і її насінням. Воно розчавить тобі голову, а ти будеш жалити його в п’яту». Можливо, на той час наші прабатьки не зовсім розуміли, що саме означає ця обітниця, проте тепер вони знали: у них є надія! Через «насіння жінки» відбудеться їхнє викуплення.

«Насіння жінки» – це, звичайно, Ісус Христос (див. Гал. 3:16). На хресті сатана ужалив Його в п’яту. Проте перемога Ісуса — наша гарантія, що одного разу голова змія буде розтрощена, а двері страждання й смерті, які відчинили Адам і Єва, зачиняться.

`Прочитайте Євр. 2:9; Гал. 3:13; 2 Кор. 5:21. Що ці вірші повідомляють про безмежну всеосяжність хресної жертви Христа?`

Ви коли-небудь замислювалися над тим, чи справді Бог любить вас? Подивіться на Голгофський хрест, подивіться на терновий вінок, на цвяхи в Його руках і ногах. Кожною краплею крові, пролитою Ісусом на Голгофі, Бог запевняє: «Я люблю тебе. Я не хочу бути без тебе на Небесах. Так, ти згрішив, продав себе до рук ворога. Фактично ти не вартий вічного життя, але Я заплатив викуп, аби повернути тебе додому». Якщо ви споглядаєте хрест Христа, то більше ніколи не запитуватимете, чи Бог любить вас.

Біблія розповідає про Ісуса, Котрий прийшов у наш світ і відчував страждання, розчарування, біль, як і все людство. Вона відкриває нам Христа, «Який, подібно до нас, був випробуваний у всьому, за винятком гріха» (Євр. 4:15). Христос переміг начальства й сили пекла як у Своєму житті, так і через Свою смерть на хресті, і все це для кожного з нас!

Подумайте: Ісус – Творець безмежного Всесвіту (див. Івана 1:3) – зійшов з Небес і не тільки жив у цьому грішному світі, а й постраждав у ньому так, як ніхто з нас (див. Ісаї 53:1–5). Він здійснив це, бо любить людей, кожного з нас! Яка вагома причина для надії!

`Як Христос на хресті відповів на звинувачення сатани? У світлі великої боротьби між добром і злом, що звершив Ісус Своєю смертю?`