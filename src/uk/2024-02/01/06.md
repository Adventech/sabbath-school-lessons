---
title: 'Наш Первосвященник'
date: 04/04/2024
---

Хресний подвиг Ісуса дозволяє Йому сьогодні заступатися за нас на Небесах. Наш воскреслий Господь, наш великий Первосвященник дарує нам усе необхідне для спасіння й вічного життя в Божому Царстві.

`Прочитайте Євр. 4:15, 16; 7:25. Яку впевненість дарують нам ці тексти у світі спокус, страждань, хвороб і смерті?`

Апостол Павло пише, що Ісус, «подібно до нас, був випробуваний у всьому, за винятком гріха» (Євр. 4:15). І додає: «Тому приступаймо сміливо [тобто з упевненістю] до престолу благодаті, щоб одержати милість і знайти благодать для своєчасної допомоги» (вірш 16).

Спаситель представляє нас перед Усесвітом зодягненими в Його праведність, спасенними Його смертю й викупленими Його кров’ю. Усе, що повинні були заплатити ми, заплатив Він. У Христі немає осуду за гріхи нашого минулого. У Христі ми невинні, і завдяки Його могутньому заступництву влада гріха в нашому житті знищена. Господь розірвав ланцюги гріховного рабства, і ми вільні!

`Прочитайте Івана 17:24–26. Чого найбільше бажає Христос Своїм дітям у великій боротьбі між добром і злом?`

«Після того, як велика Жертва була принесена i Христос вознісся на Небеса, Він відмовився прийняти поклоніння ангелів, доки не представив Отцеві Своє прохання: “Отче, хочу, щоб ті, яких Ти Мені дав, були зі Мною там, де Я” (Івана 17:24). Тоді від престолу Божого надійшла відповідь, сповнена невимовної любові й сили: “І хай поклоняться Йому всі Божі ангели!” (Євр. 1:6). Ісус залишився непорочним. Його приниженню настав кінець, Його жертва була прийнята, i Йому було дано Ім’я, вище від усякого ймення» (Е. Уайт. Велика боротьба. С. 501, 502).

Найбільше Ісус бажає, щоб ми були з Ним у раю. Наше спасіння – це прагнення Його серця, причина Його смерті та заступництва. Якщо ви переживаєте проблеми, розкажіть про них Ісусові. Він дарує засмученим утіху, боязким – мир, винним – прощення, слабким – силу.

`Як ви вважаєте, чому Христос пожертвував Собою заради нас? Що робить нас такими цінними для Нього?`