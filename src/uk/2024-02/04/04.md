---
title: 'Мужність для стійкості'
date: 23/04/2024
---

`Порівняйте тексти Дії 5:28–32; Ефес. 6:10–12 та Об’явл. 3:11. Який основний принцип викладено в текстах?`

Відмітними рисами вальденців і реформаторів були абсолютна вірність Богові, дотримання біблійних істин та відданість Христу. Їхні уми були насичені новозавітними історіями про віру й мужність. Разом з Петром та апостолами ці християни могли сказати: «Потрібно більше слухатися Бога, ніж людей!» (Дії 5:29). Вони прислухалися до застереження Павла: «Зміцнюйтеся Господом та могутністю Його сили» (Ефес. 6:10). Вони серйозно сприйняли пораду Ісуса: «Тримайся ж того, що маєш, щоб ніхто не забрав твого вінця» (Об’явл. 3:11). Замість того щоб підкоритися традиціям Римської церкви, ці стійкі чоловіки й жінки мали мужність відстоювати істини Божого Слова.

Вальденці одними з перших читали Біблію рідною мовою. Зворушливий письмовий звіт Жана Леже, переписувача Біблії вальденців, містить інформацію з перших уст про те, як вони переписували Слово Боже та перемальовували ілюстрації. Вальденці таємно копіювали Святе Письмо у своїх гірських громадах Північної Італії та Південної Франції. Батьки наставляли дітей з раннього віку вивчати напам’ять великі уривки з Писання. Команди переписувачів працювали разом, щоб старанно робити нові копії Біблії. Багато молодих вальденців подорожували Європою як торговці, тихо ділячись істинами Писання. Декотрі вступали до університетів та читали біблійні уривки однокурсникам. Керовані Святим Духом, відчуваючи сприйнятливість з боку якогось щирого шукача, вони ділилися вибраними текстами своїх дорогоцінних сторінок Святого Письма. За свою вірність і відданість багато хто з них заплатив життям. Хоч деякі біблійні істини вальденці розуміли не повністю, вони століттями зберігали істину Божого Слова, звіщаючи її іншим.

«Дорога ж праведних, як проблиск світанку, який стає дедалі яснішим, – аж поки не настане світлий день» (Прип. 4:18). Соломон порівнює шлях, яким Бог провадить Своїх дітей, зі сходом сонця. Якби Господь просто натиснув на космічний «вимикач» і сонце миттєво засяяло в усій своїй силі, воно засліпило б нас. Після того як упродовж століть світ був занурений у темряву, Бог покликав відданих Його Слову чоловіків та жінок, котрі продовжували шукати більшого.

`Як ми можемо відображати світло Христа і сяяти в нашій громаді? Чи робимо ми це?`