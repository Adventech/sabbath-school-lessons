---
title: 'Ранкова зірка Реформації'
date: 24/04/2024
---

`Прочитайте Псал. 19:8–12; 119:140, 162; Єрем. 15:16. Як ставилися до Слова Божого Давид та Єремія? Чому таке ставлення до Біблії стало наріжним каменем Реформації?`

Кожен з реформаторів «радів» Божому Слову. Вони «насолоджувалися» виконанням волі Господа та «полюбили» Його Закон. Однією з найбільш значущих основоположних істин Реформації була радість, яку приносило вивчення Писання. Дослідження Біблії не було трудомістким завданням, виконанням церковних постанов або суворою вимогою. Для реформаторів вивчення Слова Божого було задоволенням.

Коли вони опрацьовували Біблію, Святий Дух перетворював їх. «Характер Уїкліфа свідчить про виховну й перетворювальну силу Священного Писання. Саме Біблія зробила його тим, ким він став. Прагнення пізнати великі істини Божественного об’явлення оживляє та зміцнює людські здібності, розвиває розум, загострює сприйняття, робить наші судження зрілими. Дослідження Біблії, як ніщо інше, піднесе кожну нашу думку, почуття й прагнення. Воно розвиває цілеспрямованість, терпіння, сміливість і силу духу, очищує характер та освячує душу. Серйозне, шанобливе вивчення Біблії, яке об’єднує розум дослідника з безмежною Мудрістю, дало б світові людей із сильнішим, енергійнішим розумом та благороднішими принципами, аніж це здатна зробити людська філософія з її найкращими методами виховання» (Велика боротьба. С. 92, 93).

`Прочитайте 2 Тим. 2:1–3. Яку пораду апостол Павло дав Тимофієві щодо проголошення Божого Слова?`

Істини Божого Слова і радість спасіння в Христі настільки сповнювали серця реформаторів, що вони не могли мовчати. Джон Уїкліф присвятив своє життя перекладу Слова Божого англійською мовою з двох причин: живий Христос змінив його через Слово і любов Христа спонукала його ділитися з іншими тим, про що він дізнався.

До Уїкліфа практично не існувало Біблії англійською мовою. Хоч його смерть перешкодила Римові розправитися з ним, однак за наказом папської влади останки реформатора вийняли з могили, спалили і попіл кинули до річки. «Цей невеликий потік, – зауважив один письменник, – поніс його попіл до Ейвону, а звідти до Северну, а Северн – до маленької затоки і далі, до безмежного океану. Отак попіл Уїкліфа символізує його вчення, яке зараз поширилося по всьому світу» (Е. Уайт. Велика боротьба. С. 95, 96). У такий спосіб Бог використав Уїкліфа — «ранкову зірку Реформації».