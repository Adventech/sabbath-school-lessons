---
title: 'Підбадьорені надією'
date: 25/04/2024
---

`Прочитайте Євр. 2:14, 15. Як віруючі переживали реальність великої боротьби за часів Середньовіччя?`

Що підтримувало й надихало вірних вальденців під час страшних переслідувань, з якими вони зіткнулися? Що додавало мужності Гусу та Ієроніму, Тиндалю, Латимеру та іншим мученикам, аби протистояти полум’ю й мечу? Віра в обітниці Божі. Вони вірили в обітницю Христа: «Бо Я живу, і ви будете жити» (Івана 14:19). Вони вважали Його силу достатньою для перемоги над найбільшими життєвими випробуваннями. Вони навіть раділи, що є співучасниками Христа в Його стражданнях. А їхня вірність була сильним свідченням для світу.

Вірні християни дивилися далі сьогодення, вони споглядали далеке майбутнє. Вони знали: завдяки воскресінню Христа смерть – переможений ворог. Над цими безстрашними чоловіками й жінками мертва хватка смерті вже не мала влади. Вони міцно трималися за обітниці Божого Слова та вийшли переможцями.

`Прочитайте Івана 5:24; 11:25, 26; 1 Івана 5:11–13. Які гарантії дарують ці обітниці вам? Як вони допомагають вам у життєвих випробуваннях?`

Ян Гус не здригнувся перед тюремним ув’язненням, несправедливістю і навіть смертю. Він місяцями знемагав у в’язниці. Холод і вогкість викликали лихоманку, яка мало не обірвала його життя. Проте «Божа благодать підтримувала Яна Гуса. Протягом усіх тижнів страждань, яких він зазнав до остаточного вироку, небесний спокій наповнював його душу. “Я пишу цього листа, – звертався він до друга, – у в’язниці, закутою в кайдани рукою, завтра мені буде винесений смертний вирок... Коли завдяки Ісусові Христу ми знову зустрінемося в майбутньому прекрасному житті, ти довідаєшся, як милосердний Бог допомагав мені та як незмінно підтримував мене серед спокус і випробувань”... У похмурій в’язниці Гус бачив тріумф правдивої віри» (Е. Уайт. Велика боротьба. С. 107, 108).

Апостол Павло закликає віруючих: «Непохитно тримаймося визнання надії, адже вірний Той, Хто обіцяв» (Євр. 10:23). Нині цей заклик стає дедалі актуальнішим. Як Божі обітниці підтримували Його народ у минулі століття, так підтримують сьогодні і нас.

`Що означає втратити все заради Христа? Однак що насправді ми втрачаємо? (Марка 8:36.) Які уроки ми можемо почерпнути з досвіду вальденців і реформаторів? Як ці істини можуть підтримати нас в останній земній битві?`