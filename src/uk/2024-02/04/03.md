---
title: 'Світло перемагає темряву'
date: 22/04/2024
---

`Прочитайте Юди 3, 4. Про що апостол попереджає віруючих і як це попередження можна застосувати до пізнішої християнської Церкви?`

Книга Юди була написана приблизно 65-го року н. е. Вона адресована вірним християнам, «покликаним, улюбленим у Бозі Отці та збереженим Ісусом Христом» (Юди 1:1). Віруючі були покликані «боротися за віру, одного разу передану святим. Адже ввійшли деякі люди, віддавна призначені на цей осуд, безбожні, які благодать нашого Бога обертають на розпусту та відрікаються від єдиного Володаря [Бога] і Господа нашого Ісуса Христа» (Юди 1:3, 4). Це застереження мало ще більше значення для віруючих Середньовіччя, коли Церкву наповнили язичницькі звичаї, а істини Божого Слова були відкинуті на догоду людським традиціям. Упродовж багатьох століть такі люди, як вальденці, відстоювали біблійне вчення. Вони вірили, що Христос – їхній єдиний Посередник, а Біблія – їхнє єдине авторитетне джерело. «У кожному столітті були Божі свідки – люди, котрі зберігали віру в Христа як єдиного Посередника між Богом і людиною, дотримувалися Біблії як єдиного правила в житті та святкували істинний Божий день – суботу» (Е. Уайт. Велика боротьба. С. 61).

`Прочитайте Об’явл. 2:10. Що Бог обіцяє тим, хто зберігає вірність Йому навіть перед обличчям смерті?`

Ці слова були написані церкві в Смирні. Одним із богів-покровителів міста був Діонісій, бог веселощів та родючості. Коли жерці Діонісія помирали, на їхні голови під час похорону покладали корону. Іван протиставляє цей земний вінець, покладений на голову при смерті, вінцю життя, покладеному на голови тих, хто перемагає сили зла. Вінець життя отримають ті, хто зазнав випробувань, труднощів, страждань і навіть смерті заради Христа.

Думки про Христа й вінець життя надихали християн бути вірними Господу навіть перед лицем смерті. Ці думки підтримували вальденців серед болю й переслідування. Мученики знали, що одного разу побачать Ісуса та вічно житимуть з Ним. Вінець життя має значення і для нас: зараз ми можемо проходити через випробування, але якщо спрямуємо свій погляд на Ісуса, то переможемо й отримаємо вінець життя.

`Що надихає вас у важкі часи? Що лякає? На які обітниці ви можете покладатися, коли вам тяжко?`