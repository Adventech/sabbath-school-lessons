---
title: 'Стояти за істину'
date: 20/04/2024
---

> <p>Пам’ятний текст</p>
> «Як Мойсей підняв змія в пустелі, так має бути піднятий Син Людський, щоб кожний, хто вірить у Нього, [не загинув, але] мав вічне життя» (Івана 3:14, 15).

### Біблійні тексти для дослідження
Дан. 7:23–25; Об’явл. 12:6, 14; Юди 3, 4; Об’явл. 2:10; Дії 5:28–32; Псал. 19:8–12; 1 Івана 5:11–13.

Сучасне турецьке прибережне місто Ізмір розташоване на території біблійного міста Смирни, згаданого в книзі Об’явлення. Стародавнє місто з населенням близько 100 000 чоловік процвітало в I–II ст. н. е. і було палко віддане владі Риму.

Щороку всім жителям Смирни було наказано спалювати пахощі римським богам. Упродовж II ст. у Смирні швидко розвивалася християнська громада, і багато християн вирішило не підкорятися цьому наказові. Полікарп, один з лідерів Ранньої Церкви, був замучений на міській площі Смирни і спалений на вогнищі за те, що відмовився зрадити свого Господа, запаливши фіміам римським богам. Коли його востаннє попросили зректися Христа, старець відповів: «Я служив Йому 86 років, і Він не зробив мені нічого поганого. Як я можу лихословити мого Царя, Котрий мене спас?»

Упродовж століть віруючі чоловіки й жінки були готові прийняти мученицьку смерть, але не відмовитися від своєї віри в Ісуса. Їхня жертва зміцнює нашу мужність. Історія їхнього посвячення Христу відновлює наше посвячення. Цього тижня ми розглянемо деякі біблійні принципи, які надихали вальденців і пізніших реформаторів, таких як Гус та Єронім. Ці християни залишалися вірними Господу, незважаючи ні на що, навіть перед загрозою смерті від тієї самої сили, яка вбила Полікарпа, – від Риму, але тепер уже папського.