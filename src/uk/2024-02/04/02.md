---
title: 'Переслідуваний, але тріумфуючий'
date: 21/04/2024
---

`Прочитайте тексти Дан. 7:23–25; Об’явл. 12:6, 14. Про які пророчі періоди йдеться в уривках?`

Щоразу, коли діти Господа залишаються вірними Йому, сатана лютує й переслідує їх. Пророк Даниїл описав майбутній час, коли середньовічна церква провадила війну та гнобила Божий народ (див. Дан. 7:21, 25). Пророк Іван описав цей самий період, коли Церква Христова була змушена тікати в пустелю, де мала «переховуватися впродовж часу, часів і пів часу» (Об’явл. 12:14). У тексті Об’явл. 12:6 сказано: «А жінка втекла в пустелю, де мала місце, приготовлене Богом, щоб там утримувати її [щоб там годували її, переклад І. Огієнка] тисячу двісті шістдесят днів». Господь годував Своїх дітей у пустелі. Боже Слово зміцнювало й підтримувало їх, коли велика боротьба особливо вирувала впродовж довгого темного періоду папського панування.

Християни знайшли «місце, приготовлене [для них] Богом». У найбільших випробуваннях життя Він завжди готує місце для Своїх вірних послідовників. Під час найбільших випробувань народ Господа знайшов захист у Його любові й турботі (див. Псал. 46)

Період 1260 днів, «час, часи і пів часу» (Об’явл. 12:6, 14) – це один і той самий відрізок часу (3½ часу, або року ˟ 360 днів = 1260 днів). У біблійних пророцтвах часто використовується символічна мова. У пророцтвах Даниїла й Об’явлення один пророчий день дорівнює одному буквальному рокові. Принцип «день за рік» ми знаходимо в текстах Чис. 14:34 та Єзек. 4:6.

Принцип «один день за рік» ґрунтується не лише на цих двох текстах. Доктор Уїльям Ши, хронолог і дослідник Старого Завіту, наводить 23 старозавітні вірші на підтвердження цього принципу. Тлумачі Біблії використовували цей принцип упродовж століть.

Вірування племен вестготів, вандалів та остготів відрізнялися від офіційного вчення Риму. Період 1260 днів почався тоді, коли остготи (останні із цих варварських племен) були вигнані з Риму 538 р. н. е. Період духовної темряви продовжувався до 1798 р. н. е., коли французький генерал Бертьє узяв папу в полон та вислав з Рима. Упродовж цього довгого періоду мільйони християн прийняли мученицьку смерть за те, що дотримувалися Божого Слова. Проте навіть у час смерті вони тріумфували. У Христі вони були вільні від панування гріха й почуття вини, бо перемогли кров’ю Агнця. Хресна перемога Христа над сатаною була їхньою перемогою. Хоч вони померли, їхня смерть – це лише сон до повернення Спасителя.

`Як виконання цього біблійного пророцтва зміцнює вашу віру?`