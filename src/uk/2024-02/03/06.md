---
title: 'Битва за розум'
date: 18/04/2024
---

`Прочитайте 2 Кор. 4:3–6. Що означає вислів: «…для невіруючих, яким бог цього віку засліпив розум» (вірш 4)? Ким засліплені уми цих людей? Як вони можуть прозріти?`

Грецьке слово, що означає «розум» у цьому уривку, – ноема. Буквально воно означає «сприйняття», «розумові здібності». Біблійний коментар АСД пояснює цей вірш: «Битва між Христом і сатаною – це битва за розум людей (див. Римл. 7:23, 25; 12:2; 2 Кор. 3:14; 11:3; Филп. 2:5; 4:7, 8). Основна робота сатани полягає в тому, щоб засліплювати й затуманювати уми людей. Він робить це, утримуючи їх від вивчення Слова Божого, розладнуючи сили розуму надмірностями тіла й душі, повністю займаючи розум звичайними речами та апелюючи до гордині й самопіднесення» (Т. 6. С. 854).

Заблудлим бракувало знань не тому, що вони не могли знати, а тому, що не хотіли знати. Багато хто мав усі можливості пізнати істину, проте волів не вірити, і сатана засліпив їхні очі. Царство сатани – це царство пітьми. Як додає Біблійний коментар АСД: «Євангеліє – єдиний засіб, за допомогою якого задуми й обмани сатани можуть бути викриті і люди зможуть побачити шлях від темряви до світла» (там само). Суть вістки Нового Завіту – життя, смерть і воскресіння Ісуса. Він – центр Слова Божого. Усе Писання свідчить про Нього (див. Івана 5:39).

`Прочитайте Івана 1:4, 5, 9, 14. Що ці тексти повідомляють про Ісуса? Зверніть особливу увагу на вірш 14.`

Упродовж перших століть існування християнської Церкви новозавітні віруючі були повністю віддані Христу – Світлу в темряві. Вони були викуплені Його благодаттю, перетворені Його силою й керовані Його любов’ю. Навіть смерть не змогла похитнути їхню вірність Христові. Завдяки славному світлу Євангелія християни розпізнавали обман диявола. Спаситель завжди мав чоловіків і жінок, котрі силою Його благодаті мужньо відстоювали Божу істину. У ці ранні віки світло любові, благодаті й істини Ісуса сяяло в темряві.