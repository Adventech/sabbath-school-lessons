---
title: 'Компроміс: хитра стратегія сатани'
date: 14/04/2024
---

`Порівняйте тексти Івана 14:6 та 8:44. Який контраст між характером Ісуса та характером сатани зображений у цих текстах?`

Слова Ісуса істинні, оскільки Він – Автор істини. Істина походить із серця премудрого, люблячого, усезнаючого Бога. Він – основа дійсності й всякої істини.

А сатана, навпаки, – неправдомовець і батько неправди. Він готовий використовувати обман, дезінформацію, спотворення істини, щоб звести Божий народ з правдивого шляху. Він обманув Єву в Едені, спотворивши істину, посіявши сумнів і нахабно заперечуючи Божественне застереження. Заява сатани: «Ні! Ви не помрете!» явно суперечила словам Господа. Протягом століть лукавий використовує ту саму стратегію. Він підриває довіру до Священного Писання, спотворює його й суперечить відкритій волі Бога.

`Прочитайте Прип. 23:23; Івана 17:17; 8:32. Що ці тексти повідомляють про істинність Божого Слова? Яка головна вістка текстів?`

«Сатана добре знав, що завдяки Священному Писанню люди зможуть розпізнати його обман та протистояти його силі. Саме за допомогою Слова Спаситель світу відбивав його атаки. При кожному нападі Христос виставляв щит вічної істини, кажучи: “Написано...”. Кожній пропозиції ворога Він протиставляв мудрість і силу Слова. Щоб утримувати владу над людьми та встановити авторитет папського узурпатора, сатана повинен був тримати народ у кайданах незнання Святого Письма. Адже Біблія звеличує Бога, а смертну людину ставить на належне місце, тому святі біблійні істини мають залишатися прихованими й забороненими, – саме таку тактику взяла на озброєння Римська церква. Протягом цілих століть не дозволялося розповсюдження Біблії. Народові було заборонено читати її та навіть зберігати вдома, тоді як безпринципні священники і прелати перекручували її значення так, щоб довести правомірність власних домагань. Отже, майже весь світ визнав папу намісником Бога на Землі, наділеним верховною владою як у церкві, так і в державі» (Е.Уайт. Велика боротьба. С. 51, 52).

`Обговоріть, як сьогодні сатана намагається перекрутити і неправильно витлумачити Боже Слово.`