---
title: 'У темряві сяє Світло'
date: 13/04/2024
---

> <p>Пам’ятний текст</p>
> «Тоді Ісус сказав їм: Ще деякий час Світло є між вами. Ходіть, доки маєте Світло, щоб вас не огорнула темрява, а хто ходить у темряві, не знає, куди йде» (Івана 12:35).

### Біблійні тексти для дослідження
Івана 8:44; Прип. 23:23; Дії 20:27–32; 2 Сол. 2:7–12; Псал. 119:105, 116, 130, 133, 160; Прип. 16:25; 2 Кор. 4:3–6.

В останній книзі Біблії, Об’явленні, диявол зображений, як дракон та змій (див. Об’явл. 12:9). Він дракон, бо прагне занапастити Божих дітей; він також змій, тому що використовує весь свій підступний обман, аби ошукати їх. Тисячі християн були замучені, кинуті на шматування диким звірам і спалені на вогнищі імперським Римом за відмову поклонятися його «божествам». Однак навіть перед таким жорстоким покаранням християни залишилися вірними Христу. Євангеліє продовжувало поширюватися, і Церква зростала.

Тому сатана змінив свою стратегію. Безліч язичників хрестилося, але вони не були наставлені в біблійній істині. Коли лідери об’єднали істини Писання з народними звичаями, до Церкви ринули омани. Четверте і п’яте століття були епохою компромісу, коли церковні прелати поєднували язичницькі практики з християнським ученням.

Однак навіть у найважчі часи Господь постійно перебував зі Своїми дітьми. Вони знайшли Ісуса, дорогу, правду й життя, і завдяки силі Святого Духа непохитно стояли навіть перед величезним тиском з боку панівної церкви, яка змушувала їх відмовитися від своїх переконань. Незважаючи ні на що, вони залишалися вірними Божій волі, відкритій у Святому Письмі.