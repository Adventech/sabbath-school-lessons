---
title: 'Під захистом Слова'
date: 16/04/2024
---

`Порівняйте тексти Івана 17:15–17 та Дії 20:32. Що сказали Ісус та апостол Павло про захист віруючих від спокус сатани?`

Біблія – це непогрішиме одкровення Божої волі. У ній представлено небесний План спасіння людства. Оскільки «усе Писання богонатхненне», воно «корисне для навчання, для докору, для виправлення, для виховання в праведності…» (2Тим. 3:16). Отже, Богом натхнене «усе Писання», а не лише деякі його частини або якісь тексти – більше за інші. Уся Біблія має бути прийнята як Боже Слово. Інакше широко відчиняються двері для омани.

Біблія ясно відкриває нескінченну любов Бога у світлі великої боротьби. Вона також викриває сатанинські підступи й оману. Диявол ненавидить Боже Слово і протягом століть робив усе можливе, аби перешкоджати його впливу.

Зрештою, що б ми знали про План спасіння без Біблії? Чи багато ми зрозуміємо (якщо взагалі щось зрозуміємо) про народження, життя, учення і служіння Ісуса? Чи могли б ми без Святого Письма хоч трохи зрозуміти глибину жертви Христа, Його славу воскресіння, силу заступництва та велич Другого приходу?

Усі ці найважливіші істини відкриті, викладені й наголошені в Божому Слові. Воно, і тільки воно, має бути повним остаточним еталоном для розуміння всієї священної істини.

Отже, ми повинні боротися проти будь-яких спроб підірвати авторитет Писання або посіяти сумнів щодо його богонатхненності. Особливу пильність нам необхідно виявляти, спілкуючись із людьми, які, заявляючи про свою велику любов до Біблії, піддають сумніву її істини (нехай навіть невловимо). На жаль, сьогодні, унаслідок впливу сучасного мислення, багато богословів і християн настільки зосереджуються на людській стороні Писання, що воно стає словом людини, а не Словом Божим. Вони стверджують: Біблія – це писання королів, пастухів, рибалок, священників, поетів та інших авторів, які ділилися своїми розумінням та уявленнями про Бога, природу й реальність такою мірою, якою самі розуміли їх свого часу та на своєму місці.

Невже це так? Якщо це правда, то навіщо нам, жителям ХХІ століття, турбуватися про те, що думали ті люди, а тим паче робити те, що, як вони вважали, є основою нашої надії на вічність? Це безглуздя.

`Прочитайте тексти Псал. 119:105, 116, 130, 133, 160. Що говорить псалмист про значення Божого Слова в Плані спасіння?`