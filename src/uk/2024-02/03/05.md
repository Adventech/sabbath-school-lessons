---
title: 'Людське мислення і Слово Боже'
date: 17/04/2024
---

Святий Дух діє через наш розум. Він запрошує нас досліджувати таємниці Всесвіту. Як влучно зауважив хтось: «Ми, християни, не перевіряємо свій мозок біля дверей церкви». Проте блискучі людські міркування самі по собі не здатні відкрити Божественні істини Писання. Істина не залежить від людської думки. Істина – це Божественне одкровення.

`Прочитайте Прип. 16:25; Суд. 21:25; Ісаї 53:6. Що ці тести повідомляють про сатанинську стратегію обману?`

Одна з найефективніших оман диявола полягає в тому, щоб змусити нас повірити, ніби людського міркування, не підкріпленого Святим Духом і не поінформованого Словом Божим, достатньо для розуміння Божої волі. Цей шлях може видаватися правильним нам і навіть цілим культурам, але кінець його – загибель.

Кілька років тому ми з дружиною вирішили прогулятися лісом неподалік готелю, у якому зупинилися на ночівлю. Переважно я досить добре орієнтуюся в напрямках і, пройшовши близько години різними стежками, був абсолютно впевнений, що зможу легко знайти дорогу назад. Однак невдовзі виявив, що ми безнадійно заблукали в лісі. Сонце сідало за обрій, і я боявся гіршого. На щастя, ми зустріли інших туристів, які знали цю місцевість. Ми відхилилися від курсу майже на 8 км, але були поряд з головною дорогою. Свою машину туристи припаркували неподалік, і вони запропонували підвезти нас до готелю. Знайти людей, котрі знали дорогу і могли повернути нас до місця призначення, мало для нас вирішальне значення!

Господь не залишив нас самих у нашій подорожі до Небесних осель. Святий Дух указує нам на Слово Боже, яке веде нас додому. Істина й омана, правильне й хибне, добро і зло – усе це можна правильно зрозуміти лише у світлі Писання. Усе, що суперечить Богові та Його Слову, – обман, а обман завжди небезпечний. Усе, що гармоніює з Богом, – істина і добро. Як важливо, щоб ми зробили Боже Слово нашим остаточним арбітром у всіх питаннях!

`Чому без допомоги Святого Духа людський розум не може відкрити Божественну істину? Поговоріть про зв’язок між людським розумом та Божественним одкровенням. Як розум допомагає нам збагнути Божественне одкровення? Наприклад, подумайте про другий розділ книги Даниїла, де записане пророцтво, яке охоплює світову історію від часів Вавилону і до кінця часів. Чи може людський розум сам по собі збагнути таке пророцтво?`