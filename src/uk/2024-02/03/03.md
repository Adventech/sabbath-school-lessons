---
title: 'Хижі вовки'
date: 15/04/2024
---

`Прочитайте Дії 20:27–32. Які конкретні застереження висловив апостол Павло пресвітерам Ефеса щодо майбутнього відступництва?`

Павло хотів підготувати Церкву до майбутнього. У наведеному уривку він описує дві основні проблеми.

По-перше, апостол турбується про те, що після його відходу «прийдуть до вас хижі вовки, які не будуть щадити отари» (вірш 29). Іншими словами, віруючі зіткнуться із жорстокими переслідуваннями, але вже всередині Церкви. Це пророцтво виконалося в першому і другому століттях. Християн, які відмовлялися поклонятися римським богам, катували, ув’язнювали і спалювали на вогнищі.

Далі Павло називає другу проблему: «І з-поміж вас самих постануть мужі, які будуть говорити перекручене, аби потягти учнів слідом за собою» (вірш 30). До Церкви увійде єресь. Божественні істини будуть замінені хибними вченнями, поширяться язичницькі звичаї. У четвертому і п’ятому століттях християнська Церква в багатьох питаннях біблійного вчення пішла на компроміс із язичництвом, виправдовуючи це просуванням християнської місії. Проте жахливим результатом став відступ від істин Божого Слова.

`Прочитайте 2 Сол. 2:7–12. Як апостол Павло охарактеризував майбутнє відступництво?`

Слова Павла: «Таємниця беззаконня вже діє» мають велике значення. Навіть за часів Павла відбувався поступовий відступ від біблійної істини щодо послуху Божому Законові. У наступні століття це відступництво посилювалося.

Усупереч другій заповіді, християнське богослужіння наповнилося ідолами. Упродовж тисячоліть ідоли були на першому місці в усіх язичницьких релігіях. Щоб зробити християнство більш прийнятним для язичників, котрі приєднувалися до Церкви, язичницькі божества були перейменовані на так званих святих. Неділя, день поклоніння богові сонця, поступово стала днем християнського поклоніння на честь Христового воскресіння. Цей хибний, несанкціонований Писанням день поклоніння люди святкують і досі.

`Які компроміси ми бачимо сьогодні в християнських церквах? Проте для нас важливіше відповісти на наступне запитання: на які компроміси готові погодитися ми? Чи можуть ці компроміси бути результатом переплетення істини й омани?`