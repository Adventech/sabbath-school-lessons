---
title: 'Небесна святиня'
date: 19/05/2024
---

`Прочитайте Вих. 25:8, 9, 40; Євр. 8:1–6. Які дві святині описані в цих віршах?`

Уважно вивчаючи Святе Письмо протягом кількох місяців після 1844 року, перші адвентисти зрозуміли, що в Біблії згадуються два святилища: збудоване Мойсеєм та великий оригінал на Небесах. Пізніше споруджена Мойсеєм скинія була замінена храмом, якого збудував Соломон. Земне святилище, а пізніше храм, були споруджені за зразком істинної скинії на Небі. Зі смертю Христа закінчувалося і прообразне служіння у земному святилищі. Храм Нового Завіту – це справжня скинія на Небі. А оскільки пророцтво Даниїла (8:14) повністю виконалося вже в новозавітний час, то святиня, про яку йдеться в ньому, має бути святинею Нового Завіту.

«До закінчення 2300 днів, у 1844 році, на Землі вже протягом багатьох століть не було святині. Отже, пророцтво: “Аж до двох тисяч триста вечорів і ранків, після чого Святиня буде знову очищена”, безперечно, указує на Небесну святиню» (Е.Уайт. Велика боротьба. С. 416, 417).

Скинія в пустелі була мініатюрною моделлю Небесної святині. Служіння в земному святилищі образно вказувало на Божий План спасіння. Кожна жертва символізувала жертву Ісуса на Голгофському хресті (див. Івана 1:29). Завдяки жертві Христа розкаяний грішник може отримати прощення гріхів й очищення від усякої неправедності (див. 1 Івана 1:9). Ісус не тільки Агнець, Який помер за нас, а й Первосвященик, Котрий живе заради нас.

Апостол Павло пояснює: «Тому, будучи завжди живим, Він може завжди спасати тих, хто приходить до Бога через Нього, аби заступатися за них» (Євр. 7:25). Ісус усуває вину за гріх і спасає нас від влади гріха (див. Римл. 8:1–4; 2 Кор. 5:21). Служіння Ісуса в Небесній святині призначене для нас. Завдяки Його заступництву влада гріха в нашому житті слабшає. Ми більше не перебуваємо в рабстві своєї гріховної природи. У Христі ми вільні – вільні від осуду і влади гріха. Вірою тримаючись за Христа, ми маємо впевненість у спасінні.

`Ми знаємо, що нині Ісус перебуває на Небесах, служачи нам та заступаючись за нас як Посередник. Що цей факт означає для нас? Навіщо нам потрібен Посередник, Котрий заступається за нас? Чому ця істина – добра звістка?`