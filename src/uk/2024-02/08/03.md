---
title: 'У Святому Святих'
date: 20/05/2024
---

`Прочитайте Левит 16:21, 29–34; 23:26–32; Євр. 9:23–28. Чому День викуплення був таким важливим у стародавньому Ізраїлі?`

Священики служили щодня, але в День викуплення (єврейською Йом Кіпур) до святилища зверталися погляди всього Ізраїлю. У розділах 16 і 23 книги Левит дано чіткі вказівки щодо Дня викуплення. Будь-яка буденна діяльність припинялася, усі ізраїльтяни постили. Поки первосвященик служив за весь народ в присутності Бога у Святому Святих, люди досліджували свої серця. Вони щиро шукали Бога в покорі й покаянні.

Написано, що кожен, хто не впокориться в День викуплення, буде винищений з-посеред вибраного народу (див. Левит 23:27, 29). Цього дня первосвященник вносив кров козла (жертви для Господа) до святилища та, покропивши нею на віко й спереду віка ковчега, мазав нею роги золотого й мідного жертовників, тим самим повністю очищаючи все святилище. Здійснивши очищення святилища, первосвященик покладав руки на голову живого козла та визнавав усі беззаконня Ізраїлю. Потім цього козла відводили до пустелі, щоб назавжди відокремити від табору (див. Левит 16:20–22).

Кров жертв переносили до святині під час щоденного служіння. Це свідчило про запис гріха (див. Єрем. 17:1) і про те, що Бог бере на Себе відповідальність за остаточне вирішення проблеми гріха. Тепер, у День викуплення, ці гріхи переносили зі святилища й покладали на голову козла-відпущення (Азазеля), який символізував сатану. Ця церемонія свідчила про те, що сатана несе повну відповідальність за проблему гріха.

Цього козла вели далеко в пустелю, щоб до завершення Дня викуплення народ і святилище були чистими перед Господом. У Небесній святині Христос служив за нас спочатку у Святому, а тепер, починаючи від 1844 року, служить у Святому Святих.

Цей великий суд ми переживемо завдяки Ісусові, нашому Заступникові. Як стверджувала Еллен Уайт, ми «могли бути виправдані Його праведністю, до якої ми не причетні» (Бажання віків. С. 25, 26). Завдяки цій заліченій нам праведності Ісуса ми отримуємо спасіння. Ми відвертаємося від гріха, бо він став огидним для нас, ми не йдемо на компроміс зі злом, натомість зростаємо в благодаті й живемо святим життям.

`Чи усвідомлюємо ми, що сьогодні також триває День викуплення, та чи впливає це на наше життя?`