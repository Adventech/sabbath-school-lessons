---
title: 'Прийшла година суду'
date: 21/05/2024
---

`Порівняйте Дан. 7:9, 10 та Об’явл. 14:6, 7. У чому подібні ці уривки?`

Суд — важлива тема в Біблії. «Бог приведе на суд кожну справу, і навіть утаємничену, – добра вона, чи злочинна» (Екл. 12:14). Ісус указав Своїм послідовникам на майбутній час суду, коли «за кожне пусте слово, яке люди скажуть, відповідатимуть судного дня» (Матв. 12:36). Апостол Павло додає: «Господь… освітить таємниці пітьми, і виявить задуми сердець» (1 Кор. 4:5). Ангел сказав Іванові: «Прийшла година Його суду!» (Об’явл. 14:7).

`Прочитайте Об’явл. 22:10–12. Коли Ісус повернеться, якою буде доля кожної людини? Що було ясно сказано Іванові?`

Під час Свого Другого приходу Христос принесе кожному остаточну відплату, отже, перед цим має відбутися суд, аби визначити цю відплату. Коли Христос повернеться, другого шансу вже не буде. Кожна людина мала достатньо інформації, аби прийняти остаточне й безповоротне рішення за чи проти Христа.

`Прочитайте Матв. 25:1–13. Чому Ісус по-різному визначає долю цих двох груп віруючих?`

«Коли завершиться слідство і діла всіх, котрі впродовж усіх століть називали себе послідовниками Христа, будуть досліджені й вирішені, тоді й тільки тоді закінчиться час випробування і двері милості зачиняться. Отже, коротке речення: “І ті, які були готові, пішли з ним на весілля, і за ними замкнули двері” – охоплює всю останню фазу служіння Спасителя та підводить нас до того часу, коли велика справа спасіння людства буде закінчена» (Е. Уайт. Велика боротьба. С. 427, 428).

Нам не треба боятися суду. Завдяки Христу нам даровані прощення, свобода від гріха, сила жити благочестивим життям та остаточна перемога!