---
title: 'Ісус – наш Заступник на суді'
date: 23/05/2024
---

`Прочитайте Євр. 10:9–14. Яку різницю між служінням священника в земному святилищі та служінням Ісуса в Небесній святині зображує прочитаний уривок?`

Одного разу Христос помер на хресті як жертва за гріх. Його священницьке служіння в Небесній святині освячує нас. Тепер, увійшовши до Святого Святих, Він став нашим Заступником на суді (див. 1 Івана 2:1). «Так і Христос: один раз приніс Себе, аби понести гріхи багатьох; другий же раз Він з’явиться не задля гріха, а тим, які очікують Його на спасіння [через віру]» (Євр. 9:28). Завдяки Його жертві та посередництву було покінчено з гріхом. Тепер Він знову прийде для тих, «хто полюбив Його прихід» (2 Тим. 4:8).

`Прочитайте Євр. 6:19, 20. Куди увійшов Ісус? Чому Він названий Предтечею і що це означає для нас?`

«Заступництво Христа за людину в Небесному святилищі – це така ж невід’ємна частина Плану спасіння, як і Його смерть на хресті. Своєю смертю Він почав ту справу, яку повинен закінчити після Свого воскресіння та вознесіння на Небеса. Ми повинні вірою увійти за завісу, “куди, як Передтеча, увійшов задля нас Ісус” (Євр. 6:20). Там відбивається світло Голгофського хреста. Там ми можемо краще зрозуміти таємниці викуплення. Небеса заплатили безмежну ціну за спасіння людини; принесена Жертва відповідає найсуворішим вимогам порушеного Божого Закону. Ісус відкрив шлях до престолу Отця; через Його посередницьке служіння щирі прохання тих, хто вірою приходить до Нього, представлені перед Богом» (Е.Уайт. Велика боротьба. С. 487, 488).

План спасіння – це повний План вирішення питань великої боротьби та спасіння нашої планети від влади сатани. Життя Ісуса відкрило Божу любов до грішного світу й безгрішного Всесвіту. Його смерть відкрила огидність гріха і подарувала спасіння усьому людству. Його заступництво в Небесній святині дає блага викуплення кожному, хто з вірою простягає руки й отримує їх.

`Як смерть Христа на хресті пов’язана з Його заступництвом у Небесній святині та чому суд необхідний для Плану спасіння?`