---
title: 'Добра звістка про Святе Святих'
date: 22/05/2024
---

`Прочитайте Євр. 4:14–16; 10:19–22. Які впевненість та Божественне запрошення пропонують ці уривки кожному з нас?`

У наведених уривках Павло закликає: «Тримаймося визнання», «приступаймо сміливо», зосередьмо свою віру на Ісусі, нашому великому Первосвященникові. У Ньому ми маємо все необхідне. Вірою ми можемо увійти до Небесного святилища «новою і живою дорогою», яку Ісус відкрив нам.

Зазирнувши на подвір’я Єрусалимського храму, ми побачимо кров на рогах мідного вівтаря. У Святому ми побачимо кров на рогах золотого жертовника для кадіння. Ми бачимо кроплення кров’ю на завісі перед віком ковчега.

Кров Ісуса підготувала для нас шлях на кожному кроці. Вона дає нам надію, бо ми можемо з’єднатися з Богом лише тоді, коли покаємося й отримаємо від Ісуса прощення наших гріхів. Бог безмежно милосердний, але Він також справедливий. А правосуддя не може прийняти жертву Христа як викуп за наші гріхи, якщо Він не гарантує, що наші гріхи будуть прощені та назавжди згладжені.

`Прочитайте Об’явл. 11:19. Чому це видіння особливо важливе в контексті великої боротьби? Як воно розкриває нерозривний зв’язок між Законом і Євангелієм?`

У сліпучому сяйві та неперевершеній славі присутності Бога в тронному залі Всесвіту, у ковчегу завіту біля самої основи Божого престолу міститься Закон Уседержителя. У Святому Святих відкривається справедливість і милість Господа. Жодна земна сила не може змінити Божого Закону, адже він зберігається в ковчегу завіту на Небесах. Текст Євр. 8:10 повідомляє: «Ось Завіт, який Я укладу з домом Ізраїля по тих днях, – говорить Господь, – Мої Закони Я вкладу в їхній розум, напишу їх на їхніх серцях і буду для них Богом, а вони будуть для Мене народом». Входячи вірою в Небесне святилище, ми отримуємо прощення наших гріхів та силу жити слухняним життям завдяки Христу, Котрий помер за нас і написав Свій Закон у наших серцях. Ісус спасає нас від покарання за гріх та від сили гріха. «Тому, будучи завжди живим, Він може завжди спасати тих, хто приходить до Бога через Нього, аби заступатися за них» (Євр. 7:25).

`Чому вістка про заступництво Ісуса надзвичайно радісна для нас? Стоячи перед Законом – мірилом праведності, яку надію ми б мали без Євангелія?`