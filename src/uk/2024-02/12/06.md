---
title: 'Гучний поклик'
date: 20/06/2024
---

`Прочитайте Об’явл. 18:1–4; Авак. 2:14; Матв. 24:14. Що повідомляють ці вірші про те, як буде завершена Божа справа на Землі?`

Ангел, який сповіщає про падіння Вавилону, має «велику владу». Як і ангели з Об’явл. 14, цей також уособлює людей-вісників. Він виявляє Божу славу настільки повно, що освітлює всю Землю. Грецьке слово, що означає авторитет або владу в Новому Завіті, – ексусія. Воно часто використовується при змалюванні тріумфу Христа над силами зла. Ісус використовує це слово в Євангелії від Матвія, посилаючи Своїх учнів на служіння. У Матв. 10:1 сказано, що Ісус дав Своїм учням владу над нечистими духами. Він посилає їх у супроводі Божественної сили, щоб вони перемогли в битві між добром і злом. У Матв. 28:18, 19 читаємо: «Та Ісус, підійшовши, промовив до них: Дана Мені вся влада на небі й на землі. Тож ідіть і навчіть усі народи, хрестячи їх в Ім’я Отця, і Сина, і Святого Духа».

Новозавітна Церква, сповнена силою Святого Духа, ішла вперед з владою живого Христа, Котрий Своїм життям, смертю й воскресінням здобув перемогу над силами зла. Вона освітила Землю Божою славою – за кілька десятиліть учні сповістили Євангеліє всьому відомому тоді світові (див. Колос. 1:23).

Наприкінці часу Святий Дух зіллється з небувалою силою і Євангеліє швидко пошириться до кінців Землі. Тисячі душ навертатимуться в один день, благодать й істина Бога освітять всю планету. Світ буде попереджений, і кожний житель Землі зробить остаточний вибір.

«Слуги Божі із сяючими святою ревністю обличчями поспішатимуть з одного місця до іншого, щоб звістити небесну вістку. Тисячі голосів проголосять це застереження по всій Землі. Відбуватимуться чудеса, хворі зцілятимуться, ознаки й чудеса супроводжуватимуть віруючих» (Е. Уайт. Велика боротьба. С. 612).

`Що стримує могутнє злиття Святого Духа, Пізній дощ і Гучний поклик? Якою б незначною не видавалася наша роль як особистостей, що ми можемо зробити, якщо будемо відкритими і сприйнятливими до впливу Святого Духа?`