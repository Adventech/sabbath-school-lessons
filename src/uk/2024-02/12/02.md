---
title: 'Вірність Богові та Його Слову'
date: 16/06/2024
---

`Прочитайте Прип. 23:23; Івана 8:32; Івана 17:17. Яка спільна тема проходить через ці вірші?`

Протягом століть між істиною й оманою точилася запекла боротьба. Сатана – неправдомовець і батько неправди (див. Івана 8:44). Ісус є Автором усієї істини. Він проголосив: «Я є дорога, і правда, і життя!» (Івана 14:6). Істина, яка звільняє нас від обману сатани, міститься в Божому Слові (див. Івана 17:17). Біблія викриває стратегію сатани та відкриває Божі плани. Писання – світильник для наших ніг (див. Псал. 119:105). Псалмист проголошує: «Відкриваючись людині, Твої слова освітлюють її і роблять мудрими навіть простих людей» (Псал. 119:130). Далі він додає: «Зміст Твоїх слів – істина» (Псал. 119:160).

`Прочитайте 2 Петра 1:16–21. Яке запевнення дає нам апостол щодо біблійних пророцтв? Яку ілюстрацію він використовує, аби показати важливість пророчого Слова Бога?`

Ми не йдемо «за хитрими вигадками». Пророцтва Слова Божого освічують нам шлях попереду. Вони допомагають відрізняти правду від омани. Без Біблії ми притримувалися б людської думки і були б легко зведені. «Звертайтеся до Закону і до Свідчення пророків! Якщо вони не говоритимуть згідно з цим словом, то в них немає світла» (Ісаї 8:20). Пророк скеровує Божий народ до Писання – надійного захисту від впливу фальшивих наставників та бісівських спокус. Сатана використовує будь-які засоби, щоб перешкодити людям пізнавати Біблію, бо ясні твердження цієї Книги викривають його обман… Незабаром ми зіткнемося з останнім великим обманом. Антихрист творитиме свої чудеса перед нашими очима. Підробка буде настільки схожою на вияв Божої сили, що тільки за допомогою Святого Письма можна буде відрізнити істину від омани… «Тільки ті, хто зміцнив свій розум біблійними істинами, зможуть встояти в останній боротьбі. Кожна людина стане

перед випробуванням: “Кому коритися – Богові чи людям?”. Вирішальна година наближається. Чи твердо ми стоїмо на скелі незмінного Божого Слова? Чи готові рішуче відстоювати Божі Заповіді та віру Ісуса?» (Е. Уайт. Велика боротьба. С. 593, 594).

`Подумайте над запитаннями, прочитаними в цій цитаті. Що дозволить нам вистояти в останній кризі? Що відволікає нас від вивчення Слова Божого? Чи не припускаємося ми компромісу з оманою заради власної вигоди чи задоволення?`