---
title: 'Кому ми поклоняємося?'
date: 18/06/2024
---

В останні дні велика боротьба зосередиться на питанні поклоніння та відбуватиметься драматичним чином. Кому ми поклоняємося: Творцеві чи звірові та його образу? Нейтралітет неможливий. Перший ангел з Об’явл. 14 закликає чоловіків та жінок: «Поклоніться Тому, Хто створив небо, землю, море і джерела вод!» (вірш 7). На підтвердження небесного заклику третій ангел розкриває страшні наслідки поклоніння звірові: «[Він] питиме вино Божого гніву, вино нерозбавлене, змішане в чаші Його гніву» (вірш 10). І, навпаки, люди, котрі поклоняються Творцеві, «бережуть Божі заповіді та віру Ісуса!» (вірш 12).

Факт Творіння – підстава істинного поклоніння (вірш 7). Оскільки Бог «усе створив [через Христа]» (Ефес. 3:9), сатана ненавидить Творця і намагається за допомогою релігійної й політичної влади змінити суботу, пам’ятник Творіння (див. Дан. 7:25). Майбутній конфлікт навколо Божого Закону буде зосереджений на авторитеті. Якщо сатана зможе викорінити поклоніння віруючих у суботу, він оголосить, що його влада вища за владу Бога. Для цього сатана намагатиметься переконати або ж примусити весь світ прийняти підроблену суботу.

Хоч це важко усвідомлювати, але світ різко змінюється. Криза COVID-19 показала нам, що за одну ніч наш світ може стати іншим. Хоч ми не знаємо подробиць, що призведуть до запечатування знаком звіра, але це не так уже й складно уявити. Світ дуже нестабільний, а з появою дивовижних технологій те, про що попереджає Біблія, може статися швидше, ніж ми можемо собі уявити.

`Прочитайте Об’явл. 13:13–17. Які конкретні репресії будуть застосовані до тих, хто відмовиться прийняти знак звіра?`

Віруючі, котрі залишаться вірними Христу й відмовляться йти за звіром та його образом, зіткнуться з економічними санкціями, а також із загрозою смерті. Людство залишається таким, яким воно завжди було: корумпованим, владолюбним і жорстоким. Навіть не знаючи багато чого про те, як саме розгортатимуться фінальні події, але знаючи зіпсованість і злість невідродженого серця, не надто складно уявити собі переслідування останнього часу. Апостол Іван у своєму Євангелії зазначив: «[Ісус] не мав потреби, щоби хтось свідчив про людину, адже Сам знав, що було в людині» (Івана 2:25). Хоч ці слова написані зовсім в іншому контексті, вони говорять самі за себе.

`Подумайте про розбещеність світу та зло, на яке здатні люди. Чому це показує, наскільки безперешкодно можуть відбутися фінальні події? Чого має навчити нас ця сумна ситуація щодо того, наскільки важливо зберігати своє серце?`