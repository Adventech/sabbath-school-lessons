---
title: 'Запечатаний для Небес'
date: 17/06/2024
---

У майбутній кризі щодо поклоніння вірний Божий народ не поступиться світському тиску (див. Об’явл. 14:12). Вони будуть запечатані Святим Духом (див. Ефес. 4:30) і не захитаються. У давнину печатка свідчила про достовірність офіційних документів і була характерним, особистим знаком. Оскільки останній конфлікт буде зосереджений на питанні поклоніння і Божій владі, закріпленій у Його Законі, Божа печатка також має бути закріплена в Його Законі (пор. Ісаї 8:16).

`Прочитайте Вих. 20:8–11. Які елементи печатки містяться в заповіді про суботу?`

Тут ми бачимо три елементи справжньої печатки: (1) Ім’я Особи, Якій належить печатка: «Господь, Бог твій». (2) Його титул – Творець. (3) Його територія: «Небо, земля, море і все, що в них». У Біблії печатка іноді названа ознакою, знаком (див. Римл. 4:11). Ці два слова в деяких контекстах можуть бути взаємозамінними. Як Божий знак, або печатка, яка стоїть у середині Божого Закону, субота буде в центрі останнього конфлікту щодо поклоніння (див. Єзек. 20:12, 20; Об’явл. 12:17).

`Порівняйте Об’явл. 7:1, 2; 14:1 з 13:16, 17. На чому будуть закарбовані Божа печать і знак звіра? Як ви вважаєте, чому існує така різниця?`

Божа печать буде закарбована на чолі людини. Чоло є символом розуму, свідомого рішення.

Знак звіра люди приймуть або на чоло, або на руку. Це означає, що люди будуть переконані інтелектуально та за власним вибором приймуть обман сатани або, навпаки, вимушено підкоряться фальшивому поклонінню з метою уникнути економічних санкцій і навіть смерті.

Диявол ненавидить слухняних Богові. Велика боротьба досягне кульмінації, коли змій (сатана) почне війну з Останком віруючих, котрі «бережуть Божі заповіді та віру Ісуса!» (Об’явл. 14:12). Вони непохитні у своїй вірності Христові.

`Чому щоденна вірність Господу – це засіб для підготовки до останньої кризи? Див. Луки 16:10.`