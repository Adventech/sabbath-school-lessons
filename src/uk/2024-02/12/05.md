---
title: 'Ранній та Пізній дощ'
date: 19/06/2024
---

`Прочитайте Йоіла 2:21–24; Дії 2:1–4, 41–47. Яке пророцтво здійснилося I столітті? Який вплив справила ця подія?`

Злиття Святого Духа в день П’ятидесятниці стало великою подією, що започаткувала християнську Церкву. Три тисячі душ навернулося й охрестилося в один день. У книзі Дії апостолів записано безліч чудес перетворювальної благодаті Бога: «Багато з тих, які чули слово, повірили; кількість таких людей сягала п’яти тисяч» (Дії 4:4). Тільки 120 віруючих зібралося для молитви, але вона мала величезне значення. До Церкви швидко приєднувалися тисячі віруючих. Навіть «серед священників дуже багато були слухняними вірі» (Дії 6:7). Коли учнів жорстоко переслідували в Єрусалимі, вони «ходили й баговістили Слово» (Дії 8:4). Громади були засновані по всій Юдеї, Самарії й Галилеї (див. Дії 9:31). Після свого навернення апостол Павло проголосив вістку про Христа в усьому середземноморському світі. У Солуні деякі юдеї, які виступали проти Євангелія, зробили дивовижну заяву: «Це ті, які перевернули світ і дійшли вже сюди!» (Дії 17:6). Завдяки силі Святого Духа учні за відносно короткий час поширили вістку Євангелія по відомому тоді світу. Пророцтво Йоіла про Ранній дощ здійснилося в день П’ятидесятниці, але Пізній дощ зіллється зі ще більшою силою, аби підготувати останні жнива Землі.

`Прочитайте Зах. 4:6; 10:1; Осії 6:3; Якова 5:7, 8. Згідно із цими текстами, як буде завершено Божу справу на Землі?`

Терміни «ранній» та «пізній» дощ узяті з ізраїльського циклу збору врожаю. Ранній дощ випадав восени, щоб насіння могло прорости, а Пізній дощ – навесні, щоб міг дозріти врожай. Наступна цитата змальовує діяння Святого Духа з проголошення Євангелія. «Як Ранній дощ був посланий при злитті Святого Духа на початку проповіді Євангелія для того, щоб зійшло дорогоцінне насіння, так i Пізній дощ зіллється при закінченні цієї праці, щоб достигло жниво... Велика справа Євангелія не завершиться з меншим проявом Божої сили, ніж на початку. Пророцтва, які виконалися при злитті Раннього дощу на початку проповіді Євангелія, повинні знову виконатися при злитті Пізнього дощу під час її закінчення» (Е. Уайт. Велика боротьба. С. 612).