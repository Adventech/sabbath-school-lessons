---
title: 'Тільки Христос! Тільки благодать!'
date: 01/05/2024
---

`Прочитайте Ефес. 2:8, 9; Римл. 3:23, 24; 6:23; 5:8–10. Що ці тексти повідомляють про План спасіння?`

Бог пропонує спасіння як дар. Його Святий Дух спонукає нас прийняти вірою те, що Христос так щедро дарував нам через Свою смерть на Голгофському хресті. Ісус, Син Божий, віддав Своє досконале життя, щоб викупити наші гріхи.

Божественна справедливість вимагає досконалого послуху. Досконале життя Христа заміщає наше недосконале життя. Божественний Закон, який ми порушили, прирікає нас на вічну смерть. Біблія ясно свідчить про це. Через свій гріховний вибір ми відхилилися від Божого ідеалу для нашого життя і є грішниками. Самі собою ми не можемо задовольнити справедливі, праведні вимоги святого Бога, тому заслуговуємо вічної смерті. Однак є й добра звістка! Апостол Павло запевняє нас: «Адже заплата за гріх – смерть, а Божий дар благодаті – вічне життя в Ісусі Христі, нашому Господі» (Римл. 6:23). Це незаслужений подарунок. Найбільш очевидна істина Євангелія така: спасіння неможливо заслужити своїми ділами.

Мартін Лютер та протестантські реформатори зрозуміли, що Христос і лише Христос – Джерело спасіння. Саме тоді Лютер почав проповідувати вістку про спасіння по благодаті Христа. Натовпи людей стікалися, щоб почути його щирі проповіді, які перетворювали життя. Його слова були як ковток свіжої води в безплідній пустелі. Народ був скутий традиціями середньовічної церкви і перебував у рабстві багатовікових мертвих обрядів. Біблійні послання Лютера торкнулися багатьох сердець, і їхнє життя змінилося.

Читаючи Новий Завіт, Лютер був вражений добротою Бога та Його бажанням спасти загиблих; а також виявив, що смерті Христа на хресті було цілком достатньо для спасіння всього людства.

«Із Христом повелися так, як того заслуговуємо ми, щоб із нами повелися так, як того заслуговує Він. Христос був засуджений за наші гріхи, до яких Він не був причетний, щоб ми могли бути виправдані Його праведністю, до якої ми не були причетні. Він прийняв нашу смерть, щоб ми могли прийняти Його життя» (Е. Уайт. Бажання віків. С. 24, 25).

Яка надзвичайна євангельська вістка: ми можемо бути виправдані праведністю, до якої не причетні! Яка чудова обітниця!

`Якщо спасіння – Божий дар, то яку роль у християнському житті відіграють наші добрі діла? Як ми можемо підтвердити важливість добрих діл у нашому житті, не роблячи їх основою нашої надії?`