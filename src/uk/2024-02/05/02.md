---
title: 'Тільки Боже Слово'
date: 28/04/2024
---

`Прочитайте тексти Псал. 119:103, 104, 147, 162. Як Давид ставився до Божого Слова? Як воно вплинуло на реформаторів та як впливає на наше життя сьогодні?`

Біблія була основою віри реформаторів та суттю їхнього вчення. Вони розуміли, що мають справу з богонатхненним «живим Божим Словом, що перебуває [вічно]» (1 Петра 1:23). Вони дорожили кожним словом Писання. Завдяки дослідженню Біблії та вірі в її обітниці їхня віра зміцнювалася, мужність оновлювалася. «Це стосується усіх обітниць Божого Слова. Через них Господь промовляє до кожного з нас особисто настільки прямо, ніби ми чуємо Його голос. Саме через ці обітниці Христос передає нам Свою благодать і силу. Вони є листям з дерева “для оздоровлення народів” (Об’явл. 22:2). Прийняті й засвоєні, вони стають силою характеру, натхненням та підтримкою життя. Ніщо інше не може наділити мужністю й вірою, котрі дають життєво необхідну енергією всьому єству» (Е. Уайт. Служіння зцілення. С. 122).

Писання дарує нам радість у смутку, надію в зневірі, силу в слабкості, світло в пітьмі. Воно вказує нам шлях серед збентеження, дарує впевненість серед розгубленості, мудрість – серед невігластва. Коли ми роздумуємо над Словом Господа й довіряємо Його обітницям, життєдайна сила Святого Духа наповнює енергією всю нашу істоту фізично, розумово, емоційно, духовно.

Реформатори насичували свій розум Писанням. Вони жили Божим Словом, і багато хто з них загинув заради нього. Реформатори не були самовдоволеними, недбалими людьми, які живуть поверхневим релігійним життям. Вони знали: без могутнього Божого Слова їм не встояти перед силами зла, що повстали проти них.

Джон Уїкліф горів бажанням перекласти Біблію англійською мовою, щоб її могла прочитати і зрозуміти звичайна людина. Оскільки це суперечило тодішнім законам, його засудили до страти як єретика. На суді Уїкліф виступив із серйозною апеляцією. «Як ви вважаєте, із Ким ви боретеся? – нарешті запитав Уїкліф. – Зі старцем, що стоїть на краю могили? Ні! Ви боретеся з правдою, а правда сильніша за вас, і вона переможе вас» (Е. Уайт. Велика боротьба. С. 88, 89). Передсмертні слова Уїкліфа справдилися тоді, коли світло Божої істини розвіяло темряву Середньовіччя.

`Як Святе Письмо підтримувало вас під час випробувань?`