---
title: 'Просвітлений Духом'
date: 30/04/2024
---

Якось, займаючись в університетській бібліотеці, Мартін Лютер пережив поворотний момент у своєму житті. Він виявив латинську копію Біблії. Мартін не знав, що така книжка взагалі існує. З явним задоволенням він читав розділ за розділом, вірш за віршем і був вражений ясністю й силою Божого Слова. Коли він досліджував Писання, Святий Дух осяяв його розум. Лютер відчував Його керівництво, коли затемнені традицією істини, здавалося, зверталися до нього зі сторінок Святого Письма. Розповідаючи про своє перше знайомство з Біблією, він написав: «О, якби Бог дав мені таку книгу!»

**Яку істину щодо дослідження Біблії ми знаходимо в наведених нижче текстах?**

`Івана 14:26`

`Івана 16:13–15`

`2 Петра 1:20, 21`

Головна думка цих текстів полягає в тому, що той самий Святий Дух, Котрий надихав письменників Біблії, керуватиме й нами при її читанні. Він – Божественний Тлумач Божественної істини. На жаль, сьогодні багато людей, які сповідують християнство, применшують надприродний елемент Біблії та перебільшують людський. Оскільки сатана більше не може приховувати від нас Біблію, він робить ще хитріший хід: позбавляє її надприродного характеру, робить її просто гарною літературою або, що ще гірше, суворим інструментом релігії для контролю над масами.

Реформатори ясно бачили, що не священники, прелати й папи, а Святий Дух був безпомилковим Тлумачем Писання. Записано цікаву розмову між Джоном Ноксом, шотландським реформатором, та Марією, королевою Шотландії. «Марія відповіла: “Ви тлумачите Писання по-одному, а вони [римсько-католицькі вчителі] – по-іншому, кому ж мені вірити і хто має бути суддею?” “Треба вірити Богові, Котрий ясно говорить у Своєму Слові, – відповів реформатор, – вірити тому, чого навчає Слово, а не різні люди. Слово Боже зрозуміле саме по собі, а якщо трапляється якесь незрозуміле місце, то Дух Святий, Котрий ніколи не суперечить Сам Собі, вияснить це незрозуміле місце іншими текстами, так що вже не виникне жодного сумніву, хіба що людина продовжуватиме вперто триматися свого невігластва”» (Е. Уайт. Велика боротьба. С. 251, 252).