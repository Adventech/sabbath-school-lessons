---
title: 'Послух – плід віри'
date: 02/05/2024
---

`Прочитайте Римл. 3:27–31; 6:15–18; 8:1, 2. Що ці вірші говорять про спасіння лише завдяки праведності Христа?`

За днів Лютера в християнській Церкві повіяв свіжий вітер. Десятки тисяч людей навчилися не зосереджуватися на своїй гріховності, а споглядати Ісуса. Безперечно, ці люди, дивлячись на себе і своє минуле, бачили тільки те, що їх розчаровувало й позбавляло надії. А хіба сучасні віруючі не переживають такого самого досвіду? Ось чому нам необхідно дивитися на Христа.

Божа благодать змінює нас. Якось Джон Уеслі відвідав моравські зібрання в Лондоні. Він був приголомшений, слухаючи «Вступ» Лютера до Послання до римлян. Уперше в житті він почав розуміти Євангеліє. Він був зворушений та відчув дивовижний потяг до цього Христа, Котрий віддав за нього Своє життя. Уеслі вигукнув: «Я відчув, що довіряю Христу і тільки Христу в справі мого спасіння. І мені було дано запевнення, що Він забрав усі мої гріхи та спас мене від закону гріха і смерті» (John Whitehead. The Life of the Rev. John Wesley. MA London: Stephen Couchman. 1793. Р. 331).

`Прочитайте 1 Петра 2:2; 2 Петра 3:18; Колос. 1:10; Ефес. 4:18–24. Які життєво важливі істини про християнське життя відкривають наведені тексти?`

Реформатори систематично вивчали Слово, щоб краще пізнати правду. Не задовольняючись своїм минулим релігійним досвідом, вони постійно прагнули краще пізнати Христа. За часів Середньовіччя багато християн, які вірили Біблії, заплатили надзвичайно високу ціну за свою відданість Слову Божому. Їх катували, ув’язнювали, висилали, страчували. Їхнє майно конфісковували, будинки спалювали, землі розграбовували, а сім’ї переслідували. Вигнані зі своїх домівок, ці вірні християни шукали місто, «творцем і будівничим якого є Бог» (Євр. 11:10). Зазнаючи тортур, вони благословляли своїх катів; страждаючи в темних вогких підземеллях, вони тішилися Божими обітницями про світлий завтрашній день. Хоч їхні тіла були ув’язнені, вони були вільні – вільні в Христі, вільні в істинах Його Слова, вільні в надії на Його скоре повернення.

`Коли ми дивимося на себе, чи маємо надію на спасіння?`