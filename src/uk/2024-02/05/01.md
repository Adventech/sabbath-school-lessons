---
title: 'Віра всупереч усьому'
date: 27/04/2024
---

> <p>Пам’ятний текст</p>
> «Я бережу Твоє слово у своєму серці, щоби мені не грішити проти Тебе» (Псал. 119:11).

### Біблійні тексти для дослідження
Псал. 119:162; Івана 16:13–15; 2 Петра 1:20, 21; Ефес. 2:8, 9; Римл. 3:23, 24; 6:15–18.

Протестантські реформатори знали, у чому полягає сенс життя. І саме цього надзвичайно потребують жителі XXI століття. У своїй книзі «The Empty Self» («Порожнє “я”») відомий американський психолог Філіп Кушман зображує людей, які ведуть безглуздий спосіб життя. Їхні переконання поверхневі. Для них мало що справді має значення. Їхнє життя порожнє, безцільне, безперспективне, вони не знають, заради чого живуть.

Однак чоловіки, жінки, діти, котрі прийняли світло протестантської Реформації, були зовсім іншими. Вони мали незмінну мету, заради якої було варто жити. Те, у що вони вірили, мало значення. Вони не хотіли жертвувати своїми переконаннями, бо це була невід’ємна частина їхньої природи, їхньої ідентичності. Навіть перед лицем смерті вони зберігали внутрішній спокій.

В уроці цього тижня ми на прикладах героїв Реформації дослідимо, як Писання змінює людей, даруючи їм справжню мету й сенс життя. Розуміння цих вічних істин підготує нас до останньої великої битви між добром і злом. Боротьба, яку вели реформатори, ще не закінчена, тому ми покликані продовжити її з того місця, де вони зупинилися. Ми також можемо відкрити для себе Бога, Котрий достатньо могутній для вирішення будь-якої нашої проблеми та Котрий дарує нам істинну мету і сенс життя.