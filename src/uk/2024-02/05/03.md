---
title: 'Передаючи Слово Боже'
date: 29/04/2024
---

`Прочитайте тексти 2 Кор. 4:1–6; 2:14. Що ці уривки повідомляють про впевненість Павла всупереч усім труднощам, пов’язаним із проголошенням Божої істини?`

Апостол Павло зустрівся з величезними труднощами у своїй праці поширення Євангелія. Проте він був упевнений, що Боже Слово зрештою переможе. «Адже ми нічого не можемо проти істини, але за істину» (2 Кор. 13:8).

Реформатори зіткнулися з аналогічними випробуваннями, проте залишалися вірними Божому Слову. Прикладом мужності перед обличчям, здавалося б, непереборних труднощів є Уїльям Тиндаль. Його найбільшим бажанням було дати Англії точний читабельний переклад Біблії. Він вирішив перекласти її з мов оригіналу та виправити деякі неточності в перекладі Уїкліфа, зробленому 200 років тому. Зрештою Тиндаля теж арештували й віддали під суд. Багато його перекладів Біблії, надрукованих у Вормсі, Німеччина, були конфісковані й публічно спалені. Суд над ним відбувся 1536 року в Бельгії. Реформатора звинуватили в єресі та засудили на спалення. Спочатку кати задушили його, прив’язавши до стовпа, а потім спалили його тіло. Свої передсмертні слова Тиндаль виголосив упевненим голосом: «Господи, відкрий очі королю Англії!» Бог чудово відповів на молитву Тиндаля.

Протягом чотирьох років після його смерті було опубліковано чотири англійські переклади Біблії. У 1611 році була надрукована версія Біблії короля Якова, яка значною мірою ґрунтувалася на перекладі Тиндаля. 54 учених, котрі здійснили цю працю, переважно використовували більш ранній англійський переклад Тиндаля. Експерти вважають, що Старий Завіт Біблії короля Якова 1611 року на 76 % є перекладом Тиндаля, а Новий Завіт – на 83 %. У 2011 році версія Біблії короля Якова «відсвяткувала» своє 400-річчя, перетнувши рубіж в один мільярд примірників. Перекладена 2454 мовами, вона справила вирішальний вплив на десятки мільйонів людей по всьому світу. Праця Уїльяма Тиндаля не була даремною.

Які б труднощі не довелося долати Тиндалю та його соратникам, котрі вірили в Біблію, вони були впевнені: Господь усе звершує за Своєю волею. Життя Тиндаля підтвердило це.

`Прочитайте Дан. 12:3 та Об’явл. 14:13. Наскільки ці тексти можна застосувати до життя Тиндаля? Подумайте про своє життя та ваш вплив на інших. Яке підбадьорення містять наведені тексти щодо вічних результатів нашої праці зі спасіння людей?`