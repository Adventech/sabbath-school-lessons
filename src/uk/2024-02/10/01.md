---
title: 'Викриття спіритизму'
date: 01/06/2024
---

> <p>Пам’ятний текст</p>
> «Адже Сам Господь з наказом, при голосі архангела і при Божій сурмі, зійде з неба, – і першими воскреснуть померлі в Христі. Потім ми, живі, які залишимося, разом з ними будемо підхоплені на хмари, на зустріч з Господом у повітрі, – і так завжди будемо з Господом» (1 Сол. 4:16, 17).

### Біблійні тексти для вивчення
Матв. 10:28; Екл. 9:5; Ісаї 8:19, 20; Івана 11:11–14, 21–25; 1 Сол. 4:16, 17; Об’явл. 16:13, 14; Матв. 24:23–27; 2Сол. 2:9–12.

Кілька десятків років тому з’явилися історії про так звані навколосмертні переживання (НСП). Люди, які померли, але потім повернулися до життя, давали неймовірні свідчення про те, що вони бачили й чули, будучи «мертвими». Тисячі таких історій були задокументовані й вивчені. У всьому світі, зокрема й у християнському, мільйони людей вірять, що ці свідчення доводять: мертві насправді не мертві. Ця основоположна віра спіритизму є одним з найпоширеніших та найефективніших обманів сатани.

Насправді спіритизм бере свій початок ще в Едені, коли змій обманув Адама та Єву, стверджуючи: «Ні! Ви не помрете!» (Бут. 3:4). Упродовж усієї історії спіритизм набував різної форми, але завжди виходив із того, що життя продовжується навіть після смерті. Ця ідея також лежала в основі одного з найбільших хибних релігійних рухів XIX століття, коли сестри Фокс (пізніше визнані шахрайками) заявляли, що можуть отримувати відповіді від духів мертвих.

В останньому конфлікті на Землі сатана обмане мільйони людей за допомогою спіритичних феноменів. Книга Об’явлення повідомляє, що це один зі способів, яким він намагається здобути контроль над усім світом.

Мета цього уроку полягає в тому, аби показати: наш єдиний захист від сатанинських обманів останнього часу – особисті стосунки із Христом та ґрунтовне знання істин Біблії; зокрема й біблійного вчення про смерть, незалежно від того, що можуть підказувати нам наші очі, вуха і серця.