---
title: 'Смерть у Старому Завіті'
date: 03/06/2024
---

`Прочитайте Псал. 6:6; 1 Цар. 2:10; 11:43; 14:20. Що наведені вірші повідомляють про стан мертвих?`

Старий Завіт не містить учення про безсмертя душі. Він також не повідомляє, що після смерті вірні возносяться до вічного блаженства в раю, а невірні спускаються в пекло, де палає вічний вогонь. У Старому Завіті говориться, що смерть – це сон. У книзі Царів використовується вислів «спочили [тобто заснули] разом зі своїми батьками» для опису смерті патріархів. Псалмист називає смерть «вічним сном» (Псал. 13:4). Йов також говорить про смерть, як про сон: «Так людина… не пробудиться і не підведеться зі свого сну» (Йова 14:12).

Асаф назвав смерть воїнів Ассирійської армії сном (див. Псал. 76:6). Уявлення про мертвих як про безтілесних духів, котрі ширяють у повітрі та спілкуються із живими, – не біблійне, а язичницьке.

Нерозуміння істини про смерть робить нас уразливими для обману сатани. «До багатьох з’являться демонські духи під виглядом померлих родичів або друзів і звіщатимуть їм найнебезпечніші єресі. Ці відвідувачі впливатимуть на наші найніжніші почуття і чинитимуть чудеса, щоб надати більшої ваги й сили своїм словам. Ми повинні бути готовими зустріти їх біблійною істиною про те, що мертві нічого не знають, а ті, хто з’явився під їхнім виглядом, є не ким іншим, як демонськими духами» (Е. Уайт. Велика боротьба. С. 558, 559).

`Прочитайте Дан. 12:2; Йова 19:25, 26. Які елементи вчення про стан мертвих додані в цих текстах?`

Смерть – це спокій до дня воскресіння. У Біблії немає жодної згадки про безтілесні душі померлих, що ширяють поруч із живими та спілкуються з ними. Хоч язичники вірили у світ, сповнений духів померлих, патріархи й біблійні пророки розуміли, що смерть – це сон до дня воскресіння.

Хоч ми сумуємо за померлими, подумайте про померлих у Христі, так: коли приходить смерть, вони заплющують очі, а потім, незалежно від того, скільки часу пройде до повернення Ісуса, знову відкриють їх при Другому приході. І перша думка, яка може виникнути в них під час воскресіння: «Алілуя! Ісус справді скоро повернувся!», оскільки в смертному сні немає відчуття часу.