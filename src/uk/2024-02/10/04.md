---
title: 'Смерть у Новому Завіті'
date: 04/06/2024
---

`Прочитайте Івана 11:11–14, 21–25; 2 Тим. 1:10; 1 Кор. 15:51–54; 1 Сол. 4:15–17. Як новозавітні описи смерті співвідносяться зі старозавітними?`

І Старий, і Новий Завіти зображають смерть, як сон. У Біблії смерть уподібнена до сну щонайменше 53 рази. Новий Завіт долучає ще одну істину, на яку вже був натяк у Старому Завіті, а саме: славне воскресіння праведних при поверненні Христа.

Євангеліє наголошує: вічне життя можливе лише в Христі. Усі демони в пеклі не можуть позбавити віруючих упевненості у вічному житті. На хресті Спаситель переміг смерть. Могила більше не може тримати своїх жертв. Воскресіння Христа – гарантія того, що після Його повернення всі віруючі воскреснуть до вічного життя.

Апостол Павло пише: «Адже коли мертві не воскресають, то й Христос не воскрес. Якщо ж Христос не воскрес, тоді віра ваша марна: ви все ще у гріхах ваших. Тоді й ті, які впокоїлися в Христі, загинули!» (1 Кор. 15:16–18). Чи мають ці тексти будь-який сенс, якщо душі померлих уже перебувають у небесному раю? Що Павло має на думці, говорячи, що люди, «які впокоїлися в Христі, загинули!», якщо вони насправді вже на Небесах?

Фактично Павло наголошує: воскресіння Христа – основа нашого воскресіння і без воскресіння «віра ваша марна: ви все ще у гріхах ваших», а мертві зостаються в землі й гинуть.

Ці вірші чудово поєднуються з іншими біблійними текстами про нашу надію на воскресіння після повернення Ісуса, коли ми отримаємо нетлінну, непорочну і нев’янучу спадщину, яка зберігається на Небесах (див. 1 Петра 1:4). Новозавітні віруючі з нетерпінням чекали на Прихід Христа й воскресіння мертвих, і ця надія надихала їх залишатися вірними в життєвих випробуваннях.

`Чому істина про воскресіння дарує велику надію християнам? На що ми могли б сподіватися, якби, знаючи про Голгофський хрест і смерть Ісуса, нічого не знали б про Його воскресіння? Чому воскресіння – надважлива істина для нашої віри?`