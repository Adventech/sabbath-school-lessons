---
title: 'Для подальшого дослідження'
date: 31/05/2024
---

«Чимало людей, не маючи жодних доказів з Біблії та забуваючи про те, що подібні аргументи були використані свого часу проти Христа та Його учнів, настирливо стверджували: “Чому ж наші великі мужі не приймають суботи? Мало хто вірить так, як ви. Не може бути, щоб ви були праві, а всі вчені мужі світу помилялися”. Для заперечення подібних аргументів достатньо було тільки послатися на вчення Писання та на історію стосунків Бога з Його народом у всі віки» (Е. Уайт. Велика Боротьба. С. 456, 457).

«Проте християни минулих поколінь дотримувалися неділі, вважаючи, що цим самим дотримуються біблійної суботи; і сьогодні істинні християни є в кожній церкві, зокрема і в Римсько-католицькій. Вони щиро вірять, що неділя – це встановлений Богом день відпочинку. Бог приймає щирість їхніх намірів та чесність. Проте коли закон вимагатиме святкування недільного дня, а світ отримає знання щодо вимог правдивої суботи, тоді кожний, хто буде порушувати Божу Заповідь та коритися постановам Римсько-католицької церкви, шануватиме папство більше, ніж Бога. Він віддаватиме пошану Римові і тій владі, котра запровадить прийняті Римом постанови. Він вклониться “звірові та його образові”. Відкидаючи постанову, яка, за словами Бога, є знаком Його влади, та вшановуючи замість неї постанову Риму як знак його верховної влади, люди приймуть знак вірності Риму – “знак звіра”. Тільки тоді, коли це питання з повною ясністю буде представлене людям і вони зможуть зробити вибір між Заповідями Божими й заповідями людськими, ті, хто продовжуватиме порушувати Божу Заповідь, отримають “знак звіра”» (там само. С. 447, 448)

**Питання для обговорення**:

`1. Світ змінюється надзвичайно швидко й разюче. Чому ми завжди повинні бути напоготові, щоб події останніх днів не застали нас зненацька?`

`2. Як узгоджується розуміння суду і Закону Божого з тим, що ми спасаємося лише благодаттю?`

`3. Як ви можете свідчити тим, хто не розуміє значення істинної суботи і щиро дотримується неділі, першого дня тижня?`

`4. Які небезпеки криються в союзі церкви і держави? Як ми, християни, маємо ставитися до уряду?`