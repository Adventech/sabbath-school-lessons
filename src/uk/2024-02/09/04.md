---
title: 'Субота і Закон'
date: 28/05/2024
---

`Прочитайте Об’явл. 14:6, 7; 4:11; Бут. 2:1–3; Вих. 20:8–11. Який зв’язок між Сотворінням, суботою і Божим Законом?`

Сотворіння свідчить про нашу цінність в очах Бога. Ми не самотні у Всесвіті, як якась порошинка космічного пилу, і ми не генетична випадковість. Іншими словами, загальноприйнятий науковий сценарій походження життя, підхоплений засобами масової інформації та популярною культурою, несумісний з біблійною розповіддю.

Ми живемо на Землі, бо нас створив Ісус. Він гідний нашого поклоніння не тільки тому, що створив нас, але й тому, що викупив нас. Творіння й Викуплення лежать в основі будь-якого істинного поклоніння. Тому субота життєво важлива для розуміння Плану спасіння. Субота свідчить про турботу Творця і про любов Спасителя.

Наприкінці тижня творіння Бог відпочивав у красі й величі створеного Ним світу. Він також відпочивав, аби дати нам приклад. Субота – це щотижнева пауза для особливого прославлення нашого Творця. Поклоняючись Богові в суботу, ми відкриваємо свої серця для отримання особливого благословення, яке Він посилає саме того дня, а не якогось іншого.

Субота вказує нам на Творця, Котрий настільки любить нас, що не залишає навіть тоді, коли ми відхиляємося від Його мети для нас. Субота – це вічний символ нашого спокою в Ньому та особливий знак вірності Творцеві (див. Єзек. 20:12, 20). Це символ відпочинку, а не праці; благодаті, а не законництва; упевненості, а не осуду; надії на Бога, а не на нас самих. Справжній суботній спокій – це спокій благодаті в люблячих руках Того, Хто нас створив, викупив і знову прийде за нами.

Триангельська звістка з Об’явл. 14, Божа звістка про останній час для світу, закликає людей щосуботи відпочивати в Його любові й турботі. Вона закликає нас згадати нашого Творця і прославити Його. Дотримання суботи також є сполучною ланкою між досконалістю Едену та славою Нового Неба й Нової Землі. Субота нагадує нам, що одного разу краса Едену буде відновлена.

`Більшість адвентистів сьомого дня стикалися зі звинуваченням у законництві, що зазвичай пов’язано з їхнім дотриманням суботи. Обговоріть у класі, чому субота є символом викуплення та праведності по вірі. Чому наш послух Божому повелінню відпочивати в суботу люди можуть розцінювати, як намагання самотужки прокласти собі шлях на Небеса?`