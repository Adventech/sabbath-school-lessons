---
title: 'Знак звіра'
date: 29/05/2024
---

`Прочитайте Об’явл. 12:12, 17; 13:7. Як ці тексти зображують гнів сатани? Чому диявол лютує на Божий народ останнього часу?`

У розділі 12 книги Об’явлення зображено багатовіковий космічний конфлікт між Христом і сатаною. Кульмінацією цього конфлікту буде остання атака сатани на Божий народ. В Об’явл. 13 представлені два союзники дракона – звір з моря та звір із землі. Ці дві сили приєднуються до дракона в боротьбі проти Божого народу.

`Прочитайте Об’явл. 13:4, 8, 12, 15; 14:7, 9–11 (див. також Об’явл. 15:4; 16:2; 19:20; 20:4; 22:9.) Яка ключова тема проходить через усі ці вірші?`

Зверніть увагу на контраст: люди поклоняються або Творцеві, або комусь/чомусь іншому. Творець гідний поклоніння (див. Об’явл. 5:9). Протистояння між Христом і сатаною почалося на Небі саме з приводу поклоніння. Сатана жадав поклоніння, яке належить лише Творцеві: «Підіймуся понад високі хмари, уподібнюсь Всевишньому!» (Ісаї 14:14). Згідно з Об’явл. 13, він досягає успіху завдяки діяльності звіра із землі.

Порівнявши розділи Об’явл. 13 і Дан. 7, ми можемо зрозуміти, що звір із землі символізує ту саму силу, що й малий ріг, який «захоче змінити часи та закон» і діятиме упродовж 1260 пророчих «днів», тобто 1260 років (Дан. 7:25; порівн. Об’явл. 13:5; див. урок 6). Єдина частина Божого Закону, Десяти Заповідей, де йдеться про час, — це четверта заповідь. Ця сила спробувала змінити день поклоніння із суботи, сьомого дня, на неділю, перший день тижня.

Якщо земна влада намагається змінити день поклоніння, сьомий день (суботу), який Сам Бог відокремив як знак Своєї влади (див. Вих. 31:13; Єзек. 20:12, 20), – це спроба узурпувати Божественну владу. Отже, саме на підставі цього питання відбудеться останній конфлікт між істинним та фальшивим поклонінням.

У книзі Об’явлення міститься характеристика вірних Богові людей: вони «бережуть Божі заповіді» (Об’явл. 12:17; 14:12). Заповіді Божі включають і четверту заповідь про дотримання сьомого дня, суботи, а не неділі. Люди, котрі відкидають останній заклик трьох ангелів поклонятися Богові в Його святий день (див. Ісаї 58:13) і поклоняються звірові в його фальшиву суботу, тобто неділю, отримають знак звіра (див. урок 11).