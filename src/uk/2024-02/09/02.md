---
title: 'Божий храм і Закон'
date: 26/05/2024
---

`Прочитайте Об’явл. 11:19; Вих. 25:16; 31:18; Об’явл. 12:17. Згідно з прочитаними текстами, що містилося в ковчегу завіту у Святому Святих як земного, так і Небесного святилищ?`

День викуплення був днем суду. Усьому Ізраїлеві було наказано долучитися до цієї події через покаяння, дослідження душі й утримання від будь-якої роботи (див. Левит 23:29–31). Лише цього дня первосвященник входив до Святого Святих, щоб здійснити викуплення гріха. Там, у найпотаємнішій частині святилища, стояв ковчег завіту. У ковчегу лежав Божий Закон Десяти Заповідей, написаний на кам’яних скрижалях. Золоте віко ковчега називалося престолом благодаті, його кропили кров’ю для очищення святилища від гріха. Присутність Господа виявлялася над віком ковчега в сяйві Божественної слави. Кожна жертва відкривала Божу милість до грішних людей, але День викуплення свідчив, що гріх продовжує існувати до дня суду. Якщо людина щиро розкаювалася в гріху та приносила жертву, гріх було знято з цієї людини, проте він продовжував існувати у святині через кров жертви за гріх (див. Євр. 10:3). Гріх може бути усунений лише через віру в кров Христа, яка очищає нас від усякого гріха (див. 1 Петра 1:18, 19). Отже, у святині, у присутності Бога, чудово поєднувалися милосердя і справедливість, благодать і Закон.

Зазирнувши до Божого храму, апостол Іван побачив «ковчег Його Завіту» (Об’явл. 11:19). У книзі «Велика боротьба» міститься такий коментар: «У Святому святих Небесної святині також зберігається Божественний Закон — Закон, проголошений Самим Богом серед грому і блискавок на горі Синай та написаний Його власною рукою на кам’яних скрижалях. Закон Божий у Небесній святині – це величний оригінал, а Заповіді, написані на кам’яних скрижалях та викладені Мойсеєм у П’ятикнижжі, – Його найточніша копія. Ті, хто зрозумів цю важливу істину, переконалися в непорушності й святості Божественного Закону» (Е. Уайт. Велика боротьба. С. 434). Досліджуючи біблійне вчення про скинію, перші віруючі-адвентисти усвідомили значення Божих Заповідей, зокрема й заповіді про суботу, яка міститься в серці Божого Закону. Вони зрозуміли: якщо Закон Божий знаходиться в ковчегу завіту в Небесному храмі, значить, він не міг бути скасований на хресті.

`Подумайте про суботу, яка щотижня приходить до нас. Як субота відкриває нам важливість учення про творіння? Яке інше вчення пов’язане з таким самим регулярним великим нагадуванням?`