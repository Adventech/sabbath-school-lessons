---
title: 'Триангельська вістка'
date: 30/05/2024
---

У тексті Об’явл. 14:7 ми читаємо про першого ангела, котрий проголошує гучним голосом: «Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, землю, море і джерела вод!» Небеса закликають нас виявити нашу найвищу вірність і щире поклоніння Творцеві у світлі останнього суду.

Другий ангел проголошує: «Упав, упав великий Вавилон, який напоїв усі народи лютим вином своєї розпусти!» (Об’явл. 14:8). Вавилон символізує занепалу відступницьку релігійну систему, яка відкинула вістку першого ангела на користь хибної системи поклоніння. Ось чому третій ангел в Об’явл. 14:9–11 застерігає від поклоніння «звірові та його образові». У текстах Об’явл. 14:6–12 зображені два протилежні вибори — поклоніння Творцеві або поклоніння звірові. Тоді кожна людина на планеті Земля прийме своє остаточне й безповоротне рішення, кому вона буде вірною до кінця — Ісусові чи сатані.

`Прочитайте Об’явл. 14:12. Які дві особливі риси притаманні тим, хто відмовляється поклонятися звірові? Чому обидві риси життєво важливі?`

Наприкінці часу Бог матиме людей, котрі залишатимуться вірними Йому серед найбільшого опору і найлютіших переслідувань в історії світу. Завдяки дару Христової праведності вони житимуть життям, сповненим благодаті й послуху. Поклоніння Творцеві прямо протилежне поклонінню звірові та виявляється в дотриманні Божих заповідей. Останній конфлікт з приводу вірності Христу чи вірності звірові буде зосереджений на питанні поклоніння, а в основі цієї великої боротьби між добром і злом лежатиме питання дотримання суботи.

Вірні послідовники Спасителя матимуть не лише віру в Ісуса, а й віру Ісуса. Віра Ісуса – це віра, настільки глибока, настільки довірлива й віддана, що всі піднебесні духи злоби й усі випробування на Землі не можуть її похитнути. Така віра довіряє, коли не бачить, покладається, коли не може пояснити, і сподівається, коли не може зрозуміти. Віра Ісуса – це дар, який ми отримуємо вірою, саме вона проведе нас через кризу. Коли вибухне остання криза і ми зіткнемося з економічним бойкотом, переслідуванням, ув’язненням і навіть смертю, віра Ісуса проведе нас через останні години планети Земля до самого Другого приходу Ісуса.

`Як Бог готує сьогодні вашу віру до майбутніх подій?`