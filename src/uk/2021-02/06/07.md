---
title:  'Для подальшого дослідження'
date:   07/05/2021
---

Прочитайте в книзі Е. Уайт «Пророки і царі» розділи «Виноградник Господній» (с. 15-22), «Надія для язичників» (с. 367-378) і «Дім Ізраїлю» (с. 703-721).

«Бог не визнає жодної національної, расової чи кастової відмінності. Він — Творець людства. Усі люди — одна сім’я завдяки творінню й викупленню. Христос прийшов зруйнувати будь-яку стіну розділення, усунути всяку перешкоду у дворах храму, аби кожна душа могла мати вільний доступ до Бога. Його любов настільки широка, глибока і повна, що проникає всюди. Вона звільняє від сатанинського впливу всіх обманутих дияволом та підводить їх до Божого престолу, оточеного веселкою обітниці. У Христі немає ні юдея, ні грека, ні раба, ні вільного» (Е. Уайт. Пророки і царі. С. 369, 370).

Прочитайте 1 Петра 2:9, 10, щоб дізнатися, які чотири звання, або титули, Петро застосовує до Церкви. Більшість цих титулів відображено в наступних старозавітних текстах, які стосуються Ізраїлю: Вих. 19:6 і Ісаї 43:20. Що кожне із цих звань говорить про взаємини Церкви з Богом? (Наприклад, звання «народ Мій, вибранець Мій» підкреслює факт, що Бог обрав Церкву і має для неї особливе призначення).

**Запитання для обговорення:**

`1. У стародавньому Ізраїлі священники приносили в жертву тварин, що вказувало на Месію. Як члени «святого священства», які «жертви» повинні приносити члени Церкви? (1 Петра 2:5).`

`2. Бог відокремив Ізраїль від світу, щоб він став святим народом. Ізраїльтяни також мали ділитися зі світом істинами спасіння. Те саме очікується і від Церкви сьогодні. Як це можливо — бути відокремленими від світу і водночас мати змогу ділитися Євангелієм зі світом? Як досвід Ізраїлю та приклад Ісуса допомагають нам відповісти на це запитання?`

`3. Бог завжди підтримував останок у стародавньому Ізраїлі. Поміркуйте про Іллю та сучасний йому останок (1 Цар. 19; зверніть особливу увагу на вірш 18). Чому часто легше бути вірним Богові серед світських людей, ніж серед членів своєї церковної сім’ї, які відступили?`

**Висновок:**

Божий істинний Ізраїль (і до, і після Голгофського хреста) — це Ізраїль віри, люди, які будують духовні взаємини завіту з Богом. Такі люди діють як представники Господа, несучи світові Євангеліє Його спасенної благодаті.