---
title: 'З усіх народів'
date: 02/05/2021
---

«Бо ти святий народ для Господа, Бога свого, — тебе вибрав Господь, Бог твій, щоб ти був Йому вибраним народом зо всіх народів, що на поверхні землі» (П. Зак. 7:6).

Немає жодних сумнівів: Господь обрав єврейський народ, щоб він був Його вибраним представником на Землі. Слово, перекладене як «вибраний» у наведеному вище вірші, «сегуллá», може означати «цінне майно» або «особливий скарб». Надзвичайно важливо пам’ятати: обрання Ізраїлю було виключно ініціативою Бога, виявом Його благодаті. У самому народі не було нічого такого, що дозволяло б йому заслужити Божу благодать. Цього і не могло бути, оскільки благодать — незаслужена милість.

`Прочитайте Єзек. 16:8. Як цей текст допомагає пояснити обрання Господом Ізраїлю?`

«Чому Ізраїль був обраний Ягве? Це незбагненно. Ізраїль був невеликою групою людей без визначної культури та престижу. Він не володів жодними особливими особистими якостями, які виправдовували б такий вибір. Обрання було справою виключно Бога… Кінцева причина цього вибору криється в таємниці Божественної любові. Проте факт залишається фактом: Бог _справді_ любив Ізраїль та обрав його, виконуючи Свою обіцянку прабатькам… Він був обраний завдяки любові Ягве до нього. Він був звільнений з рабства в Єгипті проявом сили Ягве. Одного разу Ізраїлю дали зрозуміти ці великі діяння, і він усвідомив, що справді є святим і вельми дорогоцінним народом. Тому будь-яка схильність з його боку до відмови від такого благородного статусу була найвищою мірою ганебна» (J. A. Thompson. Deuteronomy (London: Inter-Varsity Press, 1974). Рp. 130, 131).

Згідно з Божим планом, ізраїльтяни мали бути і царським, священницьким родом. У світі зла їм належало стати моральними й духовними царями, адже вони повинні були панувати над царством гріха (Вих. 19:6; Ісаї 61:6). Як священники, вони могли наближатися до Господа в молитві, прославленні й жертвоприношенні. Як посередники між Богом і язичниками, вони могли служити наставниками, проповідниками, пророками і бути взірцем святого життя — небесними представниками істинної релігії

`Зверніть увагу на фразу у вірші П. Зак. 7:6 про те, що Ізраїль мав стати «вибраним народом зо всіх народів, що на поверхні землі». Зважаючи на все, чого Слово Боже навчає про чесноту смирення та небезпеку гордості, що, на вашу думку, означає цей вірш? У який спосіб вони мали стати «вибраним народом зо всіх народів»? Чи можемо ми застосувати цю ідею і до нас як Церкви? Поясніть свою відповідь.`

---

#### Додаткове читання: Вибрані цитати Эллен Уайт

Бог мав намір через Свій вибраний народ злити благословення на все людство. «Виноградник Господа сил, — проголосив пророк, — то Ізраїлів дім, а мужі Юди — любі Його садженці». {ПЦ 6.5}

Цьому народові були довірені непорушні Божі істини. Він був захищений постановами Його Закону, вічними принципами істини, справедливості і чистоти. Послух цим принципам мав бути для них охороною, бо тільки це могло врятувати їх від згубного впливу гріховних звичаїв світу. І як башту у винограднику, Бог помістив посеред краю Свій святий храм. {ПЦ 6.6}

Метою Бога було показати через Ізраїля Свою сутність, щоб люди могли наблизитися до Нього. Євангельський заклик повинен був прозвучати для всього світу. Через служіння жертвоприношень Христос мав бути піднесений серед народів, щоб кожний, хто дивитиметься на Нього, міг жити. Всі, хто, подібно до Рахави хананеянки та Рути моавітянки, залишив ідолопоклонство, щоб служити правдивому Богові, повинні були приєднатися до Його вибраного народу. Намножуючись, Ізраїль розширяв би свої кордони, доки його царство не охопило б увесь світ. {ПЦ 7.5}

Відносини Бога з Його народом — вражаючий приклад того, як Божа любов і милість поєднуються із суворою та неупередженою справедливістю. Прикладом цього є історія єврейського народу. Бог злив великі благословення на Ізраїль. Ніжна любов Божа до нього змальована зворушливими словами: «Як орел манить (до злету) своїх малят і ширяє над своїми малятами, крила свої простягає, підхоплює їх і носить на рамені крилатім своїм, — так Господь провадив його». І водночас відомо, як швидко й суворо були покарані ізраїльтяни за свої переступи! {ПП 450.1}

Безмежна Божа любов виявила себе в дарі Його Єдинородного Сина, Котрий викупив грішний рід. Христос прийшов на землю, щоб показати людям характер Свого Отця; кожний Його вчинок свідчив про божественну ніжність і співчуття. І все ж Сам Христос сказав: «Доки небо і земля не минеться, жодна йота, жоден значок в Законі не минеться» (Матв.5:18). {ПП 450.2}