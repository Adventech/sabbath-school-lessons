---
title: 'Земельне питання (Бут. 35:12)'
date: 03/05/2021
---

Обітницю, що Божий народ, Ізраїль, отримає землю, спочатку було дано Авраамові, а потім повторено Ісакові та Якову Йосип у своїх передсмертних словах повторив цю обіцянку (Бут. 50:24). Однак Бог повідомив Аврааму, що мине «чотириста років», перш ніж його нащадки оволодіють землею (Бут 15:13, 16). Виконання цієї обітниці почалося за часів Мойсея та Ісуса Навина. Мойсей повторив Божественне повеління «Ось Я дав вам цей Край! Увійдіть, і заволодійте» (П. Зак. 1:8)

Прочитайте П. Зак. 28:1, 15. Про що йдеться в текстах? Інакше кажучи, цю землю буде дано Ізраїлеві як частину завіту Завіт передбачає зобов’язання. Які зобов’язання були в Ізраїлю?

У першій частині П. Зак. 28 згадано благословення, які отримають ізраїльтяни, якщо виконуватимуть Божу волю. Інша частина розділу присвячена прокляттям, які спіткають Ізраїль у разі непокори. Ці прокляття «значною мірою були викликані тим, що гріху просто давали можливість виявити свої злі наслідки… “Хто сіє для свого тіла, — пожне від тіла тління” (Гал. 6:8) Подібно до води, яка не перестане текти, доки не досягне межі подібно до годинника, який не перестане йти, доки повністю не вичерпає себе; подібно до дерева, яке не може не приносити відповідного плоду, — гріх також має межу, якої потрібно досягти, хід, який потрібно вичерпати, плід, який потрібно зростити, і “його кінець — смерть” (Римл. 6:21)» (The Pulpit Commentary: Deuteronomy. HDM Spence and Joseph S. Exell, eds. (Peabody, MA: Hendrickson Publishers, 1985). Vol. 3. P. 439).

Усі обітниці щодо землі не були безумовними. Вони становили частину завіту. Ізраїль мав виконати свої зобов’язання договору, інакше обітниці могли бути анульовані. Господь неодноразово давав ясно зрозуміти: якщо ізраїльтяни не послухаються, землю буде в них відібрано. Прочитайте Лев. 26:27-33. Складно уявити, як Господь міг більш чітко висловитися.

`Як християни, ми з нетерпінням очікуємо отримання та збереження обіцяної спадщини на новому небі й новій землі. Ця спадщина була обіцяна нам, як земний Обітований край був обіцяний євреям. Однак різниця полягає ось у чому: щойно ми прийдемо туди, у нас не буде жодної можливості коли-небудь втратити цю спадщину (Дан. 7:18). Водночас існують певні умови набуття вічної спадщини. Що це за умови, особливо в контексті спасіння через віру?`

---

#### Додаткове читання: Вибрані цитати Эллен Уайт

Після смерті батька Йосиф ще прожив 54 роки... Він бачив, як його народ намножувався і процвітав, а тому протягом усього свого життя непохитно вірив, що Бог поверне Ізраїля до Обітованої землі. {ПП 218.1}

Відчувши наближення кінця, Йосиф зібрав навколо себе родичів. Хоч він користувався великою пошаною у фараоновому краї, Єгипет залишався для нього місцем вигнання. Його остання воля — свідчення того, що Богом обраний Йосиф пов’язав свою долю з Ізраїлем. Останніми його словами були: «Бог обов’язково згадає вас, і виведе із цієї землі до Краю, про який присягнув Авраамові, Ісаакові та Якову». Він узяв урочисту клятву з Ізраїлевих синів, що вони винесуть його останки до Ханаанської землі... Протягом усіх наступних століть тяжкої праці ця домовина, нагадуючи передсмертні слова Йосифа, була для Ізраїля свідченням того, що їхнє перебування в Єгипті є тимчасовим, спрямовувала сповнені надії погляди до Обітованої землі, стверджуючи, що звільнення неодмінно прийде. {ПП 218.2}

Але ізраїльтяни більше покладали свої надії на світську велич. З того часу, як увійшли до Ханаанського краю, вони відступили від Божих Заповідей і пішли шляхом язичників. Даремно Бог посилав їм попередження через пророків. Намарно зазнавали вони покарання від гнобителів-язичників. Після кожної реформації приходило ще більше відступництво. {ХНС 17.1}

Якщо б Ізраїль залишився вірним Богові, Він здійснив би Свій намір, прославивши та звеличивши його. Якби вони ходили дорогами послуху, Господь зробив би їх «найвищими понад усі народи, яких Він створив на хвалу, на честь і на славу». «І побачать усі народи землі, — сказав Мойсей, — що тебе названо іменем Господнім, — і будуть боятися тебе». «Народи вислухають усі ці постанови та й скажуть: Тільки він мудрий та розумний народ, цей великий люд». {ХНС 17.2}