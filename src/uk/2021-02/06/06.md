---
title: 'Духовний Ізраїль'
date: 06/05/2021
---

Незважаючи на помилки й невдачі стародавнього Ізраїлю, Господь не відмовився від плану створення вірного народу для служіння Йому. По суті, Старий Завіт сповіщав про час, коли Господь створить духовний Ізраїль, вірне Тіло віруючих, євреїв та язичників, котрі продовжуватимуть справу проповіді Євангелія світові. Ласкаво просимо до ранньої Церкви!

**Прочитайте Гал. 3:26-29.**

`1. Про яку обітницю говорить Павло у вірші 29?`

`2. Який ключовий елемент робить людину спадкоємицею Божих обітниць? (Гал. 3:26).`

`3. Чому Павло стирає відмінності за ознакою статі, національності й соціального статусу?`

`4. Що означає бути «одно» в Христі?`

`5. Прочитайте Римл. 4:16, 17. Як ці вірші допомагають нам зрозуміти, що Павло пише в Гал. 3:26-29?`

Як син Авраама, Христос став Спадкоємцем обітниць завіту. Завдяки хрещенню ми об’єднуємося із Христом та через Нього отримуємо право бути причетними до даних Авраамові обітниць. Отже, усе, що Бог обіцяв Аврааму, зосереджено в Христі, і ці обітниці стають нашими завдяки не расі, національності чи статі, а благодаті, дарованій нам Богом через віру

«Спадщина Авраама та його насіння охоплювала не тільки Ханаан‚ а й усю землю. Так говорить апостол: “Бо не Законом дано обітницю Авраамові та його нащадкам‚ що він буде спадкоємцем світу‚ а через праведність віри” (Римл. 4:13). Біблія підкреслює‚ що дані Авраамові обітниці виконаються через Христа. Усі‚ хто належить Христові, — це нащадки “Авраама і, згідно з обітницею, — спадкоємці” “нетлінної, непорочної нев’янучої спадщини” — Землі, очищеної від прокляття гріха (Гал. 3:29; 1 Петра 1:4)» (Е. Уайт. Патріархи і пророки. С. 170) Ця обітниця виконається буквально, коли святі житимуть із Христом повіки віків на новій землі (Дан. 7:27).

---

#### Додаткове читання: Вибрані цитати Эллен Уайт

Церква — це Божа фортеця, Його місто-сховище в бунтівливому світі. Усяке відступництво Церкви — це зрада по відношенню до Того, Хто викупив людство кров’ю Свого Єдинородного Сина. Від початку Церква на землі складалася з вірних душ. У кожному столітті Господь мав Своїх вартових, які вірно свідчили сучасникам. Ці вартові звіщали вістку перестороги і, коли одні змушені були скласти свою зброю, інші продовжували їхню справу. Бог уклав Заповіт зі Своїми свідками, об’єднавши земну Церкву з Церквою Небесною. Він посилав Своїх ангелів на служіння Церкві, і пекельні ворота не могли здолати Його народ. {ДА 6.3}

Упродовж багатьох століть переслідувань, боротьби й темряви Бог підтримував Свою Церкву. Жодна хмара не затьмарювала її без Його волі. Жодна протидіюча сила не повставала без Його відома. Він не залишав Свою Церкву, а відкривав у пророцтвах подальший хід подій; і те, що провіщали натхненні Його Духом пророки, збувалося у визначений час. Усі Його наміри виконаються. Його Закон непорушно з’єднаний з Його престолом, і жодні сили зла не зможуть знищити його. Істина — богонатхненна; вона охороняється Богом і здатна подолати будь-який опір. {ДА 6.4}

Cучасний Божий Ізраїль — представник Неба, що уособлює правдиву Церкву Христову, — повинен бути міцним, оскільки на нього покладається відповідальність закінчити доручену людям роботу, готуючи світ до дня останнього суду. Однак йому доведеться зустрітися з тим же злом, яке спіткало Ізраїля під час царювання Соломона. Сили ворога усякої правди значно зміцніли, і перемога може бути отримана виключно силою Бога. {ПЦ 46.3}