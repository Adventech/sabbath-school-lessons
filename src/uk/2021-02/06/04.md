---
title: 'Ізраїль і завіт'
date: 04/05/2021
---

«Та не слухали й не прихиляли вони свого вуха, і кожен ходив за упертістю злісного серця свого… І Я спровадив на них усі слова заповіту цього, що Я наказав був робити, вони ж не робили» (Єрем. 11:8).

Проаналізуйте наведений вище текст. Господь повідомляє, що спровадив на них «усі слова заповіту цього». _Однак Він говорить про щось погане!_ Хоч ми схильні думати, що завіт пропонує нам тільки добре, але є і зворотний бік. Цей принцип чітко простежується в завіті з Ноєм. Бог запропонував Ноєві чудовий захист від знищення, проте Ной мав підкоритися, щоб отримати благословення Божої благодаті. Якби він цього не зробив, тоді виявився б інший бік завіту.

`Порівняйте наведений вище текст із віршем Бут. 6:5, де зображений світ до потопу. Яку ви вбачаєте між ними паралель? Що ці тексти повідомляють про те, наскільки важливо для нас контролювати свої думки?`

На жаль, історія Ізраїлю як народу здебільшого являла собою повторювану схему: відступництво, яке зумовлювало Божественні суди, покаяння, період послуху. Тільки протягом короткого часу (під час правління Давида й Соломона) ізраїльтяни повністю контролювали Обітовану землю.

Прочитайте наведені нижче тексти із книги пророка Єремії про відступництво Ізраїлю. «І було мені слово Господнє, говорячи: “Як відпустить хто жінку свою, й вона піде від нього, та стане за жінку для іншого чоловіка, — чи вернеться ще він до неї? Чи ж не стане зовсім обезчещеною оця жінка? Ти ж перелюб чинила з коханцями багатьма, і тобі повертатись до Мене? говорить Господь… Справді, як зраджує жінка свого чоловіка, так ви Мене зрадили, доме Ізраїлів! каже Господь» (Єрем. 3:1, 20)

Це підводить нас до того, про що йшлося раніше: завіт який Бог бажає укласти з нами, — це не формальна юридична угода між діловими людьми, котрі прагнуть отримати від нього найбільшу для себе вигоду. Взаємини завіту — це обітниця, настільки ж серйозна і священна, як шлюб, тому Господь використовує саме образи шлюбу.

Суть полягає в тому, що відступництво Ізраїлю коренилося насамперед не в непослуху, а в зруйнованих особистих взаєминах із Господом, у розриві, який призвів до непослуху а він стягнув на них покарання.

`Чому аспект особистих взаємин такий важливий у християнському житті? Коли наші стосунки з Богом неправильні, чому ми так схильні впадати в гріх і непослух? Що б ви відповіли на таке запитання: «Як можна розвинути глибокі, близькі взаємини з Богом?»`

---

#### Додаткове читання: Вибрані цитати Эллен Уайт

Невірність Церкви Христові, коли вона перестала довіряти Йому, любити Його і дозволила земним предметам заполонити її серце, прирівнюється до порушення шлюбної обітниці. Гріх Ізраїлю, котрий відступив від Бога, представлений саме таким символом, а чудова любов Божа, яку вони з презирством відкинули, знайшла своє відображення в наступних зворушливих словах: «Я присягнув тобі, увійшов у союз з тобою, — слово Господа Бога, — і ти стала Моєю» (Єзек.16:8). «Прекрасною ти стала, хоч би й у царині. І слава твоя пронеслась поміж народами через твою вроду, бо вона була досконала величчю, яку Я поклав на тебе… Ти ж, покладаючись на твою вроду й послуговуючись твоєю славою, запопалася блудити» (Єзек.16:13—15). «Як зраджує жінка свого чоловіка, так ви Мене зрадили, доме Ізраїлів!» — каже Господь, «як перелюбна жінка, що замість свого чоловіка бере собі чужих» (Єрем.3:20; Єзек.16:32). {ВБ 357.2}

Якщо ми хочемо отримати небесну спадщину, славну вічну реальність, то повинні перебувати у відносинах заповіту з Богом... Народ Божий має бути особливим, святим народом, який відрізняється характером і вчинками від світу й усіх інших релігійних людей. Він повинен являти зразок в особистому благочесті і добрих ділах. Нас очікує більш піднесена свята праця, ніж та, яку ми досі виконували. Христос сказав: «Царство Моє не від цього світу». У ньому немає принципів, які гармоніюють із принципами світу. Господь призначив Своїй Церкві бути світлом для світу, аби спрямовувати його до Небес. Вона має бути частиною Неба на Землі, освітлюючи Божественним світлом шлях душам, котрі перебувають у темряві. {ВЯЖ 358.2}

Ви стали видовищем для світу, і для ангелів, і для людей. Тепер Божим дітям необхідно приймати світло та поширювати його. Їм не слід намагатися сяяти. Якщо їхні серця освітлені Христом, вони не зможуть не світитися. Це світло буде видимим; кожен істинний учень являтиме світові Христа як вибачливого Спасителя. {ВЯЖ 358.3}

Бог любить нас невимовною любов’ю, і в нас пробуджується любов до Нього, коли пізнаємо, що є широта і довгота, глибина і висота тієї любові, яка перевершує будь-яке розуміння. Приваблююча краса характеру Христа, пізнання Його любові до нас, коли ми були ще грішниками, пом’якшує і перемагає норовисте серце; грішник змінюється і стає дитиною Божою. Щоб викорінити гріх з людського серця, Господь діє не примушуванням, а любов’ю. Нею Він перетворює гордість на лагідність, ворожнечу і невір’я — на любов та віру. {НПЩЖ 60.3}