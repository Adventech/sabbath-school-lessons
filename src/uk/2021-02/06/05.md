---
title: Останок
date: 05/05/2021
---

`Незважаючи на повторюваний цикл: відступництво Ізраїлю, Божі суди, покаяння, яка надія міститься в наведених текстах?`

`Ісаї 4:3`

`Михея 4: 6, 7`

`Соф. 3:12, 13`

Хоч Божий план для стародавнього Ізраїлю був зіпсований через непослух людей, він ніколи не був повністю зруйнований. Серед бур’янів ще росло трохи квітів. Багато старозавітних пророків згадують про цей вірний Останок, котрого Бог збере Собі, як прекрасний букет.

Мета Бога у створенні та збереженні вірного Останку була такою самою, як і для всього Ізраїлю, — використовувати їх як інструменти в Божих руках: «звістять мою славу вони між народами!» (Ісаї 66:19). Інші народи мали приєднатися до вірних, «щоб вклонятись Цареві, Господу Саваоту» (Зах. 14:16). Отже, незалежно від того, наскільки погіршилася ситуація, у Бога завжди є вірні люди, котрі, всупереч відступництву серед вибраного Богом народу, намагаються утвердити своє покликання й обрання (2 Петра 1:10). Інакше кажучи, якими б не були невдачі народу в цілому, залишалися люди, котрі старалися якнайкраще виконувати свої зобов’язання завіту (див., наприклад, 1 Цар. 19:14-18). І хоч вони, можливо, страждали разом з усім народом (наприклад, під час вигнання з рідної землі), для них буде виконана остання й остаточна обітниця завіту — обітниця вічного життя.

`Прочитайте Івана 10:27, 28. Що сказав Ісус? Застосуйте Його обітниці до ситуації відступництва в стародавньому Ізраїлі. Як ці слова допомагають пояснити існування вірного Останку?`

`Кілька років тому одна молода жінка відмовилася від християнської віри, оскільки її збентежили гріх, відступництво й лицемірство, які вона побачила у своїй помісній церкві. «Ці люди насправді не були християнами», — говорила вона, виправдовуючи своє відступлення від віри. Ґрунтуючись на матеріалах сьогоднішнього дослідження, подумайте, чому її виправдання безпідставне?`

---

#### Додаткове читання: Вибрані цитати Эллен Уайт

Пророцтво Спасителя про суди, що спіткають Єрусалим, повинно виконатися ще в одній події, порівняно з якою страшне спустошення Єрусалима видається лише слабкою тінню. У лихій долі обраного міста ми можемо бачити трагедію світу, що відкинув благодать Божу і потоптав Його Закон... Aле чим це все є порівняно з жахом того дня, коли стримуюча сила Божого Духа остаточно відійде від нечестивих, коли вона вже більше не буде вгамовувати людські пристрасті та сатанинську лють! Тоді світ, як ніколи раніше, побачить наслідки панування сатани. {ВБ 31.2}

Але того дня, як і під час зруйнування Єрусалима, буде врятований «кожен, хто записаний до книги життя» (Ісая 4:3). Христос пообіцяв прийти вдруге, щоб забрати вибраних до Себе. «Тоді заплачуть усі племена земні і побачать Сина Людського, грядущого на хмарах небесних з силою і славою великою, І пошле ангелів Своїх з голосною трубою, і зберуть вибраних Його від чотирьох вітрів, від краю небес до краю їх» (Матв.24:30—31). {ВБ 31.3}

У небесних дворах Христос молиться за Свою Церкву, за тих, кого Він викупив Своєю кров’ю. Ні роки, ні століття не можуть применшити значення викупної жертви Христа. Ні життя, ні смерть, ні висота, ні глибина не можуть відлучити нас від Божої любові у Христі Ісусі, і не тому, що ми міцно тримаємося за Нього, але тому, що Він надійно тримає нас. Якби спасіння залежало від наших особистих зусиль, ми ніколи не змогли би спастися. Однак наше спасіння залежить від Того, Хто стоїть за всіма обітницями. Може здаватися, що ми тримаємо Його руку дуже слабо, та Його любов схожа на любов старшого Брата: поки ми бажаємо залишатися у єдності з Ним, ніхто не зможе вирвати нас з Його руки (Дії апостолів, c. 379). {ЩМП 81.2}

О, яка перевага дана нам прийти до Ісуса такими, якими ми є, і отримати запевнення в Його любові! У нас немає іншої надії, крім Ісуса. Тільки Він може піднести нас Своєю рукою з глибини розчарування та безнадійності і поставити наші ноги на скелі. І хоча людина може приходити до Ісуса, відчуваючи свою велику потребу, Ісус тримає куплену Його кров’ю міцніше, ніж грішник тримається за Нього. {ЩМП 81.3}

Продовжуйте вірити Богові. Які би труднощі і випробування не траплялися на вашому життєвому шляху, дивіться на Ісуса, Проводиря і Вершителя вашої віри, бо тільки в Ньому ви матимете досконалий мир. Залишайтеся на давніх стежках, хто би не зійшов з них перед вами. Утверджуйтеся у святій вірі, будучи живим листом, який впізнають і читають усі люди. {ЩМП 217.4}