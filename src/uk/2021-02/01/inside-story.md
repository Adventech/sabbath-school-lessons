---
title:  'Місіонерська історія'
date:   02/04/2021
---

#### Перший глухий студент-богослов

_Жозе Родріго Мартінес Патрон_

Моя мати, адвентистка сьомого дня, розповідала мені, що я, будучи немовлям, не відгукувався на її голос, коли вона кликала мене.

Мама звернулася по допомогу, коли мені було близько двох років. Вона відправила мене в школу для людей з обмеженими можливостями, де мене навчали мови жестів, а також говорити Я притискав руку до горла вчительки, коли вона говорила, а потім сам намагався відтворити цей звук.

Моя мама плакала, тому що я не чув її голосу. «Не хвилюйтеся, — говорила вчителька. — Усе буде добре».

Дві години на день я навчався в школі для людей з обмеженими можливостями. Потім дві години — в адвентистській школі, у якій мене навчили читати й писати, і, що найголовніше, там я дізнався про Бога.

Я відвідував адвентистську школу до восьми років. На жаль у ній не було вчителів, які знали б мову жестів, тому мама врешті-решт відправила мене до державної школи, де були вчителі, котрі могли спілкуватися зі мною.

Уперше я зустрів моїх ровесників-адвентистів з порушеннями слуху на організованій Церквою конференції в Адвентистському університеті Лінда Віста. Я був дуже радий поспілкуватися з іншими молодими людьми з такими самими потребами, як у мене. Подібні конференції проводилися впродовж наступних двох років. Потім Південно-Американський дивізіон організував свою першу конференцію для осіб з особливими потребами та провів ці заходи в Університет Монтеморелос у Монтерреї, Мексика. На конференції в мене виникло особливе бажання служити Богу як пастор. Але як? Я не міг дозволити собі оплатити навчання.

На завершення конференції президент університету Ісмаель Кастільо раптом запитав: «Чи хоче хтось із вас тут навчатися?»

Він запропонував повну стипендію на навчання. Тоді я зрозумів, що Бог закликає мене стати пастором, і встав.

Ось так я став першим глухим студентом-богословом в Університеті Монтеморелос. Я вже навчаюся на другому курсі. Це складно, тому що ніхто не знає мови жестів. Мені доводиться читати по губах учителів. У мене не все виходить так, як би мені хотілося. Я не склав декілька іспитів за перший курс, і тепер мені потрібно все виправити.

Я провів у Мехіко декілька євангельських програм для людей з порушеннями слуху. Мене запрошують проповідувати в громади, де є глухі члени церкви.

У моєму серці є величезне бажання отримати вищу освіту і служити пастором. Я мрію поїхати до Іспанії як місіонер для тих, хто погано чує.

Будь ласка, моліться за глухих і тих, що погано чують. В усіх нас є мрії. Ми готові звершувати великі діла для Господа.

_Пожертви Тринадцятої суботи цього кварталу допоможуть центру впливу «Краще життя» при Колумбійському адвентистському університеті підготувати студентів до місіонерського служіння._