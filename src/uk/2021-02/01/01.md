---
title: 'Що сталося?'
date: 27/03/2021
---

### Біблійні тексти для дослідження
Псал. 99:3; Дії 17:26; Бут. 2:7, 18-25; 1:28, 29; 3:15.

> <p>Пам’ятний вірш</p>
> «І сказав Бог: Створімо людину за образом Нашим, за подобою Нашою... І Бог на Свій образ людину створив, на образ Божий її Він створив, як чоловіка та жінку створив їх» (Бут. 1:26, 27).

Біблійна розповідь про створення людства сповнена надії, щастя й досконалості. Кожен день творіння завершувався Божественним проголошенням, що все створене було «добре». Звичайно, воно не включало урагани, землетруси, голод і хвороби.

Що ж сталося?

Шостий день творіння завершився Божественними словами «вельми добре», бо того дня Господь створив людей — дві істоти на Свій образ. Згідно з розповіддю Буття, Він не вчинив такого ні для кого іншого. Звичайно, ці істоти були досконалі, адже були створені за Божим образом. Оскільки Бог створив їх морально досконалими, серед них не було вбивць, злодіїв, брехунів, шахраїв і негідників. Що ж сталося?

У даному уроці ми розглянемо, що Бог створив спочатку та що сталося із цим досконалим творінням, а наприкінці уроку торкнемося теми кварталу: що робить Бог для виправлення ситуації.

**СТИСЛИЙ ОГЛЯД УРОКУ: Що Біблія повідомляє про походження? Яких взаємин з людством бажав Бог? Яким було призначення дерева пізнання добра і зла? Яку надію отримали Адам і Єва відразу після свого падіння?**

---

#### Додаткове читання: Вибрані цитати Эллен Уайт

Після того як була створена Земля й усі тварини, Отець і Син виконали Свій намір, який виник ще до падіння сатани, — створити людину за Своїм образом. Вони працювали разом, створюючи Землю й усі живі істоти на ній. А тепер Бог сказав Своєму Синові: «Створімо людину за образом Нашим». Адам, який вийшов із рук Свого Творця, був величного зросту і мав красиву симетричну статуру. Він був більш ніж удвічі вищий за людей, які живуть зараз на Землі, і володів чудовими пропорціями. Риси його були досконалими й прекрасними. Блідість та жовтизна не були властиві кольору його обличчя; воно пашіло щедрим здоровим рум’янцем. Єва не була такого зросту, як Адам, її голова сягала трохи вище його плеча. Вона також мала величну статуру, була ідеально збудована й дуже вродлива. {ІВ 10.2}

"Адам мав усе, чого тільки могло жадати його серце. Усяка його потреба була задоволена. В прекрасному Едемі не було ні гріха, ні ознак, які свідчили про занепад. Ангели Божі мали вільне повне спілкування зі святим подружжям. Чудові птахи співали радісні пісні, вихваляючи свого Творця. Мирні тварини в своїй щасливій невинності гралися біля Адама і Єви, слухаючись їхнього слова. Адам був досконалим мужем, найблагороднішим творінням Творця. {ХР 22.3}

Ніщо не затьмарювало їхнього спілкування з Творцем. Вони знали Бога як добродійного Отця, і в усіх діях їхня воля узгоджувалася з волею Божою. Своїм характером Адам відображав характер Божий. Слава Божа виявлялася в кожному творінні природи. {ХР 22.4}"

"Божий Закон за своєю природою незмінний. Він відкриває волю й характер свого Творця. Бог є любов, і Його Закон також є любов. Два великі принципи Закону — це любов до Бога і до людини.... {ВБ 438.2}

Через навернення й освячення люди примиряються з Богом і починають жити згідно з принципами Його Закону. Напочатку людина була створена за подобою Божою. Вона перебувала в повній гармонії з природою і Законом Божим; принципи праведності були закарбовані в її серці. Але гріх розлучив її з Творцем. Людина більше не відображала божественний образ, її серце ворогувало з Законом Божим. «Помисли плотські — ворожнеча проти Бога, бо Законові Божому не підкоряються, та й не можуть» (Римл.8:7). Але «так Бог полюбив світ, що віддав Сина Свого Єдинородного», щоб примирити людину з Богом. Через заслуги Христа людина може відновити гармонійні стосунки зі своїм Творцем, її серце має бути відновлене божественною благодаттю; вона повинна прийняти нове життя, що сходить згори. Така переміна є новим народженням, без якого, за словами Ісуса, людина «не може побачити Царства Божого» (Йоан 3:3). {ВБ 438.3}"