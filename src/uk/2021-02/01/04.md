---
title: 'Бог і людство разом (Бут. 1:28, 29)'
date: 30/03/2021
---

Зверніть увагу на перші в книзі Буття слова Бога, звернені до людей. Він указує їм на їхню здатність мати потомство, на саму землю, на творіння. Господь закликає людей наповнювати землю, володіти нею й панувати над нею. Він також повідомляє їх про рослини, які вони можуть їсти. Отже, згідно з Біблією, перші слова Бога до чоловіка й жінки стосуються конкретно їхньої взаємодії і ставлення до фізичного світу.

`Що тексти Бут. 1:28, 29 повідомляють нам про те, як Бог дивиться на матеріальний світ? Чи припускають вони, що є щось погане в матеріальних речах і в нашому володінні ними? Які уроки ми можемо почерпнути з початкових сцен людської історії про те, як слід ставитися до самого творіння?`

Більше того, з цими словами Господь робить перші кроки до взаємин з людьми. Він розмовляє з ними, дає їм повеління, настанови щодо їхньої діяльності. Слова Творця також передбачають відповідальність. Він попросив людей панувати над Його чудовим творінням.

У Бут. 1:28 зазначено, що Бог благословив Адама та Єву. Що це означає? На підставі тексту, що можна сказати про стосунки які мали бути між ними та їхнім Творцем?

Бог звертався до Адама та Єви як до розумних істот, здатних відповісти на Його доброту, об’єднатися і спілкуватися з Ним. Як творіння-діти, Адам і Єва залежали від благословення й турботи свого Творця-Отця. Він подарував їм усе необхідне Наші прабатьки не зробили нічого, щоб заслужити це. Вони були виключно одержувачами того, чого не заробили.

Читаючи про створення чоловіка й жінки, ми можемо бачити елементи взаємин до гріхопадіння, які Бог бажає мати з нами тепер, після гріхопадіння. Перегляньте матеріал сьогоднішнього уроку та зазначте паралелі, котрі допомагають нам зрозуміти, як ми можемо ставитися до Нього навіть у нашому грішному стані

---

#### Додаткове читання: Вибрані цитати Эллен Уайт

"Той, Хто створив людину і розуміє її потреби, призначив Адамові його їжу: «Оце дав Я вам усю ярину, що розсіває насіння... і кожне дерево, що на ньому плід деревний, що воно розсіває насіння, нехай буде на їжу це вам!» (Бут.1:29). Залишаючи Едем, змушена заробляти собі на життя обробітком землі, що перебувала під прокляттям гріха, людина отримала дозвіл вживати «польові рослини» (Бут.3:18). {СЗ 222.1}

Злаки, фрукти, горіхи й овочі — це харчування, призначене для нас нашим Творцем. Ці продукти, приготовлені якомога простіше і природніше, — найбільш здорові та поживні. Вони наділяють силою, витривалістю, розумовою енергією, чого не дає більш складна, збуджуюча їжа. {СЗ 222.2}"

Якби сьогодні люди зберігали прості звички і жили в гармонії із законами природи, як на початку Адам і Єва, то потреби людства повністю задовольнялися. Було б менше уявних потреб і більше нагоди працювати для Бога. Але егоїзм і потурання спотвореним смакам призвели світ до гріха і злиднів через непомірності, з одного боку, і нестатки — з іншого. {ХНС 346.2}

"Так само кожне злите на нас благословення повинно викликати почуття вдячності до Подателя всіх благ. Християнинові слід частіше переглядати своє минуле життя, щоб із вдячністю згадувати безцінні випадки Божого втручання: коли Бог підтримував його у випробуванні; вказував дорогу, коли все навколо здавалося темним і жахливим, зміцнював слабіючі сили. Усе це потрібно сприймати як докази невтомного піклування небесних ангелів. Беручи до уваги численні благословення, християнин з вдячністю і покорою в серці повинен частіше запитувати себе: «Чим я відплачу Господеві за всі добродійства Його щодо мене?» (Псал.115:3). {ПП 165.4}

Наш час, наші таланти, майно необхідно присвятити Тому, Котрий передав усі ці благословення в наше розпорядження. Щоразу, коли Бог особливим чином посилає нам порятунок або коли отримуємо нові несподівані докази Його благовоління, ми повинні визнати Божу доброту, виявляючи свою вдячність не лише на словах, а й, подібно до Якова, приносячи дари і пожертвування на Його справу. Ми постійно приймаємо Божі благословення і тому повинні постійно давати. {ПП 166.1}"

"У наших трудах ми маємо співпрацювати з Богом. Він дає нам землю з її скарбами, але ми повинні пристосувати їх для нашої користі та зручності. Він викликає ріст дерев, а ми готуємо лісоматеріали і споруджуємо будинки. Він заховав у землі золото й срібло, залізо й вугілля, але ми можемо здобути їх тільки працею. {ВО 218.3}

Покажіть, що, хоч Бог створив і постійно контролює все в природі, Він наділив нас силою, не зовсім відмінною від Його сили. Нам дана певна міра контролю над силами природи. Як Бог із хаосу викликав до існування Землю в її красі, так і ми можемо створити порядок та красу з безладу. {ВО 218.4}"