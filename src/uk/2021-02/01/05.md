---
title: 'Біля дерева'
date: 31/03/2021
---

«І наказав Господь Бог Адамові, кажучи: “Із кожного дерева в Раю ти можеш їсти. Але з дерева знання добра й зла — не їж від нього, бо в день їди твоєї від нього ти напевно помреш!”» (Бут. 2:16, 17).

Цей тест дав Адамові та Єві можливість виявити їхню свободу вибору. Він також спонукав їх позитивно або негативно відреагувати на їхні взаємини з Творцем. Дане випробування свідчить про те, що Бог створив їх вільними моральними істотами. Зрештою, якби наші прабатьки не мали можливості не послухатися, чому Господь насамперед попередив їх про важливість послуху?

«Усе попереднє в другому розділі підготувало ґрунт для цього кульмінаційного моменту [Бут. 2:16, 17]. Майбутнє людського роду зосереджується на цій єдиній забороні. Адам і Єва не мали губитися в безлічі питань. Їм необхідно було пам’ятати тільки про одну Божественну постанову. Обмежуючи кількість приписів одним, Ягве дає доказ Своєї милості. Крім того, аби наголосити, що це єдине повеління не важке, Господь висловив його на тлі широкого дозволу: “Із кожного дерева в Раю ти можеш їсти”» (C. Leupold, Exposition of Genesis (Columbus, OH: Wartburg Press, 1942), vol. 1, p. 127).

Закликаючи Адама та Єву слухатися Його повеління, Господь говорив: _Я ваш Творець. Я створив вас на Свій образ та підтримую ваше життя, адже Мною ви живете, рухаєтеся й існуєте. Я подарував вам усе для вашого благополуччя і щастя (життєзабезпечення, дім, людське суспільство) та призначив вас правителями цього Мого світу. Якщо ви бажаєте підтвердити такі взаємини зі Мною, оскільки любите Мене, тоді Я буду вашим Богом і ви будете Моїми дітьми. Ви можете підтвердити ці взаємини й довіру, просто підкоряючись Моєму конкретному повелінню._

Зрештою, наші взаємини з Богом можуть бути ефективними й тривалими, тільки якщо ми добровільно вирішимо прийняти Його волю. Відмова від Його волі, по суті, вимагає незалежності від Нього. Така відмова свідчить: ми вважаємо, що не потребуємо Бога. Це вибір, який призводить до пізнання зла, а зло веде до відчуження, самотності, розчарування і смерті.

`Випробування, запропоноване Богом Адамові та Єві, було випробуванням відданості й віри. Чи будуть вони вірні своєму Творцеві, Котрий подарував їм усе необхідне і світ насолод, або ж підуть власним шляхом, не залежні від Його волі? Чи матимуть достатньо віри в Нього, щоб покластися на Його слово? Відданість і віра перших людей були випробувані за допомогою дерева пізнання добра і зла. Яким чином ми щодня стикаємося з подібними випробуваннями? Подумайте: чи не функціонує Божий Закон аналогічно повелінню в Бут. 2:16, 17?`

---

#### Додаткове читання: Вибрані цитати Эллен Уайт

"Посередині саду, біля дерева життя, росло дерево пізнання добра і зла. Згідно з особливим задумом Бога, це дерево мало бути запорукою послуху, віри й любові Адама та Єви до Творця. Господь звелів нашим прабатькам не їсти від цього дерева і не доторкатися до нього, щоб не померти. Він сказав їм, що вони можуть їсти плоди з усіх дерев у саду, за винятком одного, але, якщо скуштують плодів цього дерева, то неодмінно помруть. {ІВ 13.1}

Перебуваючи в прекрасному саду, Адам і Єва мали для свого щастя все, що тільки могли забажати. Однак Бог у Своїй премудрості вирішив випробувати їхню вірність, перш ніж визнати їх надійними для вічного життя. Вони мали користуватися Його прихильністю та спілкуватися з Ним. Проте Він не помістив зло поза їхньою досяжністю. Сатані було дозволено спокутувати їх. Якби вони витримали це випробування, то назавжди зберегли б прихильність Бога та небесних ангелів. {ІВ 13.2}"

"Створивши людину, Бог поставив її володарем над землею і усім живим. Доки Адам залишався вірним принципам Небес, вся природа підкорялася йому. Та коли він повстав проти божественного Закону, то й нижчі за становищем істоти повстали проти його правління. Так у Своєму великому милосерді Господь бажав показати людям святість Свого Закону і на основі їхнього власного досвіду допомогти їм побачити, наскільки небезпечним є відкинення Закону, навіть найменшою мірою. {ПП 37.2}

Застереження, дане нашим прабатькам: «В день, коли з’їсиш від нього, ти напевно помреш» (Бут.2:17), не означало, що вони мали померти того ж дня, коли скуштували заборонений плід. Але того ж дня буде винесено вирок, який не підлягатиме зміні. Безсмертя тепер обіцяне їм лише за умови послуху; через свій переступ вони втратили право на вічне життя. Того ж дня вони будуть приречені на смерть. {ПП 37.4}"

"Завдяки служінню Духа відновлюються Божественні відносини між Богом та грішником. Отець каже: «І буду їм Богом, а вони будуть Моїм народом. Я простягну до них вибачну любов та наділю їх Своєю радістю. Вони будуть Моїм особливим скарбом, бо цей народ, якого Я створив для Себе, проголошуватиме Мою славу». {ННП 87.3}

Отець зливає любов на Свій вибраний народ, котрий живе серед людей. Цей народ Христос викупив ціною власної крові; а оскільки вони відгукуються на привабливу любов Христа, то через велику Божу милість вибрані до спасіння як Його слухняні діти. На них явлена рясна благодать Бога та любов, якою Він їх полюбив. Кожний, хто впокориться як мала дитина, хто прийме й виконуватиме Боже Слово з дитячою простотою, той буде серед вибраних Божих. {ННП 87.4}