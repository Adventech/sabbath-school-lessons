---
title: 'Новозавітна святиня'
date: 05/06/2021
---

### Біблійні тексти для дослідження
Вих. 25:8; Ісаї 53:4-12; Євр. 10:4; 9:14; 8:1-6; 1 Тим. 2:5, 6.

> <p>Пам’ятний вірш</p>
> «І тому Він є Посередником Нового Завіту, щоб через смерть для викуплення від переступів першого Завіту покликані одержали обітницю вічної спадщини» (Євр. 9:15).

Безмісячного пізнього вечора, коли небо чорне, як розлите чорнило, у непроглядній пітьмі Френк ішов порожніми міськими вулицями. Згодом він почув позаду себе кроки: хтось ішов за ним у темряві. Незабаром чоловік порівнявся з ним і запитав:

— Френку, ви друкар?

— Так, а звідки ви мене знаєте?

— Вас я не знаю, — відповів незнайомець. — Проте я дуже добре знаю вашого брата, і навіть у темряві ваші манери, хода, постать — усе нагадує його. Я просто здогадався, що ви його брат, бо він розповідав мені про вас.

Цей приклад ілюструє велику істину про служіння в ізраїльській святині. Біблія називає її тінню, символом, «образом теперішнього часу» (Євр. 9:9). Проте в тінях та образах містилося достатньо інформації, щоб ясно сповіщати й відкривати істини про смерть і служіння Первосвященника Христа в Небесній святині.

**СТИСЛИЙ ОГЛЯД УРОКУ: Чому Бог звелів ізраїльтянам побудувати святиню? Що святиня повідомляє нам про Христа як нашого Заступника? Що Ісус звершує на Небі як наш Представник?**

---

#### Додаткове читання: Вибрані цитати Эллен Уайт

На питання, що таке святиня, Святе Письмо дає зрозумілу відповідь. Термін «святиня», використаний у Біблії, стосується, по-перше, скинії, збудованої Мойсеєм за небесним зразком, а по-друге, правдивої скинії на небі, на яку вказувала земна святиня. Зі смертю Христа закінчилося прообразне служіння. «Правдива скинія» на небесах — це святиня Нового Завіту. Оскільки пророцтво Даниїла (8:14) здійснилося вже в новозавітний час, то святиня, про яку йдеться в ньому, має бути святинею Нового Завіту. До закінчення 2300 днів, у 1844 p., на землі вже протягом багатьох століть не було святині. Таким чином, пророцтво: «Аж до двох тисяч трьохсот вечорів та ранків, — тоді буде визнана очищеною святиня», безперечно, вказує на небесну святиню. {ВБ 393.1}

Просто перед ковчегом, відокремленим від нього завісою, містився золотий кадильний жертовник. Вогонь на цьому жертовнику запалив Сам Господь; його у святості підтримували, кадячи на ньому святе кадило, запашна хмара якого наповнювала святилище вдень і вночі. Пахощі поширювалися на кілька кілометрів від скинії. Коли священик кадив кадило перед Господом, то спрямовував свій погляд на престол милості. Він не міг його бачити, проте знав, що той знаходиться саме там. Коли кадило здіймалося немов хмара, слава Господня сходила на престол милості, наповнювала Святеє Святих і була видна у Святому; часто слава Божа настільки наповнювала обидва відділення, що священик не міг звершувати служіння і змушений був стояти біля входу до скинії. {ІВ 129.3}

Священик, який перебував у Святому і вірою посилав свою молитву до престолу милості, якого не міг бачити, уособлює народ Божий, що посилає свої молитви до Христа, Котрий перебуває перед престолом милості у Небесному Святилищі. Вони не можуть бачити свого Посередника фізичним зором, але очима віри споглядають Христа перед престолом милості і спрямовують до Нього свої молитви, з вірою уповаючи на блага Його посередницького служіння. {ІВ 129.4}