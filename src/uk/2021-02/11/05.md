---
title: 'Первосвященник нового завіту'
date: 09/06/2021
---

У земній святині, де Бог вирішив перебувати зі Своїм народом, усе було зосереджено навколо жертвоприношення тварин. Однак служіння не закінчувалося зі смертю цих створених істот. Після того, як жертву вбивали, священник звершував служіння, вносячи кров до святині від імені грішника.

Однак усе це служіння було лише тінню, символом того, що Христос мав звершити для світу. Подібно до того, як служіння в земній святині не закінчується зі смертю тварини, так і служіння Христа заради нас не закінчилося Його смертю на хресті.

`Прочитайте вірші Євр. 8:1-6. З молитвою поміркуйте над ними. Попросіть Господа допомогти вам зрозуміти, про що тут ідеться і чому для нас важливо це знати. Передайте своїми словами вістку Господа, яка міститься в цих віршах. Також запитайте себе: як ці тексти допомагають нам осмислити новий завіт?`

Як існували земна святиня, священство і служіння старого завіту, так само існують небесне священство і небесне служіння нового завіту. Однак те, що було тільки символами, образами й тінню в старому завіті (Євр. 8:5), стало реальністю в новому.

Тепер замісною Жертвою є безгрішний Ісус; замість кров тварин — Кров Христа; замість святині, збудованої людиною, — «істинний намет, який поставив Господь, а не людина» (Євр. 8:2) замість грішної людини, священника, нашим Первосвященником є Ісус, Який звершує служіння заради нас. Пам’ятаючи все це подумайте над словами Павла: «То як ми уникнемо її [відплати] якщо знехтуємо таким великим спасінням?» (Євр. 2:3).

Поміркуйте про те, що заради нас Ісус прожив безгрішне життя, заради нас помер, воскрес, вознісся і тепер перебуває на Небесах, звершуючи служіння в Небесній святині. Усе це сталося, аби спасти нас від жахливих наслідків гріха. Заплануйте розповісти про цю дивовижну вістку людині, якій, на вашу думку, необхідно її почути. Заздалегідь, ґрунтуючись на сьогоднішньому уроці, продумайте, що ви будете говорити.

---

#### Додаткове читання: Вибрані цитати Эллен Уайт

Як первосвященик у прообразному служінні здіймав свої первосвященицькі шати і звершував служіння в білому лляному одязі простого священика, так і Христос зняв із Себе Свою царську одежу, зодягнувся в людське єство і приніс Себе в жертву, ставши одночасно і священиком, і жертвою. Подібно до того, як первосвященик після завершення служіння у Святому святих виходив до очікуючого збору у своїх первосвященицьких шатах, так і Христос прийде вдруге, зодягнутий у таку білосніжну одежу, «що жодний білильник на землі не зміг би так вибілити!» (Марк.9:3). Він прийде у Своїй славі та славі Свого Отця, і все ангельське військо супроводжуватиме Його. {ДА 20.4}

Так виконається обітниця Христа учням: «Я знову прийду і візьму вас до Себе» (Йоан.14:3). Тих, котрі любили Його й чекали на Нього, Він увінчає славою, честю і безсмертям. Померлі праведники вийдуть зі своїх могил і разом з живими святими вознесуться назустріч Господеві в повітрі. Вони почують голос Ісуса, мелодійніший за будь-яку почуту смертною людиною музику. Він скаже їм: Ваша боротьба закінчена. «Прийдіть, благословенні Мого Отця, успадкуйте Царство, приготоване вам від сотворення світу!» (Матв.25:34). {ДА 21.1}