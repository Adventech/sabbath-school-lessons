---
title: Взаємини
date: 06/06/2021
---

«І поставлю місце перебування Свого серед вас, — і душа Моя не обридить вами. І Я буду ходити серед вас, і буду вам Богом, а ви будете Мені народом» (Левит 26:11, 12).

Немає жодних сумнівів: як у старому завіті, так і в новому Господь прагне до близьких взаємин любові зі Своїм народом. По суті, ці завіти допомагають сформувати принципи подібних стосунків.

Взаємини важливі для завіту в будь-який час і в будь-якому контексті. Однак для розвитку стосунків необхідні взаємодія спілкування та зв’язок, особливо для грішних людських істот які схильні помилятися й сумніватися. Знаючи це, Бог узяв ініціативу у Свої руки. Господь хотів бути впевненим: Він явив нам Себе в такий спосіб, що ми як грішне людство можемо осмислено вступити з Ним у ці взаємини.

`Прочитайте у Вих. 25:8 Боже повеління Ізраїлеві побудувати святиню. Які причини цього повеління називає Господь?`

Однак після відповіді на це запитання виникає інше: чому? Чому Господь бажає перебувати серед Свого народу?

Відповідь можна знайти у двох текстах — Левит 26:11, 12 Зверніть увагу: Господь каже: «Поставлю місце перебування» (тобто «житиму») серед них; потім Він додає, що не «обридить» ними, ходитиме серед них, буде їхнім Богом, а вони будуть Його народом. Проаналізуйте компоненти, які містяться в цих текстах. І знову тут чітко виявляється аспект взаємин.

`Проаналізуйте тексти Левит 26:11, 12 і Вих. 25:8. Запишіть як різні компоненти цих текстів узгоджуються з концепцією про прагнення Господа будувати взаємини зі Своїм народом.`

`Зверніть особливу увагу на слова Господа: «Душа Моя не обридить вами». Що саме передбачено у святині, завдяки чому грішне людство може бути прийняте Господом, і чому це так важливо для процесу укладання завіту?`

---

#### Додаткове читання: Вибрані цитати Эллен Уайт

Бог заповідав Ізраїлеві через Мойсея: «Нехай збудують Мені Святиню, і перебуватиму серед них». І Він, дійсно, перебував у Святині, серед Свого народу. Протягом усього часу утомливої подорожі Ізраїлю по пустелі символ Його присутності залишався з народом. Так і Христос поставив Свою Скинію серед нашого людського табору. Він розкинув Свій Намет поряд з наметами людей, щоб жити серед нас, відкрити нам Свій Божественний характер і життя. «І Слово стало тілом, і перебувало між нами, і ми побачили славу Його — славу як Єдинородного від Отця, повного благодаті й істини». {ХНС 11.1}

Оскільки Ісус прийшов і жив серед нас, ми знаємо, що Богові відомі всі наші випробування і Він співчуває нам у наших скорботах. Кожний син і донька Адама мають змогу переконатися, що наш Творець є Другом грішників, тому що в кожному вченні благодаті, у кожній обітниці про радість, у кожному вчинку любові, в кожній божественній рисі, котра знайшла свій вияв у земному житті Спасителя, ми бачимо, що «з нами Бог». {ХНС 11.2}

"Через Христа мала здійснитися мета, символом якої була скинія — чудова споруда, у золотосяйних стінах якої відображалися й вигравали веселкою кольори завіс із витканими на них херувимами. Тут пахощі постійно спалюваного кадила наповнювали собою все приміщення; тут у бездоганно білому одязі служили священики, а в глибокому тайнику внутрішньої скинії над віком, між фігурами схилених у поклоні ангелів, перебувала слава Найсвятішого. {ВЯЖ 226.6}

Бог бажав, аби в усьому цьому Його народ бачив Його задум щодо людської душі. ВЯЖ 226.7}"

Бог привертає наші серця до Себе незліченними проявами любові на небі і на землі. Він намагається відкритися нам у явищах природи, а також через найтісніші і найніжніші стосунки, які можуть об’єднувати людей на землі. Однак і це не дає повного уявлення про Його любов. Незважаючи на всі ці докази, «ворог усякої правди» настільки засліпив розум людей, що вони почали дивитися на Бога зі страхом, вважаючи, нібито Він є суворим і невблаганним Сатана переконав людей утому, що головна властивість Бога — суворе правосуддя, а Сам Він — жорстокий Суддя, немилосердний і вимогливий. Диявол подає Творця таким чином, ніби Він спостерігає прискіпливим оком за недоліками і помилками людей, аби потім покарати їх. Саме для того, щоб розвіяти це хибне уявлення і відкрити світові безмежну любов Божу, Ісус прийшов на Землю і жив серед людей. {ДХ 6.3}

Однак ця велика жертва була принесена не для того, щоб пробудити в серці Отця любов до людей, викликати в Нього бажання спасти їх. Ні, ні! «Бо так Бог полюбив світ, що віддав Сина Свого Єдинородного…» (Йоан 3:16). Бог Отець любить нас не тому, що була принесена велика Жертва примирення; Він приніс цю велику Жертву через те, що любить нас. Христос став Посередником, через якого Він міг вилити Свою безмежну любов на грішний світ. Бог у Христі примирив із Собою світ (2Кор.5:19). Бог страждав разом зі Своїм Сином. Муки Гефсиманії, смерть на Голгофі — ось та ціна, яку безмежна любов заплатила за наше відкуплення. {ДХ 8.4}