---
title: Заміщення
date: 08/06/2021
---

«Який віддав Самого Себе за наші гріхи, щоб визволити нас від теперішнього лукавого віку, за волею Бога і нашого Отця» (Гал. 1:4).

Безперечно, основна тема Нового Завіту — Ісус Христос помер як Жертва за гріхи світу. Ця істина лежить в основі всього Плану спасіння. Будь-яке богослов’я, що заперечує викуплення Кров’ю Христа, заперечує серце і душу християнства. Хрест без кровопролиття нікого не може спасти.

`Поміркуйте над сьогоднішнім текстом, а потім дайте відповіді на такі запитання: чи помер Ісус добровільно? За кого Він помер? Завершенням чого була Його смерть?`

Заміщення — основа всього Плану спасіння. Через наш гріхи ми заслуговуємо смерті. З любові до нас Христос «віддав Самого Себе за наші гріхи» (Гал. 1:4). Він помер смертю, на яку заслуговували ми. Смерть Христа як Заступника за грішників — найбільша істина, з якої випливають усі інші. Наша надія на відновлення, свободу, прощення й вічне життя в раю ґрунтується на тому, що звершив Ісус, — Він віддав Самого Себе за наші гріхи. Без цього наша віра втратила б сенс. Ми могли б із таким самим успіхом покладати нашу надію та сподівання на кам’яні статуї. Спасіння звершується тільки через Кров Христа

`Прочитайте наступні тексти: Матв. 26:28; Ефес. 2:13; Євр 9:14; 1 Петра 1:19. Що вони повідомляють нам про кров? Яку роль відіграє кров у Плані спасіння?`

«Богу не до вподоби, щоб ви були недовірливі й мучили душу страхом, побоюючись, що Він не прийме вас, оскільки ви грішні й недостойні… Ви можете сказати: “Я знаю, що є грішником, але саме тому потребую Спасителя… У мене немає жодних заслуг або благочестя, покладаючись на які я міг би претендувати на спасіння; однак я представляю перед Богом примирливу Кров непорочного Божого Агнця, Котрий бере на Себе гріх світу. Це мій єдиний аргумент”» (Е. Уайт. Віра, якою я живу. С. 102).

`Поміркуйте над наведеною вище цитатою Еллен Уайт. Перекажіть її своїми словами та від своєї особи. Вкладіть у ці слова ваші власні страхи й біль, а потім запишіть, що дають особисто вам обітниці, які містяться в цих словах. Яка надія з’являється у вас завдяки Крові нового завіту?`

---

#### Додаткове читання: Вибрані цитати Эллен Уайт

План нашого викуплення визрів не після гріхопадіння Адама. Він був «об’явленням таємниці, що від вічних часів була замовчана…». У ньому розкриті принципи, котрі споконвіку були основою Божого престолу. Від самого початку Бог і Христос знали про відступництво сатани і падіння людини через оманливу силу відступника. Бог не визначив наперед існування гріха, але передбачив його виникнення і вжив заходів, щоб зустріти цю критичну ситуацію. Наскільки ж сильною була Його любов до світу, що Він погодився віддати Свого Єдинородного Сина, «щоб кожний, хто вірить у Нього, не загинув, але мав життя вічне»! {ХНС 10.1}

Це була добровільна жертва. Ісус міг би залишитися біля Отця, оточений славою небес, приймаючи шану від ангелів. Але Він зволів віддати Свій скіпетр у руки Отця і зійти з престолу Всесвіту, щоб понести світло тим, які поринули в темряву, і дати життя тим, хто гине. {ХНС 10.3}

Христос дивився на безвинних жертовних тварин і бачив, що юдеї перетворили урочисті зібрання на сцени кровопролиття і жорстокості. Замість покірного покаяння у гріхах вони намножували кількість жертвоприношень, неначе Бог міг бути прославлений таким жорстоким кривавим служінням. Самолюбство і зажерливість зробили серця священиків і старійшин запеклими. Навіть ті символи, які вказували на Божого Агнця, вони зробили засобами наживи. Таким чином, в очах людей святість жертовного служіння була вкрай принижена. Це обурило Ісуса. Він знав, що Його кров, яка незабаром проллється за людські гріхи, буде так само знецінена священиками і юдейськими старійшинами, як і кров тварин, яку вони безперервно проливали. {ХНС 558.1}

Віддаючи Своє життя за життя світу, Христос проклав міст через прірву, що утворилася внаслідок гріха, та з’єднав з небесним Всесвітом цю прокляту гріхом Землю — частину цього Всесвіту. Бог обрав наш світ місцем для виявлення Своїх могутніх діл благодаті. Хоч на Землі був виголошений осудливий вирок через бунт її мешканців, хоч над нею нависли хмари гніву за порушення Божого Закону, із Небес пролунав таємничий голос: «Ось я прийшов... Твою волю чинити, мій Боже» (Псал. 40:8, 9). Наш Заступник і Поручитель прийшов з Небес, проголошуючи, що приніс із Собою безмежний неоціненний дар вічного життя. Усім, хто знову стане вірним Божому Законові, пропонується прощення. {ЦДБ 80.2}

Сьогодні Ісус посилає грішному світові Свою вістку. Він любить мати справу з явно безнадійним матеріалом — тими, через кого діяв сагана, — і робити їх об’єктом Своєї благодаті. Він радий звільнити їх від гніву, котрий повинен упасти на непокірних. {ЦДБ 80.4}