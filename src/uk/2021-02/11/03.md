---
title: 'Гріх, жертва і прийняття (Євр. 9:22)'
date: 07/06/2021
---

Призначений Богом спосіб очищення від гріха й вини для старозавітного грішника полягав у принесенні в жертву тварин. Обряди ізраїльських жертвоприношень докладно описано в Левит 1-7. Особлива увага приділялася тому, як використовувати й розподіляти кров у різних видах жертвоприношень. Справді, роль крові в жертовних обрядах — один з об’єднавчих чинників у ізраїльських жертвоприношеннях.

Людина, яка згрішила й у такий спосіб порушила взаємини завіту і Закон, який регулював їх, могла відновити повноцінні стосунки з Богом і суспільством, принісши замість себе в жертву тварину. Жертвоприношення і пов’язані з ним обряди були призначеними Богом засобами, які очищали від гріха й вини. Вони були встановлені, щоб очистити грішника. Його особистий гріх і вина переносилися до святині через кроплення кров’ю, тому між розкаяною людиною та її Богом-Спасителем у всій повноті відновлювалися взаємини завіту.

`Як викладені вище концепції допомагають нам зрозуміти запитання, записані наприкінці вчорашнього уроку? Що означало жертвоприношення тварини з пророчого погляду? Ісаї 53:4-12; Євр. 10:4.`

Старозавітне жертвоприношення було запропонованим Богом засобом очищення грішника від гріха й вини. Такі жертвоприношення міняли становище винного грішника, котрий заслуговував смерті, і він ставав прощеною й відновленою людиною у взаєминах завіту з Богом. Але крім цього, жертвоприношення тварин мали також пророче значення. Зрештою, жодна тварина не могла бути гідною замісною жертвою, аби спокутувати гріх і вину людини. Автор Послання до євреїв пише про це: «Бо неможливо, щоб кров телят і козлів усувала гріхи» (Євр. 10:4). Отже, жертвоприношення тварини мало вказувати на Прихід Боголюдини, Божого Слуги, Котрий мав померти замісною смертю за гріхи світу. Саме завдяки жертвоприношенню грішник отримував прощення і був прийнятий Господом, саме воно закладало основу взаємин завіту.

`Поставте себе на місце людини, яка жила в старозавітні часи, коли ізраїльтяни приносили в жертву тварин у святині. Подумайте також про те, наскільки важливою була худоба для їхньої економіки, культури й життєвого укладу загалом. Що жертви тварин відкривали людям про ціну за гріх?`

---

#### Додаткове читання: Вибрані цитати Эллен Уайт

На свята Пасхи і кущів у жертву приносилися тисячі тварин, і священики виливали їхню кров на жертовник. Юдеї звикли до кривавих жертов і майже не усвідомлювали, що це гріх спричинив пролиття крові тварин. Вони не розуміли і того, що жертвоприношення тварин символізувало жертву Єдинорідного Сина Божого, кров Якого мала пролитися за гріхи світу. Жертвоприношення повинні були спрямовувати погляди людей на розп’ятого Спасителя. {ХНС 557.2}

Павло показав, як тісно Бог поєднав служіння жертвоприношення з пророцтвами про Того, Хто як ягня мав бути проваджений на заколення. Месія повинен був віддати Своє життя як «жертву за гріх». Спрямовуючи свій погляд крізь віки на спокутну жертву Спасителя, пророк Ісая засвідчив, що Агнець Божий «на смерть віддав душу Свою, і з злочинцями був порахований, хоч гріх багатьох Сам носив і заступався за злочинців» (Ісаї 53:7, 10, 12). {ДА 156.3}

Спаситель, про Якого говориться у пророцтві, мав прийти не як земний цар задля звільнення єврейського народу від земних гнобителів, а як звичайна людина, щоб жити в бідності й покорі, а потім бути зневаженим, відкинутим та вбитим. Спаситель, про Якого провіщав Старий Завіт, повинен був принести Себе в жертву за грішне людство, виконавши таким чином усі вимоги порушеного Закону. У Ньому символи жертвоприношень повинні були зустрітися з реальністю, а Його смерть на хресті повинна була надати змісту всій системі єврейських богослужінь. {ДА 156.4}