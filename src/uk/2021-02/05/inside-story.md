---
title:  'Місіонерська історія'
date:   30/04/2021
---

#### Довіритися Богу чи науці?

_Ендрю Мак-Чесні_

Лікар показав доктору Ернандо Діасу тривимірні ультразвукові зображення.

— Ви також лікар, — сказав він. — Ось докази того, що потрібно перервати вагітність.

Еріка, вагітна дружина Ернандо, плакала. Зображення показали, що у їхньої дитини синдром Поттера — рідкісна хвороба, пов’язана з нирковою недостатністю, аномальними кінцівками й незвичним зовнішнім виглядом обличчя з широко розставленими очима. Прогноз був такий: якщо дитина народиться, то вона помре через кілька хвилин після того, як їй переріжуть пуповину.

Ернандо сам був лікарем, і він розумів, що його колега мав рацію. Та як християнин він запитував себе, що робити. Перервати вагітність на 32-му тижні чи чекати і сподіватися? Довіритися науці чи Богу? «Останнє слово буде за Богом», — вирішив він.

Вагітність була складна, і лікар порекомендував зробити кесарів розтин, аби врятувати життя Еріки. Ернандо й Еріка почали ревно молитися. За них також молилася церква. Рідні та персонал лікарні продовжували вмовляти Еріку перервати вагітність.

За два дні до кесаревого розтину УЗД показало, що нічого не змінилося. Тієї ночі Еріці наснився сон. Вона побачила хлопчика, що грався в колисці, і почула голос, який говорив її чоловіку: «Візьми свого сина. Він — дар від Бога. Дай йому ім’я Самуїл. Виховай його за Словом Божим».

Еріка й Ернандо сприйняли сон як знак того, що дитина може вижити. Уперше за всю вагітність вони купили підгузки й дитячі речі. Однак наступного дня вони приготувалися до найгіршого. Лікар ще раз пояснив, що після того, як він зробить кесарів розтин і переріже пуповину, дитина помре.

Така операція зазвичай триває від 20 до 30 хвилин. Ернандо чекав у залі очікування. Минуло 30, 40, 50 хвилин, година… Його занепокоєння зростало. Раптом він почув голосні вигуки. Це були здивовані вигуки лікаря й медсестер. Вони очікували народження дитини із зовнішніми дефектами, але замість цього на світ з’явився красивий хлопчик.

— Це неможливо! — вигукнув лікар. — Це чудо!

Батьки вирішили виховати Самуїла відповідно до Слова Божого, як Еріці було сказано уві сні. Сьогодні вони вірять, що Самуїл привів їх та багатьох інших до Ісуса. Звертаючись по медичну допомогу через проблеми з нирками у хлопчика, Еріка й Ернандо дізналися про Церкву християн адвентистів сьомого дня та приєдналися до неї.

Сьогодні Ернандо працює лікарем у медичному центрі на території Колумбійського адвентистського університету в Медельїні. Самуїл — здоровий восьмирічний хлопчик. «Ми вирішили довіритися Богу, хоч майже всі були проти нас, — сказав Ернандо. — Шляхи Бога — не наші шляхи, а Його думки — не наші думки. Багато людей прийняло Ісуса, почувши історію Самуїла».

_Пожертви Тринадцятої суботи цього кварталу допоможуть відкрити центр впливу «Краще життя» при Колумбійському адвентистському університеті для підготовки студентів до місіонерського служіння._