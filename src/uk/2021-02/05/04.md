---
title: 'Месіанська обітниця (Частина 2)'
date: 27/04/2021
---

«Щоб насолоджуватися справжнім щастям, нам необхідно виїхати до далекої країни, а також за межі самих себе» (Томас Браун).

Поміркуйте над наведеною вище цитатою, написаною в 1600-х рр. Чи згодні ви з її автором? Прочитайте її в контексті віршів 1 Сол. 4:16-18 і Об’явл. 3:12.

Про стан людини Августин писав: «Воістину, якщо розглянути все від самого початку, то справжнє життя наше, яке сповнене такого зла, що його взагалі складно назвати життям, показує: увесь рід смертних був засуджений. Адже що інше означає ця жахлива глибина невідання, звідки виникає всіляка омана, котра занурює всіх синів Адама в темне лоно, звільнитися від якого людина не може без зусиль, смутку і страху? Що означає сама ця любов до численних марних і шкідливих речей, а звідси — пекучі турботи, хвилювання, печалі, страхи, божевільні радості, розбрати, суперечки, війни, підступи, дратівливість, ворожість, брехливість, лестощі, обман, злодійство, хижацтво, віроломство, гордість, честолюбство, ненависть, людиновбивство, жорстокість, звірство, розпуста, розкіш, нахабство, безсоромність, блуд, кровозмішення і такі протиприродні діяння й гидоти однієї й іншої статі, про які й говорити якось соромно; святотатства, єресі, богохульства, клятвопорушення, утиски невинних, наклепи, шахрайства і зради, лжесвідчення, неправосуддя, насильства, розбійництва і все, що з числа подібних вад тепер на пам’ять мені не приходить, хоч реального життя і не залишає?» (Augustine of Hippo. City of God. Gerald G. Walsh, SJ trans (New York: Doubleday & Co., 1958). Book 22. Chap. 22. P. 519).

Слова Августина сьогодні можна застосувати до більшості сучасних міст, а він написав це понад півтори тисячі років тому. Відтоді мало що змінилося в людському суспільстві тому люди прагнуть звільнення.

На щастя, якою б складною не була наша ситуація, майбутнє — світле! І це лише завдяки тому, що Бог здійснив для нас через життя, смерть, воскресіння й первосвященницьке служіння Ісуса Христа — остаточне виконання даної Авраамові обітниці завіту про те, що в ньому благословляться всі племена землі.

`Ще раз прочитайте слова Августина. Стисло опишіть своїми словами сумну ситуацію в сучасному світі. Які ви можете запропонувати біблійні тексти про те, що Бог обіцяв нам в Ісусі Христі? (Див., наприклад, Ісаї 25:8; 1 Кор. 2:9; Об’явл. 22:2-5). Поміркуйте над цими обітницями. Застосуйте їх до себе. Тільки так ви зможете по-справжньому зрозуміти, що таке завіт.`

---

#### Додаткове читання: Вибрані цитати Эллен Уайт

«Чого око не бачило й вухо не чуло і що на серце людині не приходило — те приготував Бог тим, які люблять Його!» (1Кор.2:9). Коли грішник, навернутий силою Христа, наближається до Голгофського хреста і падає долілиць перед ним, відбувається нове творення. Йому дарується нове серце. Він стає новим створінням у Христі Ісусі. Святість не вимагає нічого більшого. Сам Бог «оправдує того, хто вірить в Ісуса» (Римл.3:26). А кого Він «оправдав, тих і прославив» (Римл.8:30). Якими великими були ганьба й пониження через гріх, такими ж і навіть більшими будуть слава й піднесення через викупну любов. Людським істотам, котрі прагнуть відтворення в них Божого образу, виділяються засоби з небесної скарбниці — перевага сили, котра піднесе їх вище навіть за ангелів, які ніколи не згрішили. {НУХ 108.1}

Якби ми могли лише раз поглянути на небесне місто, то ніколи не захотіли б знову жити на Землі. {ВЯЖ 428.3}

Коли завіса, що заважає нашому баченню, буде знята й наші очі споглядатимуть той світ краси, часточку котрої ми лише миттю можемо побачити тепер через мікроскоп; коли побачимо славу небес, яку сьогодні вивчають здалека через телескоп; коли руйнівний вплив гріха зникне, а вся Земля з’явиться «в красі Господа нашого і Бога», — яке поле відкриється для нашого дослідження! Там дослідник природничих наук зможе читати почерк творіння і не знайде жодних слідів закону гріха. Він слухатиме музику голосів природи й не почує там жодної ноти плачу, навіть півтону смутку. В усьому творінні він зможе бачити один почерк: у безмежному Всесвіті — Ім’я Бога, написане великими літерами, а на землі, морі й небі — жодного знаку зла. {ВЯЖ 428.4}

Уявіть собі оселю спасенних і пам’ятайте, що вона буде прекраснішою, ніж це може намалювати найсміливіша уява. У різноманітних Божих дарах у природі ми бачимо лише найслабший відблиск Його слави. {ВЯЖ 429.1}

Людська мова не спроможна описати нагороду праведних. Вона стане зрозумілою тільки для тих, хто побачить її. Жоден обмежений розум не може збагнути славу Божого раю. {ВЯЖ 429.2}