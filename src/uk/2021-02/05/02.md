---
title: 'Твій щит'
date: 25/04/2021
---

«По цих-о подіях було слово Господнє Аврамові в видінні таке: “Не бійся, Авраме, — Я тобі щит, нагорода твоя вельми велика”» (Бут. 15:1).

`Прочитайте Бут. 15:1-3. Поміркуйте над контекстом цього уривка. Чому перше, що Господь сказав Аврамові, — «не бійся»? Чого, можливо, боявся Аврам?`

Особливо цікаве те, що Господь сказав до Аврама: «Я _**тобі**_ щит». Використання особового займенника свідчить про особисту природу взаємин. Бог встановить з Аврамом дуже близькі особисті взаємини, як з кожним із нас.

Порівняння Бога зі щитом з’являється тут вперше в Біблії, і це єдиний випадок, коли Господь використовує його, щоб відкрити Себе, хоч інші біблійні автори вживають цей термін, говорячи _про_ Бога (П. Зак. 33:29; Псал. 18:31; 84:12; 144:2).

`Що означає, коли Бог називає Себе чиїмось щитом? Чи означало це для Аврама щось таке, чого може не означати для нас тепер? Чи можемо ми претендувати на цю обітницю для себе? Чи означає вона, що ми будемо захищені від фізичної шкоди? Від чого Бог захищає нас як щит? Як ви розумієте цей образ?`

«Христос турбується про наше життя. Він любить нас сильніше, ніж мати любить свою дитину… Наш Спаситель, перебуваючи в людському тілі, викупив нас Своїми стражданнями, скорботою, ганьбою, зневагою, глузуванням і смертю. Він опікується тобою, тремтяча Божа дитино. Під Його захистом ти знайдеш упевненість... Наша слабкість, слабкість людського тіла, не закриє нам доступ до Небесного Отця, бо Христос помер, щоб заступатися за нас» (Е. Уайт. Сини і дочки Божі. С. 77).

Роландо був вірним послідовником Господа. Однак він несподівано помер. Якщо Бог — щит для Своїх вірних дітей чому Він не захистив Роландо від раптової смерті? А може ми по-іншому маємо розуміти ідею про Бога як про наш щит? Поясніть. Від чого Бог завжди обіцяє захистити нас? (Див. 1 Кор. 10:13).

---

#### Додаткове читання: Вибрані цитати Эллен Уайт

Коли прийдуть випробування, які здаватимуться нам незрозумілими, ми не повинні втрачати спокою. Як би несправедливо з нами не поводилися, не допускаймо проявів гніву. Потураючи духові помсти, ми шкодимо самим собі. Ми руйнуємо наше довір’я до Бога і засмучуємо Святого Духа. На нашій стороні — свідок, небесний вісник, котрий задля нас піднесе прапор проти ворога. Він сховає нас у яскравих променях Сонця Праведності. Сатана не може подолати цю перешкоду. Він не може пройти крізь цей щит святого світла. {НУХ 115.2}

Ми повинні володіти вірою, яка діє любов’ю й очищує душу. Віра в Христа спонукує залишити все, що образливе в Його очах. Якщо наша віра не має діл, ми не матимемо від неї жодної користі. Припустимо, ви визнаєте, що Христос — Спаситель світу, однак Він має бути і вашим Спасителем! Чи вірите ви сьогодні, що Він дасть вам силу і здатність подолати кожну ваду вашого характеру?.. {ВНО 117.3}

Кожен із нас повинен засвоїти цей урок особливої довіри до нашого Спасителя. Ми маємо довіряти нашому Небесному Отцеві, як дитина довіряє своїм земним батькам, і вірити, що Він завжди діє задля нашого добра. Кожен бойовий клич, кожне наше зусилля, спрямовані проти ворога нашої душі, досягають слуху Господа Саваота, і Він пошле нам своєчасну допомогу. Він допоможе нам подолати кожну спокусу, якщо ми з вірою покличемо до Нього. {ВНО 117.4}

Коли ми віддаємося Богові, то маємо запевнення, що Він «не допустить, щоб ви були спокушувані понад ваші сили, але при спокутуванні дасть полегшення вам і, щоб ви могли спокусу перенести» (1Кор.10:13). {НПЩЖ 89.1}

Єдиний захист від зла полягає в тому, щоб Христос перебував у нашому серці вірою в Його праведність. Спокуса має силу над нами, тому що самолюбство знаходить місце в серці; але коли ми пізнаємо велику любов Божу, егоїзм постає перед нами у всій своїй огиді, і душа прагне позбутися його. Тоді Дух Святий звеличує Христа, людські серця стають добрішими та покірливішими, спокуса втрачає свою силу, і благодать Христова змінює нас. {НПЩЖ 89.2}