---
title: '«Народом великим та дужим…»'
date: 28/04/2021
---

Бог не тільки пообіцяв Аврааму, що в ньому благословляться всі племена землі, але також запевнив, що він «стане народом великим та дужим» (Бут. 18:18; див. також Бут. 12:2; 46:3), — неймовірна обітниця чоловікові, дружина котрого вийшла з дітородного віку. Отже, коли Авраам не мав потомства, а сина й поготів, Бог пообіцяв йому і те, й інше.

Однак ця обітниця не виконалася повністю, доки Авраам був живий. Ані Ісак, ані Яків не побачили її виконання. Бог повторив її Якову з додатковою інформацією про те, що цю обіцянку буде виконано в Єгипті (Бут. 46:3), хоч насправді Яків теж цього не побачив. Проте зрештою цю обітницю було виконано!

`Чому Господь бажав зробити Авраама родоначальником особливого народу? Яку місію мав виконати цей народ? Прочитайте Вих. 19:5, 6; Ісаї 60:1-3; П. Зак. 4:6-8 і напишіть свою відповідь.`

Зі Святого Письма очевидно, що Бог мав намір навернути до Себе народи світу через свідчення Ізраїлю, який завдяки Його благословенню став би щасливим, здоровим і святим народом. Такий народ продемонстрував би благословення, яке супроводжує послух волі Творця. Безліч земних племен почали би поклонятися істинному Богові (Ісаї 56:7). У такий спосіб людство звернуло б увагу на Ізраїль, на їхнього Бога, на Месію, Спасителя світу, Котрий мав з’явитися серед них.

«Діти Ізраїлю мали заселити всю призначену для них Богом територію. Народи, які відкинули поклоніння та служіння істинному Богові, мали бути позбавлені цих земель. Однак намір Господа полягав у тому, аби через Ізраїль відкрити Свій характер і навернути людей до Себе. Євангельське запрошення мало прозвучати для всього світу. Через служіння жертвоприношення Христос мав бути звеличений перед народами, щоб кожний, хто споглядатиме Його, міг жити» (Е. Уайт. Наочні уроки Христа. С. 290).

`Чи вбачаєте ви певні паралелі між тим, що Господь хотів зробити через Ізраїль, і тим, що Він бажає зробити через Свою Церкву в наші дні? Поясніть свою відповідь. Прочитайте 1 Петра 2:9.`

---

#### Додаткове читання: Вибрані цитати Эллен Уайт

Часто ізраїльтяни, здавалося, не розуміли або не бажали зрозуміти Божого наміру щодо язичників. Однак завдяки саме цьому намірові вони стали особливим незалежним народом серед народів землі. Авраамові, їхньому батькові, першому була дана обітниця Заповіту; він був покликаний залишити своїх рідних, піти в інший край і нести світло язичникам. Хоч йому і було обіцяне численне, як пісок на березі моря, потомство, однак родоначальником великого народу в Ханаанському краї він повинен був стати не задля егоїстичних цілей. Божий Заповіт з Авраамом поширювався на всі народи землі. «І поблагословлю Я тебе, — сказав Єгова, — і звеличу ім’я твоє, — і будеш ти благословенням. Благословлятиму тих, хто тебе благословить, хто ж тебе проклинатиме, того прокляну. І благословляться в тобі всі племена землі». {ПЦ 242.3}

Бог показав Авраамові його безмежну спадщину, і він жив цією надією. «Вірою він перебував в обітованій землі, як на чужій, мешкаючи у наметах з Ісааком та Яковом, співспадкоємцями тієї ж обітниці, бо він чекав міста з непохитною основою, якого Архітектором і Будівничим є Бог» (Євр.11:9—10).

Про нащадків Авраама написано: «Усі вони повмирали у вірі, не одержавши обітниць, а тільки здалека бачили їх, і раділи, та говорили про себе, що вони на землі чужинці й приходьки» (вірш 13). Тут, на землі, ми повинні жити як мандрівники й чужинці, якщо бажаємо «кращої країни, тобто небесної» (вірш 16). Ті, котрі є дітьми Авраама, прагнутимуть увійти до міста, на яке чекав він і якого «Будівничим та Архітектором є Бог». {ПП 148.2}