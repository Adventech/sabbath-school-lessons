---
title: 'Закон і завіт'
date: 15/05/2021
---

### Біблійні тексти для дослідження
Вих. 19:6; Ісаї 56:7; Євр. 2:9; П. Зак. 4:13; 10:13; Амоса 3:3; Бут. 18:19.

> <p>Пам’ятний вірш</p>
> «І ти пізнаєш, що Господь, Бог твій, — Він той Бог, той Бог вірний, що стереже заповіта та милість для тих, хто любить Його, та хто додержує Його заповіді на тисячу поколінь» (П. Зак. 7:9).

Одна з важливих фраз у псалмі 23 відкриває, куди Бог бажає спрямувати нас. «Він… провадить мене ради Ймення Свого _по стежках справедливости_», — говорить Давид у вірші 3 (курсив автора). Унаслідок Своєї непорочності Бог ніколи не зіб’є нас зі шляху. Він поведе нас безпечними стежками для нашого духовного зростання.

Що це за безпечні «стежки справедливости»? Автор іншого псалма відповідає на це запитання в молитовному проханні: «Провадь мене _стежкою Твоїх заповідей_, бо в ній я знайшов уподобу» (Псал. 119:35; курсив автора). «Всі Твої заповіді — справедливість» (Псал. 119:172). Божий Закон — це безпечний і твердий шлях через підступне трясовиння людського існування.

Даний урок зосереджений на Божому Законі та його місці в Сінайському завіті.

**СТИСЛИЙ ОГЛЯД УРОКУ: Що означало обрання Ізраїлю? Як обрання Ізраїлю тотожне нашому обранню? Наскільки важливий був у завіті Закон? Чи буває завіт безумовним? Чому послух — невід’ємна частина взаємин завіту?**

---

#### Додаткове читання: Вибрані цитати Эллен Уайт

Ми покликані до святості й повинні остерігатися справляти враження, ніби не надаємо великого значення тому, чи зберігаємо особливі риси нашої віри, чи ні. На нас покладено священний обов’язок — стояти за істину та праведність рішучіше, ніж будь-коли раніше. Лінія поділу між тими, що бережуть заповіді Божі, і тими, що не бережуть їх, повинна бути показана зі щирою любов’ю. Нам належить усвідомлено шанувати Бога, старанно використовуючи все, щоб перебувати в заповіті з Ним, щоб у нас була можливість отримувати Його благословення, такі важливі для народу, якому належить пройти через дуже суворі випробування. {ННП 401.1}

Покладаючи свою надію на Бога, ми повинні неухильно рухатися вперед, безкорисливо здійснюючи Його справу, покірно покладаючись на Нього, віддаючи самих себе, своє теперішнє та майбутнє Його мудрому провидінню. Ми повинні зберігати нашу віру твердо до кінця, пам’ятаючи, що отримуємо благословення Неба не за наші заслуги, а за заслуги Христа, і через віру в Нього приймаємо рясну Божу благодать. {ННП 401.2}

Хто вірить Христові та Його Слову, вручаючи Йому свою душу і своє життя, ті знайдуть мир і спокій. Ніщо у світі не зможе засмутити їх, бо присутність Ісуса потішає їх. У повній згоді — досконалий спокій. Господь наголошує: «Твердий духом зберігає глибокий мир і на Тебе надію покладає».` Життя може видаватися складним, але якщо ми віддаємо себе мудрому Творцеві, Він змінить і наше життя, і нас самих за Своїм зразком Собі на славу. Люди, які своїм життям відображають славу характеру Христа, будуть прийняті до Божого раю. Відновлене людство ходитиме з Ним у білому одязі, тому що буде гідне того. {ХНС 311.4}

Правда (праведність) означає святість, богоподібність, а Бог «є любов» (1Йоан.4:16). Це узгоджується і з тим, що говориться про Закон Божий: «Бо всі Твої заповіді — справедливість» (Псалми 119:172) і «любов — виконання Закону» (Римл.13:10). Праведність є любов, а любов — це світло й життя у Богові. Праведність Божа втілена у Христі, і, приймаючи Його, ми отримуємо цю праведність. {НПЩЖ 19.1}

Праведність досягається не важкою боротьбою або виснажливою працею, не дарами або жертвами; цей вільний дар пропонується кожній голодній і спрагненій за нею душі. «О, всі ви спрагнені, — йдіть до води, навіть і ті, в кого грошей нема! Ідіть, купуйте й споживайте!… без грошей і без плати». «їхнє оправдання від Мене, говорить Господь», і «Його будуть кликати так; „Господь — наша праведність!“» (Ісая 54:17; Єрем.33:16). {НПЩЖ 19.2}