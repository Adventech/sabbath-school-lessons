---
title: 'Стабільність Божого закону'
date: 19/05/2021
---

`Яку істину про Бога та Його характер викладає нам наявність Божого Закону у взаєминах завіту? Мал. 3:6; Якова 1:17.`

Божий Закон — це усний або письмовий вияв Його волі (див. Псал. 40:8). Оскільки Закон — відображення характеру Господа, наявність Закону в завіті запевняє нас у незмінності й надійності Бога. Хоч ми не завжди можемо розпізнати наслідки дії Його провидіння, однак знаємо, що Йому можна довіряти. Божий Усесвіт підпорядковується незмінним моральним і фізичним законам. Саме цей факт дає нам справжню свободу й безпеку.

«Упевненість у тому, що Бог гідний довіри і надійний, зумовлена фактом,

що Він — Бог Закону. Його воля і Його Закон єдині. Господь пояснює, що правильно, показуючи нам найкращі можливі взаємини. Отже, Закон Божий ніколи не буває свавільним та не підпорядковується примхам і фантазії Закон — найстабільніший чинник у Всесвіті» (Walter R. Beach Dimensions in Salvation (Washington, D.C.: Review and Herald Publishing Association, 1963). Р. 143).

`Якщо Божий Закон не може спасти людину від гріха, чому Господь зробив його частиною завіту? (Див. Амоса 3:3).`

Взаємини вимагають згоди й гармонії. Оскільки Бог — не тільки Творець, а й Правитель цього світу, Закон необхідний для щастя створених Ним розумних істот, щоб вони жили в гармонії з Ним. Закон Господа, відображення Його волі, — це конституція Його правління. Це норма, зобов’язання угоди взаємин завіту. Мета Закону не в спасінні, а у визначенні наших зобов’язань перед Богом (заповіді 1-4) та наших обов’язків перед ближніми (заповіді 5-10). Інакше кажучи, у Законі викладено спосіб життя, який, за Божим задумом, повинні вести Його сини завіту заради власного щастя й добробуту. Закон перешкоджав Ізраїлю обрати будь-яку іншу філософію як норму життя. Мета взаємин завіту була і залишається такою привести віруючого за допомогою перетворювальної Божої благодаті до гармонії з волею і характером Господа.

`Озирніться довкола. Хіба ви не бачите руйнівних наслідків беззаконня? Навіть у власному житті хіба ви не бачите шкоди, заподіяної порушенням Божого Закону? Як ці реалії допомагають підтвердити, що Божий Закон добрий, та чому він має бути важливим елементом наших взаємин з Господом?`

---

#### Додаткове читання: Вибрані цитати Эллен Уайт

Через Ісуса людям була відкрита Божа милість, але милосердя не усуває справедливості. Закон відкривав найважливіші риси Божого характеру, тому жодна йота або найменший значок у ньому не можуть бути змінені, щоб виправдати грішну людину. Бог не змінив Свого Закону, а пожертвував Собою у Христі Ісусі задля викуплення людини. «Бог у Христі примирив світ із Собою». {ХНС 731.2}

Закон вимагає праведності — праведного життя, бездоганного характеру, чого у людини немає. Вона не може задовольнити вимоги святого Божого Закону. Але Христос, прийшовши на Землю як Людина, жив святим життям і до кінця залишився досконалим та непорочним. Саме це Ісус пропонує як вільний дар усім тим, хто бажає прийняти Його. Життя Христове зараховується людям; завдяки Божій милості вони отримують прощення минулих гріхів. Більше того, Христос наділяє людей Божими рисами. Він формує людину за Божим образом, так що в ній гармонійно поєднуються духовна сила і краса. Таким чином, у віруючій людині знаходить своє втілення праведність Закону, і Бог «справедливий і виправдовує того, хто вірить в Ісуса». {ХНС 731.3}

Нині світ відкрито повстав проти Бога. {ПЦ 123.1}

Багато хто, не вагаючись, глузує зі Слова Божого, а тих, що беззастережно вірять йому, роблять посміховищем. Зростає зневага до закону й порядку, що безпосередньо провадить до порушення чітких повелінь Єгови. Насильство і злочин — ось результат збочення людей, які поклоняються в капищах ідолам та марно шукають щастя й миру. {ПЦ 123.3}