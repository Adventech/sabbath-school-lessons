---
title: Коли…
date: 20/05/2021
---

`Прочитайте наведені вірші. Що їх об’єднує і що це говорить нам про природу завіту?`

`Бут. 18:19`

`Бут. 26:4, 5`

`Вих. 19:5`

`Левит 26:3`

Бог відкрито підтверджує неухильний послух Авраама, котрий «виконував те, що виконувати Я звелів: заповіді Мої, постанови й закони Мої» (Бут. 26:5). Саме такого способу життя Бог очікував від Свого людського партнера в завіті. Повний виклад біблійного завіту на Сінаї робить цілком очевидним, що послух є одним з основних аспектів завіту.

Текст Вих. 19:5 дає ясно зрозуміти: «_Коли_ справді послухаєте Мого голосу…» Умовний аспект завіту незаперечний; хоч обітниці завіту були дані по благодаті й незаслужено даровані ізраїльтянам, ці обітниці не були безумовними. Люди могли відкинути дар, зректися благодаті й відмовитися від обітниць. Завіт, як і у випадку зі спасінням, ніколи не заперечує свободи волі. Господь не змушує людей вступати в спасенні взаємини з Ним. Він не нав’язує їм завіту, натомість пропонує його кожному; кожного запрошують прийняти завіт. Коли людина приймає його, тоді з’являються зобов’язання, але не як засіб отримання благословень завіту, а як зовнішня ознака отримання благословень завіту. Ізраїль мав коритися не для того, щоб заслужити обітниці, а щоб обітниці могли виконатися в ньому. Послух Ізраїлю був проявом того, що означає бути благословенним Господом. Послух не заробляє благословень, інакше Бог зобов’язаний їх посилати; послух, навпаки, створює середовище, у якому може виявлятися благословення віри.

`«Усією тією дорогою, що наказав вам Господь, Бог ваш, будете ходити, щоб жили ви й було вам добре, і щоб довгі були ваші дні в Краї, що ви оволодієте ним» (П. Зак. 5:33). Чи говорить тут Господь ізраїльтянам: якщо вони будуть коритися, то заслужать ці благословення і вони належать народові? Чи Він каже: «Якщо ви будете слухатися, ці благословення будуть явлені, бо послух відкриває Мені шлях, щоб Я міг послати вам благословення»? У чому різниця між цими двома ідеями?`

---

#### Додаткове читання: Вибрані цитати Эллен Уайт

Божа милість виливається на всіх, хто приймає її. Водночас від нас вимагається вдосконалювати свій характер, щоб приготувати себе для життя в товаристві святих ангелів. Ми повинні стати подібними до Ісуса, вільними від нечистоти гріха. Він Сам дотримав усе, чого тепер очікує від нас. Він був досконалим Прикладом і в період дитинства, і в юності, і в зрілому віці, тому нам слід ще ретельніше вивчати цей Зразок. {ЩМП 308.2}

Тому нам слід перетворювати свій характер за Божим зразком. Нам належить залишити всі нечестиві звички. Ті, що грішать, повинні очистити свої серця, самолюбним слід позбутися свого егоїзму, гордим потрібно залишити свою самовпевненість і почуття власної самодостатності й усвідомити, що вони без Христа ніщо... {ЩМП 308.4}

Бог бажає, щоб ми досягли того рівня досконалості, який став для нас можливим завдяки дару Христа. Він закликає нас зробити правильний вибір, з’єднатися з небесними засобами, прийняти принципи, котрі відновлять у нас Божественний образ. У Своєму писаному Слові та великій книзі природи Він відкрив нам принципи життя. Наше завдання полягає в тому, щоб пізнати ці принципи та слухняно співпрацювати з Ним для відновлення здоров’я як тіла, так і душі. {СЗ 70.4}

Людям необхідно усвідомити, що благословення послуху, в усій їхній повноті, можуть належати їм тільки тоді, коли вони приймуть благодать Христа. Саме Його благодать дає людині силу підкорятися Божим законам. Саме І вона робить людину здатною звільнитися з рабства лихої звички. Це — єдина сила, яка може зміцнити особу та зберегти на вірному шляху. {СЗ 71.1}