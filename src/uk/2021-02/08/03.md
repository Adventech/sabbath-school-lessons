---
title: 'Єднальні зв’язки'
date: 17/05/2021
---

«І Він оголосив перед вами заповіта Свого, що наказав вам чинити, — Десять Заповідей, і написав їх на двох камінних таблицях» (П. Зак. 4:13).

Скільки б ми не наголошували, що завіт завжди є завітом благодаті, результатом дарованої Богом незаслуженої милості тим, хто вступає в спасенні взаємини з Ним, благодать не є дозволом на непослух. Навпаки, завіт і Закон нерозривно пов’язані; вони нероздільні.

`Проаналізуйте наведений вище текст. Наскільки тісно він пов’язує завіт і Закон? Наскільки основоположним для завіту є Закон?`

Коли ми розмірковуємо про значення завіту, тоді поняття Закону як його невід’ємної частини має сенс. Якщо ми розуміємо завіт як, окрім усього іншого, взаємини, то необхідно встановити певні правила й межі. Як довго тривали б шлюб, дружба чи ділове партнерство, якби не було меж або правил, конкретно виражених та зрозумілих? Чоловік вирішує взяти із собою подругу, або хтось намагається допомогти собі чимось із гаманця друга, або один діловий партнер, не сказавши другому, запрошує сторонню людину приєднатися до їхнього бізнесу. Такі дії — порушення правил, законів і принципів. Як довго триватимуть ці стосунки за таких обставин? Ось чому необхідно встановити межі й правила. Тільки за допомогою цього можна підтримувати взаємини.

Різні слова, такі як _Закон_ (Псал. 78:10), _устави_ (50:16), _свідоцтва_ (25:10), _накази_ (103:18), _слова Господа_ (П. Зак. 33:9), зустрічаються паралельно або в тісному зв’язку (або мають майже таке саме значення) зі словом _завіт_. Очевидно, «слова заповіту цього» (Єрем. 11:3, 6, 8) — це слова Божого Закону, уставів, свідчень і заповідей.

Завіт Бога з Його народом, Ізраїлем, містив різні вимоги які мали вирішальне значення для підтримання особливих взаємин Господа зі Своїм народом. Хіба сьогодні все інакше?

`Подумайте про людей, з якими ви маєте близькі стосунки. А тепер уявіть, що сталося б із цими стосунками, якби ви відчували себе вільними від будь-яких правил, норм або законів і вважали, що маєте повну свободу робити все що заманеться. Навіть якщо ви говорите, що любите цю людину і тільки ваша любов вирішує, як будете ставитися до неї, чому правила все-таки необхідні? Обговоріть.`

---

#### Додаткове читання: Вибрані цитати Эллен Уайт

Єгова явив Себе не тільки в страшній величі Судді та Законодавця, а й як милосердний Покровитель Свого народу: «Я — Господь, Бог твій, Котрий вивів тебе із землі єгипетської з дому рабства». Той, Котрий, як вони вже знали, був Провідником та Визволителем, що вивів їх із Єгипту, проклав дорогу через море і знищив фараона та його військо, показавши, що Він вищий над усіма богами Єгипту, — проголошував тепер Свій Закон. {ПП 279.2}

Цей Закон був призначений не лише для євреїв. Бог удостоїв їх честі бути охоронцями і виконавцями Його Закону — священного спадку для цілого світу. Принципи Десятислів’я стосуються усього людства, вони дані всім людям для навчання й управління. Десять Заповідей, коротких, всебічних та авторитетних, вказують на обов’язки людини щодо Бога і ближніх; всі вони грунтуються на величному, фундаментальному принципі любові: «Люби Господа Бога твого всім серцем своїм, і всією душею своєю, і всією силою своєю, і всім своїм розумом, і свого ближнього, як самого себе» (Лука 10:27; див. також Втор.6:4—5; Левит 19:18). {ПП 279.3}

Нехай усі зрозуміють: шлях Божих Заповідей — шлях життя. Бог встановив закони природи, проте Його закони — не деспотичні вимоги. Кожна заборона: «Не чинитимеш», яка стосується фізичного чи морального закону, містить у собі обітницю. Якщо ми слухняні їй — благословення супроводжуватиме нас на кожному кроці. Бог ніколи не примушує нас чинити правильно, натомість намагається врятувати нас від зла та провадити до добра. {СЗ 70.2}

Необхідно привернути увагу до законів, яких був навчений Ізраїль. Бог дав їм певні вказівки стосовно способу життя. Він ознайомив їх із законами, виконання котрих забезпечувало б їм фізичний і духовний добробут. Він запевнив їх: якщо вони виявлятимуть послух, «Господь відхилить від тебе всяку хворобу». «Візьміть собі до серця всі слова, якими Я вас сьогодні остерігаю». «Вони бо життя тому, хто їх знайде, і здоров’я для всього його тіла», (П.Зак.7:15; 32:46; Прип.4:22). {СЗ 70.3}