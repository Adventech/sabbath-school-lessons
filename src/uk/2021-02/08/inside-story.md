---
title:  'Місіонерська історія'
date:   21/05/2021
---

#### Незрозумілий візит до лікарні

_Ендрю Мак-Чесні_

Ернандо Діас залишив лікарню, де провів останні дві години зі своїм маленьким сином Самуїлом, який пройшов процедуру очищення крові за допомогою апарату «штучної нирки». Його дружина Еріка залишилася з хлопчиком ще на дві години.

Ернандо сів на лавку біля фонтану і ввімкнув проповідь на своєму мобільному телефоні. За мить до нього підійшов незнайомець і попросив дозволу сісти. Ернандо кивнув, слухаючи проповідь через динамік. Задзвонив мобільний телефон незнайомця.

— Я збираюся вбити себе, — гнівно сказав незнайомець абоненту. Я не можу знайти роботу протягом двох років. Я не хочу жити. Не телефонуй мені.

Здавалося, доки говорив, він забув, що Ернандо сидить поруч з ним. Коли незнайомець закінчив, він помітив Ернандо та прислухався до проповіді.

— Це християнський проповідник? — запитав він.

— Так, — відповів Ернандо. — Я чув, ви хочете покінчити з життям.

— Так, я більше не хочу жити, — зізнався чоловік.

— Не думаю, що ви сіли поряд зі мною випадково, — сказав Ернандо. — Вам потрібна допомога. Ви хочете її отримати?

— Так, — відповів чоловік.

— Чим ви займаєтеся? — запитав Ернандо.

— Я бухгалтер, у мене є сім’я, яку я не можу утримувати.

— Якби хтось сказав вам: «Я можу допомогти тобі, задовольнити всі твої потреби і дати надію на краще майбутнє», — ви прийняли б таку допомогу?

— Звичайно! — з надією відповів чоловік.

Ернандо розповів йому про Ісуса, і цей чоловік тієї ж мит віддав своє серце Йому. Ернандо запропонував йому розіслати своє резюме і не сумніватися в тому, що він отримає роботу

Наступного дня Ернандо сів на ту саму лавку і знову побачив того чоловіка.

— Ви не повірите! — вигукнув чоловік. — Хтось зателефонував мені й запропонував роботу. Я давно не був такий щасливий!

Ернандо прославив Бога і поцікавився, кого він відвідував у лікарні напередодні. Чоловік відповів, що нікого.

— Учора я відчув непереборне бажання приїхати в лікарню, — сказав він. — Я сів поряд з вами, тому що не знав що робити.

Ернандо є лікарем клініки, що розташована на території Колумбійського адвентистського університету в Медельїні Він може розповісти багато подібних історій. За останні п’ять років більше сотні людей залишили суїцидальні думки після розмови і молитви з ним.

«Усі вони продовжують жити щасливим життям», — з усмішкою каже він.

_Пожертви Тринадцятої суботи цього кварталу допоможуть відкрити центр впливу «Краще життя» при Колумбійському адвентистському університеті для підготовки студентів до місіонерського служіння._