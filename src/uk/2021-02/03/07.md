---
title:  'Для подальшого дослідження'
date:   16/04/2021
---

Прочитайте в книзі Е. Уайт «Патріархи і пророки» розділи «Потоп» (с. 90-104) і «Після потопу» (с. 105-110).

«Веселка, фізичне явище природи, була відповідним символом Божої обітниці ніколи більше не руйнувати Землю потопом. Оскільки кліматичні умови на Землі після потопу стали зовсім іншими, а дощі в більшості частин світу замінили колишню благодатну росу для зрошення ґрунту, необхідно було щось, аби розвіювати побоювання людей щоразу, коли починався дощ. Духовний розум бачить у природних явищах об’явлення Бога про Себе (див. Римл. 1:20). Отже, веселка є свідченням для віруючого, що дощ принесе благословення, а не загальне руйнування» (Біблійний коментар АСД. Т. 1. С. 265)

**Запитання для обговорення:**

`1. «У той час світ вирував, народ розмножувався; світ ревів немов дикий бик, і великий бог прокинувся від шуму. Енліль почув шум та сказав богам на раді: “Гомін людський нестерпний, і неможливий більше сон через цей гамір”. Тому боги погодилися знищити людину» (“The Story of the Flood” in The Epic of Gilgamesh, trans. N. K. Sanders (London: The Penguin Group, 1972), p. 108). Порівняйте цю причину потопу з причиною, наведеною в Біблії.`

`2. Ной зробив більше, ніж просто попередив своє покоління про наближення Божого суду. Мета його застереження полягала в тому, щоб допомогти людям відчути їхню потребу в спасінні. Чому істини про спасіння переважно непопулярні? Назвіть та обговоріть деякі причини, котрі перешкоджають багатьом людям прийняти Божий План для їхнього спасіння (Див. Івана 3:19; 7:47, 48; 12:42, 43; Якова 4:4).`

**Висновок:**

У нашому уроці ми зазначили, що завіти Бога з Ноєм — це перші завіти, докладно описані в Біблії. Вони відкривають Його милосердну зацікавленість людською сім’єю та бажання налагодити спасенні взаємини з ними. Господь знову підтвердив Свій завіт з Ноєм, і саме відданість Ноя Богові захистила його від загального віровідступництва й урятувала його із сім’єю від спустошливого суду потопу.

«Цей символ [веселка] у хмарах повинен укріпити віру всіх та зміцнити їхнє довір’я до Бога, оскільки він є знаком Божественної милості й доброти до людини. І хоч Бог змушений був знищити Землю потопом, Його милість і далі огортає її» (Е. Уайт. Історія викуплення. С. 70).