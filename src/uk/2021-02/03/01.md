---
title: '«На вічні покоління»'
date: 10/04/2021
---

### Біблійні тексти для дослідження
Бут. 3:6; 6:5, 11, 18; 9:12-17; Ісаї 4:3; Об’явл. 12:17.

> <p>Пам’ятний вірш</p>
> «Але Ной знайшов милість у Господніх очах» (Бут. 6:8).

Бактерії — настільки крихітні організми, що без мікроскопа їх неможливо побачити. Одна звичайна кругла бактерія на вигляд не більша за вістря олівця навіть після збільшення в 1000 разів. За сприятливих умов для росту — достатній кількості тепла, вологи та їжі — бактерії розмножуються надзвичайно швидкими темпами. Наприклад, деякі бактерії розмножуються поділом: зріла клітина просто ділиться на дві дочірні клітини. Якщо поділ відбувається щогодини, одна бактерія може «наплодити» понад 16 000 000 нових бактерій за 24 години. Через 48 годин з’являться сотні мільярдів бактерій.

Цей мікроскопічний феномен у світі природи ілюструє стрімке зростання зла після гріхопадіння. Обдарований гігантським інтелектом, міцним здоров’ям і довголіттям, плодовитий людський рід залишив Бога та присвятив свої виняткові здібності гонитві за беззаконням у всіх формах. У той час як бактерії можуть бути знищені сонячним світлом, хімічними речовинами або високими температурами, Бог вирішив стримати це несамовите повстання вселенським потопом.

**СТИСЛИЙ ОГЛЯД УРОКУ: Що зробив гріх із Божим творінням? Якими якостями володів Ной? Які елементи становили завіт із Ноєм? Як Божа благодать відкривається в завіті з Ноєм до потопу? Що повідомляє про всеосяжну любов Бога до нас завіт укладений Ним із людством після потопу?**

---

#### Додаткове читання: Вибрані цитати Эллен Уайт

Світ був ще молодим, як новонароджене немовля, однак беззаконня настільки закорінилося й поширилося, що Бог не міг більше терпіти цього. Він сказав: «Знищу Я людину, яку Я створив, з поверхні землі…» Господь проголосив, що Його Дух не буде постійно змагатися з грішним людством. Якщо вони не припинять опоганювати своїми гріхами світ та його багаті скарби, то Він викреслить їх з-поміж Свого творіння і знищить усе, чим Він з такою любов’ю благословляв їх. {ПП 70.2}

«Вірою Ной, будучи попередженим про те, чого ще не бачив, зі страхом побудував ковчег для спасіння дому свого; нею він осудив світ, і став спадкоємцем праведності по вірі» (Євр.11:7). У той час, як Ной звертався до світу з вісткою перестороги, його власні вчинки свідчили про його щирість. Саме так його віра вдосконалювалась і ставала очевидною. Він був для світу прикладом віри в Боже Слово, Усе, чим володів, Ной вклав у побудову ковчега. Як тільки він почав будувати цей величезний корабель на суходолі, з різних місць приходили люди, аби подивитися на дивне видовище та послухати палкі, переконливі слова незвичайного проповідника. Кожний удар молотка під час будівництва ковчега також був свідченням для народу. {ПП 71.3}