---
title: 'Завіт із Ноєм'
date: 13/04/2021
---

«І складу Я заповіта Свого з тобою, і ввійдеш до ковчегу ти, сини твої, і жінка твоя, і жінки твоїх синів із тобою» (Бут. 6:18)

Цей вірш містить основи біблійного завіту: Бог і людство складають угоду. Проте завіт містить більше елементів, ніж здається на перший погляд.

Насамперед, існує елемент послуху з боку людства. Господь повідомляє Ноєві, що він та його сім’я мають увійти до ковчегу. Вони мають свої зобов’язання, і якщо люди не виконують їх, завіт порушується. При порушенні завіту люди повністю програють, оскільки врешті-решт саме вони є бенефіціарами (набувачами благодійної допомоги) завіту. Зрештою, якби Ной сказав Богові «ні» й вирішив не дотримуватися завіту або сказав «так», а потім передумав, якими були б наслідки для нього та його сім’ї?

`Бог назвав цей завіт «Своїм» завітом. Що це говорить нам про основну характеристику завіту? Чи змінилося б розуміння завіту людьми, якби Господь назвав його «нашим завітом»?`

Якою б унікальною не була ця конкретна ситуація, ми бачимо тут основну динаміку взаємин Бога й людини в завіті Склавши «заповіта Свого» з Ноєм, Господь і тут розкриває Свою благодать. Він показує, що готовий виявити ініціативу щоб урятувати людей від наслідків їхніх гріхів. Отже, цей завіт не слід розглядати як союз рівних, у якому кожен «партнер» залежить від іншого. Ми могли б сказати, що Бог здобуває користь (дослівно «витягує вигоду») із завіту, проте тільки в значенні, яке радикально відрізняється від того, як це роблять люди. Він здобуває користь у тому, що Його улюбленим дітям буде дане вічне життя, а це — найбільше задоволення для Господа (Ісаї 53:11). Однак не можна сказати, що Він отримує вигоду в такий же спосіб, як і ми — бенефіціари того ж завіту.

Поміркуйте над такою аналогією: під час шторму людина впала за борт судна. Хтось на палубі кричить, що кине їй рятувального круга. Однак потопаючий повинен виконати свій обов’язок за «угодою», тобто вхопитися і триматися за цей круг. Саме в цьому і полягає суть завіту між Богом і людством.

`Як наведена аналогія допомагає нам зрозуміти концепцію благодаті в завіті? Як вона допомагає нам усвідомити, на чому і сьогодні мають ґрунтуватися наші взаємини з Богом?`

---

#### Додаткове читання: Вибрані цитати Эллен Уайт

Саме непохитна віра Ноя в поєднанні з його вчинками засудила світ. Він не тільки проповідував істину для того часу, але ділами підтверджував кожну проповідь. Якби він ніколи не підніс свого голосу в застереженні, то його вчинки, його святий характер серед розбещених і нечестивих людей слугували б осудливими проповідями для невіруючого розпусного віку. Ной виявляв терпіння і лагідність Христа під градом провокуючих образ, насмішок і знущань. Часто лунав голос Ноя, який у молитві благав Бога про Його силу і допомогу, щоб виконати всі Божі Заповіді. Для невіруючих це звучало засудженням. {ЦДБ 233.2}

"Світ став зухвалим у порушенні Божого Закону. У відповідь на довготерпіння Господа люди потоптали Його авторитет. Вони підтримували одне одного в утисках і жорстокості щодо Його спадку... Проте існує межа, якої вони не можуть перейти. Наближається той час, коли вони досягнуть встановленої межі. Навіть тепер вони майже перевершили межі довготерпіння Божого, межі Його благодаті й милосердя. Господь втрутиться у розвиток подій, щоб захистити Свою честь, звільнити Свій народ та приборкати поширення нечестя. {НУХ 119.5}

За днів Ноя люди зневажали Божий Закон, доки усяка пам’ять про Творця була майже втрачена на землі. Їхнє беззаконня досягло таких загрозливих розмірів, що Господь навів води потопу на землю та змив з неї її нечестивих мешканців. {НУХ 120.1}

Із покоління в покоління Господь відкривав характер Своїх діянь. Коли надійшла криза, Він явив Себе і втрутився, аби перешкодити здійсненню планів сатани. Він часто допускав такий розвиток подій, коли цілі нації, родини або окремі особи доходили до кризи, аби Його втручання було очевидним для всіх. Тоді всі бачили, що є Бог в Ізраїлі, Котрий утверджує Свій Закон і захищає Свій народ. {НУХ 120.2}"

Адам і Єва при творінні отримали пізнання Божого Закону; їм були відомі його вимоги, Заповіді були записані в їхніх серцях. Коли людина згрішила, Закон не зазнав змін, але для того, щоб вона могла знову стати на шлях послуху Богові, була запроваджена особлива система служіння. Було дано також обітницю про Спасителя і призначено жертвоприношення, які вказували на смерть Христа як на величну жертву за гріх... Адам навчав своїх нащадків Божому Закону; ці знання передавалися від батька до сина впродовж усіх наступних поколінь. Однак, незважаючи на те, що Бог милостиво подбав про всі необхідні для викуплення людини заходи, лише декотрі особистості прийняли їх, виявляючи послух. Через переступи світ настільки занурився в пороки, що виникла необхідність очистити його від розтління водами потопу. Ной та його сім’я дотримувалися Закону; Цей муж навчав своїх нащадків дотримуватися Десяти Заповідей. {ПП 338.1}