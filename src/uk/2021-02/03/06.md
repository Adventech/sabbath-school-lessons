---
title: '«Зостався тільки Ной»'
date: 15/04/2021
---

«І винищив Бог усяку істоту на поверхні землі, від людини аж до скотини, аж до плазуна, і аж до птаства небесного, — вони стерлись з землі. І зостався тільки Ной та те, що з ним у ковчезі було» (Бут. 7:23).

Даний текст містить першу згадку про поняття «останку» в Писанні. Слово, перекладене як «зостався», походить від іншого слова, кореневі форми якого неодноразово використовуються в Старому Завіті для вираження ідеї останку.

«І послав мене Бог перед вами зробити для вас, щоб ви _позостались_ на землі, і щоб утримати для вас при житті велике число спасенних» (Бут. 45:7; тут і в наступних текстах курсив додано).

«І буде _зосталий_ в Сіоні й _полишений_ в Єрусалимі, — святим буде зватися він, кожен, хто жити записаний в Єрусалимі» (Ісаї 4:3).

«І станеться в день той, і знову по-друге простягне Господь Свою руку, щоб набути _останок_ народу Свого, що полишиться…» (Ісаї 11:11).

У всіх цих випадках виділені курсивом слова пов’язані з аналогічним словом «зостався» в Бут. 7:23.

`Поміркуйте над текстом Бут. 7:23 та наведеними вище біблійними віршами. Як ви розумієте викладену тут концепцію останку? Які зовнішні умови привели до появи останку? Як завіт пов’язаний з ідеєю останку?`

`Під час потопу Творець світу став Суддею світу. Цей усесвітній суд поставив запитання, чи буде знищене все живе на Землі і навіть людина. Якщо ні, хто буде серед урятованих? Хто буде останком?`

У даному випадку це були Ной та його сім’я. І все ж спасіння Ноя було пов’язане з Божим завітом із ним (Бут. 6:18) — завітом, Автором і Виконавцем якого був Бог милості й благодаті. Ной з родиною вижили тільки завдяки тому, **що** Бог здійснив для них, якою б важливою не була їхня співпраця. Якими б не були зобов’язання Ноя в завіті, і незалежно від того, наскільки сумлінно він їх виконував, його єдина надія полягала в Божій милості.

`Ґрунтуючись на нашому розумінні подій останніх днів, коли в Бога буде Останок (див. Об’явл. 12:17), які паралелі ми можемо провести між цими подіями й історією Ноя, щоб нам підготуватися і стати частиною Останку? У яких випадках наші щоденні рішення можуть вплинути на те, де ми зрештою опинимося в той час?`

---

#### Додаткове читання: Вибрані цитати Эллен Уайт

"Сьогодні для Божої Церкви на землі — хоронительки Його виноградника — особливу цінність мають дані через пророків поради та настанови, які пояснюють одвічний Божий намір щодо людства. Вчення пророків відкривають любов Божу до грішного людського роду та Його План спасіння цього роду. Історія покликання Ізраїлю, його успіхи та поразки, повернення йому Божественної милості, відкинення ним Господаря виноградника та виконання впродовж віків Божого плану вірним останком, у якому мали виконатися всі обітниці Заповіту, — все це протягом минулих століть Божі вісники звіщали Його Церкві. І сьогодні вістка Господа до Своєї Церкви — до вірних виноградарів, що служать у Його винограднику, — це знову ж таки слова стародавнього пророка. {ПЦ 9.2}

Нехай Ізраїль покладається на Бога. Господар виноградника і тепер ще збирає з-поміж усіх народів і племен дорогоцінні плоди, на які Він так довго чекав. Незабаром Він повернеться до Своїх володінь, і в той радісний день нарешті виконається Його вічний задум щодо ізраїлевого дому. {ПЦ 9.3}"