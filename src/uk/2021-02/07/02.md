---
title: 'На крилах орлиних'
date: 09/05/2021
---

Протягом багатьох довгих важких століть ізраїльський народ оточувало єгипетське язичництво. Цей досвід, безперечно, затьмарив їхнє пізнання Бога, Його волі й доброти.

`Як Господь міг навернути народ до Себе?`

Насамперед Він продемонстрував Свою щиру любов до Ізраїлю, зробивши це за допомогою Своїх могутніх діянь визволення. Господь почав спонукати народ відгукнутися любов’ю на Його пропозицію завіту. Біля Сінаю Бог спочатку нагадав народові про Свої милосердні діла заради них.

`Які дві ілюстрації змальовують, як Господь привів Ізраїль з Єгипту до Сінаю?`

`Вих. 19:4; П. Зак. 32:10-12`

`П. Зак. 1:29-31; Осії 11:1`

`Що ці ілюстрації відкрили Ізраїлю (і нам) про ставлення Бога до Свого народу?`

Наведені ілюстрації свідчать, що наш Бог дуже добре розуміє нашу безпорадність. Прочитайте Псал. 103:13, 14. В образах орла і батька, які носять свою дитину, ми відчуваємо турботу Бога про наше благополуччя. Його ласкаве, зміцнювальне, підбадьорливе бажання — привести нас до повної зрілості.

«Орел був відомий надзвичайною відданістю своїм пташенятам. Він жив на гірських вершинах. Навчаючи своїх пташенят літати, він ніс їх на спині до тих величезних висот, з яких відкривався краєвид на Сінайську долину, а потім скидав їх донизу в безодню. Якщо дитя було ще надто малим і надто розгубленим, щоб летіти, орел-батько кидався донизу, підлетівши, ловив його на спину і знову злітав разом з ним до гнізда високо на скелях. “Я носив вас на крилах орлиних”, — говорить Божественний голос, — “і привів вас до Себе”» (George AF Knight. Theology of Narration (Grand Rapids, MI: William B. Eerdmans Publishing Company, 1976). Р. 128).

`Порівняйте зацікавленість Бога нами з нашою зацікавленістю одне одним. Як Його турбота про нас має впливати на нашу турботу про інших?`

`Ґрунтуючись на власному досвіді та спираючись на культуру, у якій живете, які ілюстрації ви можете навести, щоб зобразити безкорисливу зацікавленість Бога нами? Поділіться ними із класом.`

---

#### Додаткове читання: Вибрані цитати Эллен Уайт

Бог неодноразово відкривався їм як «щедрий і милосердний, довготерпеливий, багатомилостивий і справедливий».1 «Коли Ізраїль був дитятком, — свідчить він, — Я його полюбив, і з Єгипту покликав Я сина Свого». {ПЦ 208.2}

З якою ж ніжністю поводився Господь з Ізраїлем під час визволення його з єгипетського рабства та по дорозі до Обітованої землі! «В усякому їхньому утиску тісно було і Йому, і Ангел обличчя Його їх спасав. Любов’ю Своєю і своїм милосердям Він викупив їх; Він їх підняв, і носив їх за часів минулих». {ПЦ 208.3}

«Я Сам піду з тобою», — казав Він під час їхніх мандрувань по пустелі. Ця обітниця супроводжувалася надзвичайним відкриттям характеру Єгови, що давало Мойсееві підставу проголошувати перед усім Ізраїлем чесноти Бога, допомагало отримати повне уявлення про властивості їхнього невидимого Царя. «І перейшов Господь перед лицем Його, та й проголосив: „Господь, Господь, — Бог милосердний, і милостивий, довготерпеливий, і многомилостивий та правдивий, що зберігає ласку для тисяч, прощає беззаконня, злочини й гріхи, хоч не вважає чистим винуватого“». {ПЦ 209.1}

Твій немічний духом брат потребує тебе, як ти сам потребував братерської любові. Йому потрібно пережити те саме, що пережив той, хто слабкий так само як він, хто може поспівчувати й допомогти йому. Усвідомлення власної немочі має спонукати нас допомогти ближньому в його потребі. У жодному разі ми не можемо обминути стражденну душу, не спробувавши утішити її тією втіхою, якою Бог утішив нас самих. {ВНО 300.3}

Саме спілкування з Христом, особистий зв’язок із живим Спасителем наділяє розум, серце й душу здатністю перемагати низьке єство. Скажіть заблудному про всемогутню Руку, яка підтримає його, про безмежне людинолюбство й жалість Христа. Такій людині недостатньо повірити в Закон та силу, вони не мають жалості й ніколи не почують зойку про допомогу. Вона потребує теплого потиску руки, сердечної ніжної довіри. Нехай вона постійно розмірковує про Бога, Який завжди поруч, завжди дивиться на неї із жалістю й любов’ю. Нехай вона роздумує про серце Отця, Котрий завжди сумує через гріх, про руку Отця, яка ще простягнута до неї, про голос Отця, який говорить: «Хіба буде держатися міцно Мого він захисту, щоб мир учинити зо Мною» (Ісаї 27:5). {ВНО 300.4}

Коли нещасні страждальці приходили до Христа. Він бачив не лише тих, які просили допомоги, а й усіх, хто впродовж віків приходитиме до Нього з такими ж потребами і такою ж вірою. {СЗ 77.2}

Це стосується усіх обітниць Божого Слова. Через них Господь промовляє до кожного з нас особисто настільки прямо, ніби ми чуємо Його голос. Саме через ці обітниці Христос передає нам Свої благодать і силу. Вони є листям з дерева «для оздоровлення народів» (Об’явл.22:2). {СЗ 77.3}