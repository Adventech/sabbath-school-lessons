---
title: 'Сінайський завіт'
date: 11/05/2021
---

Книга Вихід звертає увагу читача на три основні події. Подібно до трьох гір, сам вихід Ізраїлю з Єгипту, укладання завіту й будівництво скинії-святилища підносяться над передгір’ями менш значних подій. Укладання завіту, змальоване у Вих. 19-24, було Еверестом серед цих трьох подій. Короткий план уривка Вих. 19-24 відображає послідовність і взаємозв’язок подій.

1. Прибуття Ізраїлю та розміщення табору біля Сінаю після визволення Господом (Вих. 19:1, 2).

2. Божа пропозиція завіту з Ізраїлем (Вих. 19:3-6).

3. Відповідь Ізраїлю згодою на завіт (Вих. 19:7, 8).

4. Приготування до офіційного укладання завіту (Вих. 19:9-25).

5. Проголошення Десяти Заповідей (Вих. 20:1-17).

6. Мойсей як посередник завіту (Вих. 20:18-21).

7. Виклад правил завіту (Вих. 20:22 — 23:22).

8. Утвердження завіту (Вих. 24:1-18).

Цей завіт відіграє життєво важливу роль у Плані спасіння. Це четвертий, згаданий у Біблії завіт (йому передували завіти з Адамом, Ноєм, Авраамом), і в ньому Бог відкриває Себе більш повно, ніж раніше, особливо коли встановлюється весь ритуал святилища. Отже, святилище стає засобом, за допомогою якого Господь розкриває ізраїльтянам План спасіння, і саме цей План вони мали відкрити світові.

Хоч Господь викупив ізраїльтян з єгипетського рабства Він хотів, щоб вони зрозуміли: викуплення мало більш істотне значення, ніж просто свобода від фізичного рабства. Він бажав викупити їх від гріха — від основного рабства, і це могло відбутися тільки завдяки жертві Месії, як було викладено в образах і символах служіння у святилищі. Тому не дивно, що незабаром після того, як Господь викупив ізраїльтян з рабства і дав їм Закон, Він звелів народові побудувати святилище та звершувати служіння в ньому. Саме тут Бог відкрив їм План викуплення, який є справжнім сенсом і метою завіту. Адже це завіт спасіння, який Господь пропонує грішному людству Таким завіт був і в Едені, і на Сінаї.

`Чому був необхідний завіт між Богом та ізраїльським народом? (Див. П. Зак. 29:10-13; ще раз зверніть увагу на аспект взаємин у завіті).`

---

#### Додаткове читання: Вибрані цитати Эллен Уайт

Христос відкрив нам дорогу до спасіння. Він жив на землі серед таких самих спокус і випробувань, з якими зустрічаємося ми, однак Його життя залишилось безгрішним. Він помер за нас і сьогодні бажає звільнити нас від гріхів і дати Свою праведність. Якщо ви віддаєте себе Христові, приймаєте Його як свого Спасителя, тоді, незважаючи на всі ваші гріхи, через Його заслуги ви будете зараховані праведними. Характер Христа заступає ваш характер. Бог приймає вас такими, ніби ви ніколи не грішили.

Більше того, Христос змінює серце. Він поселяється у серці, оскільки ви прийняли Його. Вам необхідно через віру підтримувати цей зв’язок із Христом і постійно підпорядковувати Йому свою волю. Доки ви перебуватимете в такому стані, Він буде викликати в вас «І хотіння, і чин за доброю волею Своєю». Тому ви зможете сказати: «…А що живу в тілі тепер, — живу вірою в Божого Сина, Котрий мене полюбив і видав за мене Самого Себе!» (Гал.2:20). {ДХ 48.1}