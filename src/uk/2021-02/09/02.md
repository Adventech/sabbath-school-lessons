---
title: Походження
date: 23/05/2021
---

Як часто ми чуємо фразу «стара єврейська субота»… Однак Писання ясно свідчить, що субота існувала задовго до появи єврейського народу. Її походження безпосередньо пов’язане з тижнем творіння.

Прочитайте тексти Бут. 2:2, 3 і Вих. 20:11. Як вони ясно й недвозначно повідомляють про походження суботи?

Хоч тексти Бут. 2:2, 3 не називають сьомий день суботою (така назва вперше з’являється у Вих. 16:23, 26, 29), однак про це явно йдеться у фразі «відпочив у дні сьомім» (Бут. 2:2) Слово «відпочив» (євр. _шават_) пов’язане з іменником «субота» (євр. _шаббат_). «Слово _субота_ не використовується [в Бут. 2:2 3], проте автор хотів заявити, що Бог благословив та освятив сьомий день як суботу» (GF Waterman. The Zondervan Pictoria Encyclopedia of the Bible (Grand Rapids, MI: Zondervan Publishing House, 1975). Vol. 5. P. 183). Безперечно, тексти Бут. 2:2, 3 повідомляють про Божественне походження та встановлення суботи як дня благословення для всього людства.

Прочитайте Марка 2:27. Ісус говорить, що «суботу встановлено для людини», маючи на увазі людство загалом, а не тільки євреїв.

`Чому Сам Бог відпочивав сьомого дня? Хіба Він потребував цього? Якою була мета Його відпочинку?`

Хоч деякі коментатори припустили, що Бог потребував фізичного відпочинку після творіння (проте «Бог відвічний — Господь… не змучується та не втомлюється» (Ісаї 40:28)), справжня мета Божого відпочинку полягала в тому, аби дати людству Божественний приклад. Люди також повинні працювати шість днів, а сьомого дня, у суботу, відпочивати. Богослов Карл Барт припустив, що Божий відпочинок після закінчення творіння став частиною «завіту благодаті», у якому людей було запрошено «відпочивати з Ним… стати учасниками [Божого] спочинку» (Church Dogmatics. Vol. 3. Part 1 (Edinburgh, Scotland: T&T Clark Ltd., 1958). P. 98).

Наступного дня після створення чоловіка й жінки Господь у Своїй любові закликав їх до відпочинку, щоб вони налагодили близьке спілкування з Тим, за образом Котрого були створені. За задумом Творця ці близькі стосунки і спілкування мали тривати вічно. Після гріхопадіння людства таке щотижневе спілкування зі Спасителем було найкращим часом у житті кожного віруючого.

`Якби хтось запитав вас: «Яку користь принесло дотримання суботи вашим взаєминам з Господом?», — що б ви відповіли?`

---

#### Додаткове читання: Вибрані цитати Эллен Уайт

Святий день Божого відпочинку був установлений для людини, і справи милосердя цілком відповідають його призначенню. Бог не бажає, щоб Його творіння страждало від болю, який можна полегшити в суботу, як і будь-якого іншого дня. {ХНС 184.3}

Праця Неба ніколи не припиняється, і люди також ніколи не повинні відпочивати від добрих справ. Субота не повинна бути днем бездумного проведення часу. Закон Божий забороняє світську працю в день Господнього відпочинку. Праця задля заробітку не повинна виконуватися. Усяка діяльність з метою отримання світських задоволень або зиску протирічить Заповіді. Як Бог, завершивши Свою творчу працю, спочив у суботу, благословивши її, так і людина має залишити свої повсякденні заняття і присвятити священні години здоровому відпочинку, молитві і звершенню справ, приємних Богові. Зціляючи хворих, Христос діяв у повній згоді із Законом. Такі діла прославляли суботу. {ХНС 185.1}