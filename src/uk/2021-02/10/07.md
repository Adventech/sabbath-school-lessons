---
title:  'Для подальшого дослідження'
date:   04/06/2021
---

«Розділяючи з учнями хліб і вино, Христос урочисто пообіцяв стати їхнім Викупителем. Він уклав з ними новий завіт, згідно з яким усі, хто приймає Його, стають Божими дітьми та співспадкоємцями з Христом. Через цей завіт вони одержують усі благословення, котрі Небо може злити на них у цьому житті й житті прийдешньому. Новий завіт мав бути ратифікований кров’ю Христа. Тому служіння Причастя має нагадувати учням Христа про безмежну жертву, яку Він приніс за кожного з них особисто як члена великого цілого, яким є гріховне людство» (Е. Уайт. Бажання віків. С. 659).

«Найвизначніша риса цього завіту миру — надзвичайне багатство вибачної милості до грішника, якщо він кається й відвертається від свого гріха. Дух Святий описує Євангеліє як спасіння завдяки великій милості нашого Бога. “Я буду милосердний до їхньої неправедності”, — говорить Господь, — “й більше не згадаю їхніх гріхів” (Євр. 8:12). Чи нехтує Бог правосуддям, являючи милість грішникові? Ні, Бог не може дискредитувати Свій Закон, дозволяючи безкарно порушувати його. Згідно з новим завітом, умовою життя є досконалий послух. Якщо грішник кається та визнає свої гріхи, він отримує прощення. Завдяки жертві Христа, принесеній заради нього, прощення йому гарантоване. Христос задовольнив вимоги Закону заради кожного розкаяного віруючого грішника» (Е. Уайт. Божа дивовижна благодать. С. 138).

**Запитання для обговорення:**

`1. Наскільки краще мати Закон, записаний у серці, ніж лише на кам’яних скрижалях? Який Закон легше забути: написаний на камені чи написаний у серці?`

`2. Від часу падіння людства спасіння можна одержати тільки через Ісуса, хоч у різні історичні епохи ця істина відкривалася по-різному. Хіба із завітами відбувається не те саме?`

`3. Ще раз прочитайте другу цитату із праць Е. Уайт у сьогоднішньому уроці. Яке значення автор вкладає у вислів «досконалий послух», необхідний для взаємин завіту? Хто єдиний виявив «досконалий послух»? Як подібний послух відповідає вимогам Закону щодо нас?`

**Висновок:**

Новий завіт — це більше, повніше і краще об’явлення Плану спасіння. Ми, учасники нового завіту, приймаємо його вірою — вірою, яка виявляється в послуху Законові, написаному в наших серцях.