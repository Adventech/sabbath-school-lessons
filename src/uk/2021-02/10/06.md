---
title:  'Священник нового завіту'
date:   03/06/2021
---

Послання до євреїв приділяє велику увагу Ісусові як нашому Первосвященнику в Небесній святині. Фактично в Посланні до євреїв міститься найзрозуміліший виклад цього питання, який тільки можна знайти в Новому Завіті. Це не збіг. Небесне служіння Христа нерозривно пов’язане з обітницями нового завіту.

Старозавітне служіння у святині було ілюстрацією істин старого завіту. Воно було зосереджене на жертвоприношенні й посередництві. Тварин приносили в жертву, а їхню кров священники вносили до святині. Усе це були символи спасіння тільки в Ісусі. Символи не спасали.

`Прочитайте Євр. 10:4. Чому через смерть тварин не можна отримати спасіння?`

Усі старозавітні ритуали (жертвоприношення тварин, посередництво священників та інші) указували на Христа і виконалися в Ньому. Ісус став Жертвою, Його Кров’ю запечатаний новий завіт. Кров Христа утвердила новий завіт, унаслідок чого Сінайський завіт і його жертви стали «старими», або недійсними. Раз і назавжди було принесено істинну Жертву (Євр. 9:26). Після смерті Христа зникла необхідність убивати тварин. Служіння в земній святині виконало своє призначення

`Прочитайте Матв. 27:51, де йдеться про те, як під час смерті Ісуса розірвалася завіса в земній святині. Як ця подія допомагає нам зрозуміти, чому земна святиня виконала своє призначення?`

Із жертвоприношеннями тварин було пов’язане служіння священників-левитів, котрі від імені народу приносили та представляли жертви в земній святині. Коли припинилися жертвоприношення, зникла й необхідність у служінні священників Усе виконалося в Ісусі, Який нині звершує служіння, вносячи Свою Кров у Небесну святиню (див. Євр. 8:1-5). Послання до євреїв звертає увагу на Христа як Первосвященника на Небесах, Котрий входить до Святині зі Своєю Кров’ю (Євр 9:12) та виступає як наш Посередник. Ось підстава для наді та обітниця, яку дано нам у новому завіті.

`Що ви відчуваєте, усвідомлюючи, що сьогодні Ісус заради вас звершує служіння на Небесах, вносячи Свою Кров до Небесного святилища? Наскільки це зміцнює вашу впевненість у спасінні?`