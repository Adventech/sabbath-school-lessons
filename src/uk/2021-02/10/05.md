---
title: 'Кращий завіт (Євр. 8:6)'
date: 02/06/2021
---

Учора ми побачили, що за основними елементами старий і новий завіти були однакові. Їхня суть — у спасінні через віру в Бога, Котрий прощає наші гріхи не тому, що в нас є щось цінне, а виключно по Своїй благодаті. Завдяки прощенню ми вступаємо з Ним у взаємини, підкоряючись Йому з вірою й послухом.

Однак Послання до євреїв називає новий завіт «кращим». Як нам зрозуміти, що це означає? Чим один завіт кращий за інший?

`У чому полягала «вада» старого завіту? (Євр. 8:7, 8).`

Проблема старого завіту полягала не в самому завіті, а в нездатності людей осягнути його вірою (Євр. 4:2). Перевага нового завіту над старим у тому, що Ісус — замість того аби бути представленим тільки через жертвоприношення тварин (як у старому завіті), — тепер з’явився Сам, помер, воскрес і звершує служіння Первосвященника. Отже, запропоноване в новому завіті спасіння — те саме, що й у старому. Однак у новому завіті Бог завіту і Його любов до грішного людства явлені в усій повноті. Новий завіт кращий, бо все, що було викладено через символи й прообрази в старому завіті, виконалося в Ісусі безгрішне життя, смерть і первосвященницьке служіння Котрого символізувало служіння в земній святині (Євр. 9:8-14).

Сьогодні замість символів, прообразів і прикладів у нас є Сам Ісус, не тільки як заколений Агнець, Який пролив Свою кров за наші гріхи (Євр. 9:12), але також як наш Первосвященник, Котрий звершує на Небесах служіння заради нашого блага (Євр. 7:25). Хоч Він пропонує те саме спасіння, але новий завіт кращий за старий саме тому, що в новому повніше розкривається Його об’явлення про Самого Себе та спасіння через Нього.

`Прочитайте Євр. 8:5; 10:1. Яке слово використовує автор для опису служіння в старозавітній святині? Як використання цього слова допомагає нам зрозуміти перевагу нового завіту?`

`Подумайте, чому знання життя Христа, Його смерті та первосвященницького служіння заради нас дозволяють нам зрозуміти Бога краще, ніж служіння ритуального жертвоприношення тварин у земній святині?`

---

#### Додаткове читання: Вибрані цитати Эллен Уайт

Віра в Христа просто як Спасителя світу ніколи не принесе зцілення душі. Спасенна віра не означає просте погодження з євангельською істиною. Справжня віра приймає Христа як особистого Спасителя. Бог дав Свого Єдинородного Сина, щоб я, віруючи в Нього, «не загинув, але мав життя вічне» (Івана 3:16). Приходячи до Христа згідно з Його Словом, я повинен вірити, що одержую Його спасенну благодать. І тепер маю жити «вірою в Божого Сина, Який полюбив мене і віддав Себе за мене» (Гал.2:20). {СЗ 34.2}

Для багатьох віра — точка зору. Спасенна віра — це дія, з допомогою якої ті, що приймають Христа, вступають у відносини заповіту з Богом. Жива віра — це зростання сили, цілковите довір’я, з допомогою котрих, через благодать Христа, людина стає переможцем. {СЗ 34.3}

Будемо ж бадьорими й мужніми... Господь знає кожну нашу потребу. Наш вірний заповітові Бог поєднує доброту і піклування ніжного Пастиря з усемогутністю Царя царів. Його сила абсолютна, вона є запорукою неодмінного виконання Його обітниць для всіх, хто покладається на Нього. У Нього є засоби, щоб усунути будь-яку перешкоду та підтримати тих, хто служить Йому і шанобливо ставиться до використовуваних ним засобів. Любов Бога настільки вища від усякої іншої любові, наскільки небо вище від землі. Він охороняє Своїх дітей з любов’ю безмірною та вічною. {СЗ 379.5}

У найпохмуріші дні, коли все постає в найбільш непривабливому світлі, зберігайте віру в Бога. Він звершує Свою волю, чинячи все на добро Своєму народові. Сила тих, які люблять Його і служать Йому, відновлюватиметься з дня на день. {СЗ 380.1}

Господь може і бажає надати Своїм слугам усю необхідну допомогу. Він дасть їм мудрість, котрої вимагають їхні різноманітні потреби. {СЗ 380.2}

«Коли вони їли, Ісус узяв хліб, поблагословив, переломив, подав їм і сказав: Прийміть, споживайте, це тіло Моє! І взявши чашу, Він віддав подяку, подав їм — і всі пили з неї. І Він промовив до них: Це кров Моя Нового Завіту, що проливається за багатьох.» {ХНС 626.4}

Поділяючи з учнями хліб і вино, Христос урочисто пообіцяв стати їхнім Спасителем. Він уклав з ними Новий Заповіт, згідно з яким усі, хто приймає Його, стають Божими дітьми і співспадкоємцями із Христом. Через цей Заповіт вони одержали всі благословення, котрі Небо могло злити на них у житті земному і майбутньому. Новий Заповіт затверджений кров’ю Христа, а тому служіння Причастя повинно нагадувати учням Христа про безмежну жертву, яку Він приніс за кожного з них особисто як за члена гріховного людства. {ХНС 630.3}