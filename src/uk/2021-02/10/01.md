---
title: 'Новий завіт'
date: 29/05/2021
---

### Біблійні тексти для дослідження
Єрем. 31:31-34; Матв. 5:17-28; Осії 2:20-22; Ісаї 56:6, 7; Євр. 8:7, 8; 10:4; Матв. 27:51.

> <p>Пам’ятний вірш</p>
> «Ось дні наступають, — говорить Господь, — і складу Я із домом Ізраїлевим і з Юдиним домом Новий Заповіт» (Єрем. 31:31).

«Подібно до того, як у Біблії представлено два закони один незмінний і вічний, а другий — тимчасовий, дочасний так існують і два завіти. Завіт благодаті вперше був укладений з людиною в Едені; після гріхопадіння людина отримала Божественну обітницю про те, що насіння жінки зітре змієві голову. Цей завіт пропонував усім людям прощення та зміцнювальну Божу благодать для послуху в майбутньому через віру в Христа. Він також обіцяв їм вічне життя за умови збереження вірності Божому Законові…

Новий завіт укладений “на кращих обітницях”, — на обітницях прощення гріхів та Божій благодаті, яка відновить серце і приведе його до гармонії з принципами Божого Закону. “Ось отой Заповіт, що його по цих днях складу з домом Ізраїля, — каже Господь: Дам Закона Свого в середину їхню і на їхньому серці його напишу... їхню провину прощу, і не буду вже згадувати їм гріха!” (Єрем. 31:33, 34)» (Е. Уайт Патріархи і пророки. С. 370, 372).

В уроці цього тижня ми зосередимо нашу увагу на новому завіті, порівнюючи його зі старим. Підстава нового завіту його основна надія й головні умови — ті самі, що і в старому завіті. Кожен завіт, укладений Богом з людиною, завжди був завітом Божої благодаті й милості — завітом, заснованим на любові, яка долає людські вади й хиби.

**СТИСЛИЙ ОГЛЯД УРОКУ: Які паралелі існують між старим і новим завітами? Яку роль у завіті відіграє Закон? З ким було укладено ці завіти? Про що йдеться в Посланні до євреїв, де сказано про «кращий Завіт»? (Євр. 8:6). Який зв’язок між завітом і Небесною святинею?**

---

#### Додаткове читання: Вибрані цитати Эллен Уайт

Любов є принципом, що лежить в основі Божого правління на небі і на землі, тому життя християн покликане випромінювати цю любов. Любов Христа — це не якесь спотворене поняття, це не любов у звичному для нас розумінні цього слова. Це — принцип Божого правління і Його відношення до всіх людей. Вона глибока, широка й неосяжна. Наповнена нею людина ніколи не скаже: «Я любитиму лише тих, хто любить мене». Серце, яке відчуває вплив цього святого принципу, підніметься вище за все, притаманне егоїстичній людській природі. {ЩМП 306.3}

Нам необхідно жити духовним життям у Христі, не лише щоби підготуватися до майбутнього безсмертного життя, але й для того, щоб мати нагоду жити з Христом вже тут, на землі. Ісус не тільки наш Зразок, але Він також наш Друг і Супутник. Тому, покладаючись на Його сильну руку і маючи Його Дух, ми зможемо все більше й більше уподібнюватися до Нього. {ЩМП 306.6}

Але якщо Заповіт з Авраамом містив обітницю викуплення, то для чого ж був укладений ще Заповіт на Синаї? В час своєї неволі народ великою мірою втратив знання про Бога Та принципи, закладені в основу Заповіту з Авраамом. Визволяючи ізраїльтян з Єгипту, Бог бажав показати їм і Свою силу, і милість, щоб вони любили Його і довіряли Йому. Він привів їх до Червоного моря, де переслідувані єгиптянами, вони, здавалося, не мали порятунку: тоді вони повинні були усвідомити свою немічність і потребу в божественній допомозі. Тоді Бог визволив їх. Серця ізраїльтян сповнилися любов’ю та вірою в Його силу, яка була здатна допомогти їм. Він з’єднав їх зі Собою як їхній Визволитель від неволі. {ПП 347.1}

Однак необхідно було донести до свідомості людей глибоку за своїм значенням істину. Проводячи життя серед ідолопоклонства та аморальності, вони не мали правдивого уявлення про Божу святість і надзвичайну гріховність власних сердець; про свою абсолютну неспроможність власними силами дотримуватися Божого Закону; про потребу в Спасителі. Усього цього їм треба було навчитись. {ПП 347.2}

Апостол Павло ясно вказував на зв’язок між вірою і Законом у Новому Завіті. Він писав: «Отже, виправдавшись вірою, маємо мир з Богом через Господа нашого Ісуса Христа». «Тож чи не знищуємо ми Закон вірою? Зовсім ні! Ми підтверджуємо Закон». «Оскільки Закон був безсилий спасти від гріха, будучи ослабленим плоттю», — тобто він не міг виправдати людину, яка за своєю гріховною природою не могла дотримуватись його, — то «Бог послав Сина Свого в подобі гріховної плоті в жертву за гріх, і осудив гріху плоті, щоб виправдання Закону здійснилося в нас, які живуть не за плоттю, а за Духом» (Римл.5:1; 3:31; 8:3—4). {ПП 348.3}