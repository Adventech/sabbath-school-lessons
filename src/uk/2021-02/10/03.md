---
title: 'Перетворення серця'
date: 31/05/2021
---

Коли Південне царство (Юдея) було на межі знищення людей відвели в рабство до Вавилону, Бог провістив через Свого пророка Єремію про новий завіт. В уривку Єрем. 31:31-34 це поняття вперше з’являється в Біблії. Проте коли Північне царство (Ізраїль), до складу якого входило 10 племен, опинилося на межі знищення (приблизно за 150 років до часів Єремії) пророк Осія згадав про інший завіт (Осії 2:18-20).

`Прочитайте Осії 2:20-22. Зверніть увагу на паралель між словами Господа в цих текстах і в уривку Єрем. 31:31-34. Який загальний образ використано тут і що це говорить про основне значення й природу завіту?`

В історії, коли планам Божим щодо народу завіту перешкоджали його непокірність і невір’я, Він посилав пророків з вісткою, що історію завіту з Його вірними дітьми ще не завершено. Незважаючи на те, наскільки невірні були люди незважаючи на їхнє відступництво, непокору й непослух у минулому, Господь, як і раніше, заявляє про Свою готовність установити взаємини завіту з усіма, хто бажає покаятися підкоритися й отримати Його обітниці.

`Прочитайте наведені тексти. Хоч вони не говорять безпосередньо про новий завіт, які елементи в них відображають принципи цього завіту?`

`Єзек. 11:19`

`Єзек. 18:31`

`Єзек. 36:26`

Господь дасть людям «серце пізнати Мене, що Я — Господь» (Єрем. 24:7). Він візьме «з їхнього тіла серце камінне і дасть їм серце із м’яса» (Єзек. 11:19), а також «нове серце і нового духа» (Єзек. 36:26). Крім того, Він каже: «І духа Свого дам Я до вашого нутра» (Єзек. 36:27). Такі діяння Бога — основа нового завіту.

`Якби хтось підійшов до вас і сказав: «Я хочу мати нове серце, у якому буде записано Божий Закон і яке здатне пізнавати Господа, але не знаю, як цього досягти», — що б ви відповіли цій людині?`

---

#### Додаткове читання: Вибрані цитати Эллен Уайт

«Ось Завіт, який Я укладу з домом Ізраїля по тих днях, — говорить Господь, — Мої Закони Я вкладу в їхній розум, напишу їх на їхніх серцях і буду для них Богом, а вони будуть для Мене народом» (Євр.8:10). {ЩМП 307.1}

Благословення Нового Завіту полягають у тому, що Бог прощає всіх без винятку, хто кається у своїх гріхах. Господь чітко говорить, що Він зробить для тих, хто залишає зло й обирає добро, і звертається до Нього: «Бо Я буду милосердний до їхньої неправедності й більше не згадаю їхніх гріхів та їхнього беззаконня» (Євр.8:12). Кожен, хто упокорює своє серце і визнає свої гріхи, здобуде милість і прощення. {ЩМП 307.2}

Той самий Закон, котрий був написаний на кам’яних таблицях, закарбовується Святим Духом на скрижалях серця. Замість намагання досягти власної праведності, ми приймаємо праведність Христа. Його кров очищує нас від наших гріхів. Його послух приймається замість нашого. Після того серце, відновлене Святим Духом, приноситиме «плоди Духа». Благодаттю Христовою ми житимемо в послусі Божому Законові, записаному в наших серцях. Маючи Христового Духа, ми будемо наслідувати Його вчинки. Через пророка Він говорить про Себе: «Твою волю чинити, Мій Боже, я хочу, і Закон Твій —у Мене в серці» (Псал.39:9). Живучи серед людей, Христос проголосив: «Отець не залишив Мене Самого, бо Я завжди роблю те, що Йому до вподоби» (Йоан 8:29). {ПП 348.2}

Прихильність Божа гарантована людям, у серцях яких записаний Його Закон. Вони — одне з Ним. Але юдеї відокремились від Бога. Внаслідок своїх гріхів вони страждали від Його судів. З цієї причини вони опинились у рабстві язичницького народу. Їхній розум був затьмарений беззаконням, а оскільки в минулому Бог виявляв до них велику милість, вони виправдовували цим свої гріхи. Ці люди тішили себе думкою, що вони кращі за інших і мають право на Його благословення. {ХНС 82.1}

«Усе це написано нам на науку — тим, котрі досягли останніх віків». Як же часто ми неправильно витлумачуємо благословення Божі і лестимо себе думкою, що заслужили Його прихильність якоюсь чеснотою! Але Бог у такому разі не може вчинити для нас того, що бажає. Його дари використовуються для самовдоволення, а наші серця стають запеклими в невір’ї і гріхах. {ХНС 82.2}

Тим, хто живе в ці останні дні, загрожує небезпека відсутності чистої релігії, святості серця. Перетворювальна Божа сила не змінює їхнього характеру. Вони заявляють про свою віру в священні істини, як заявляв юдейський народ, проте, відмовляючись утілювати Істину в життя, вони тим самим підтверджують, що не знають ані Священних Писань, ані сили Божої. Сила і вплив Божого Закону десь поблизу, але не в їхній душі, яка не оновлена в істинній святості. {ЦДБ 143.3}