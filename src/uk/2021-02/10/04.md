---
title: 'Старий і новий завіти'
date: 01/06/2021
---

«А тих чужинців, що пристали до Господа, щоб служити Йому та любити Господнє Ім’я, щоб бути Йому за рабів, усіх, хто хоронить суботу, щоб її не збезчестити, і тих, що тримаються міцно Мого заповіту, — їх спроваджу на гору святую Мою та потішу їх в домі молитви Моєї! Цілопалення їхні та їхні жертви будуть Мені до вподоби на Моїм жертівнику, бо Мій дім буде названий домом молитви для всіх народів!» (Ісаї 56:6, 7).

`Єремія стверджує, що новий завіт буде укладено з «домом Ізраїля» (Єрем. 31:33). Чи означає це, що тільки буквальні нащадки Авраама, євреї по крові й народженню, отримають обітниці завіту?`

Ні! По суті, це було не так навіть за часів старого завіту. Те, що всьому єврейському народові було дано обітниці завіту, безперечно, правда. Однак це було зроблено не на шкоду іншим народам. Навпаки, усі — і євреї, і язичники — були запрошені розділити обітниці, але вони мали погодитися вступити в цей завіт. Сьогодні все залишається так само.

`Прочитайте наведені вище тексти із книги пророка Ісаї. Які умови вони ставлять перед людьми, котрі бажають служити Господу? Чи є якась суперечність у тому, що Бог вимагав від них і що Він вимагає від нас сьогодні? Обґрунтуйте свою відповідь.`

Хоч новий завіт названо «кращим» (див. урок за середу), насправді йому притаманні основні елементи старого завіту. Ці завіти ініціював Той Самий Бог. Саме Він пропонує спасіння по благодаті (Вих. 34:6; Римл. 3:24) і шукає людей, які вірою здобудуть право на Його обітниці прощення (Єрем. 31:34; Євр. 8:12). Саме Він бажає вписати Закон у серця євреїв та язичників, котрі підуть за Ним, перебуваючи у взаєминах віри (Єрем. 31:33; Євр. 8:10).

У новому завіті євреї, відгукнувшись на заклик благодаті прийняли Ісуса Христа і Його Євангеліє. Певний час вони були ядром Церкви, «останком», котрий залишився «за вибором благодаті» (Римл. 11:5), на противагу тим, котрі «стали закам’янілими» (Римл. 11:7). Водночас інші народи, у минулому невіруючі, прийняли Євангеліє та були прищеплені до істинного Божого народу, який складається з віруючих різних національностей (Римл. 11:13-24). Отже, язичники, котрі «того часу були без Христа, відчужені від громади Ізраїля, далекі від завітів обітниці… кров’ю Христа стали близькими» (Ефес. 2:12 13). Христос виступає Посередником нового завіту (Євр. 9:15) для всіх віруючих, незалежно від національності чи раси.

---

#### Додаткове читання: Вибрані цитати Эллен Уайт

Хоч цей Заповіт був укладений з Адамом і відновлений з Авраамом, він не міг бути утвердженим до смерті Христа. Він існував як Божа обітниця з того часу, як було вперше згадано про викуплення; його приймали вірою, але після того, як Заповіт був затверджений Христом, він став називатися Новим Заповітом. Основою цього Заповіту є Божий Закон, а сам Заповіт — лише засобом, за допомогою якого люди знову могли перебувати в гармонії з божественною волею, бути слухняними Божому Закону. {ПП 346.3}

Інша угода, названа в Писанні «Старим Заповітом», була укладена між Богом та Ізраїлем на Синаї і затверджена кров’ю жертви. Заповіт Авраама затверджений кров’ю Христа, був названий «другим», або «Новим Заповітом», оскільки кров, якою він запечатаний, пролилася після крові першого Заповіту. Те, що Новий Заповіт був дійсним за днів Авраама, випливає з того, що він був в той час підтверджений як обітницею, так і Божою клятвою «у двох тих незмінних речах, в яких неможливо для Бога сказати неправду» (Євр.6:18). {ПП 346.4}

Спаситель не прийшов скасувати те, про що говорили патріархи і пророки, оскільки Він Сам говорив через цих уповноважених мужів. Усі істини Божого Слова походять від Нього. Але ці дорогоцінні камені були вставлені у фальшиву оправу. Їхнє сяйво використовувалося задля хибних учень. Бог бажав вилучити ці камені з обрамування омани і вставити в оправу істини. Це могла зробити тільки Божественна рука. Істина, змішана з оманою, завжди служила на користь ворогові Бога й людей. Христос прийшов, аби помістити її там, де б вона прославляла Бога і спасала людей. {ХНС 266.3}

Павло порівнює останок Ізраїлю з благородною маслиною, віття якої подекуди було обламане. Він порівнює язичників із гілками дикої маслини, прищепленими до головного стовбура. {ДА 259.2}

Через невірство та відкинення Небесного Плану Ізраїль як народ втратив свій зв’язок із Богом. Але відломлені від маслини гілки Бог міг приєднати до істинного стовбура Ізраїлю — останку, який залишився вірним Богові своїх батьків. «Та й вони, — говорить апостол про ці відломлені гілки, — якщо не залишаться в невірстві, будуть прищеплені, бо Бог має силу їх знову прищепити. Бо коли ти, — звертається він до язичників, — відтятий від дикої за своєю природою оливки, був проти природи прищеплений до доброї оливки, — то наскільки легше будуть прищеплені до своєї ж оливки вони, природні? Бо не хочу, брати, щоб ви не знали цієї таємниці, аби не були високої думки про себе: Ізраїль залишатиметься частково запеклим, доки не ввійде повнота язичників. {ДА 259.3}