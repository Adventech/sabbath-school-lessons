---
title: 'Покладаючись на обітниці'
date: 17/06/2021
---

Про відомого кардинала Белларміна, великого поборника католицизму, який усе своє життя виступав проти ідеї виправдання через зараховану праведність, розповідають таку історію Коли він лежав на смертному ложі, йому принесли розп’яття і _надлишкові заслуги святих<sup>*</sup>_, щоб духовно зміцнити його перед смертю. Однак Беллармін сказав: «Заберіть їх. Думаю, що безпечніше покластися на заслуги Христа».

Чимало людей, наближаючись до кінця життя, озираються назад і бачать, наскільки марні й порожні їхні діла і праця заради того, щоб святий Бог дарував їм спасіння, та наскільки сильно вони потребують праведності Христа.

Однак Добра вістка полягає в тому, що нам не потрібно чекати наближення смерті, аби перебувати безпечно в Господі. Новий завіт засновано на надійних Божих обітницях для сьогодення, обітницях, які нині можуть змінити на краще наше життя.

Прочитайте наведені тексти і дайте відповіді на запитання щодо розвитку, збереження й зміцнення ваших із Богом взаємин завіту:

`Псал. 36:8 (Як ви можете зазнати Божої милості?)`

`Матв. 11:29, 30 (Що зробив Христос, аби полегшити наше ярмо?)`

`Римл. 5:1 (Як виправдання співвідноситься з миром Божим?)`

`Филп. 2:7, 8 (Про що ви дізналися з досвіду життя Христа?)`

`З молитвою проаналізуйте своє життя й запитайте себе: «Що я роблю для зміцнення моїх взаємин із Богом? Що перешкоджає їм? Що мені потрібно змінити?`

<sup>*</sup> Надлишкові заслуги святих — поняття, запроваджене в Середньовіччі в католицьке богослов’я, що означає зайві добрі діла, які зробили святі та якими розпоряджається Церква для поповнення нестачі таких діл у розкаяних грішників (наприклад, через індульгенції). — Прим. експерта.

---

#### Додаткове читання: Вибрані цитати Эллен Уайт

Є доказ, доступний для всіх, — як освічених, так і неосвічених людей, — це свідоцтво особистого досвіду. Бог запрошує вас переконатися у правдивості Його Слова і обітниць: «Скуштуйте і побачите, який добрий Господь» (Псал.33:9). Замість того, щоб покладатися на чужі слова, переконайтеся самі. Господь сказав: «Просіть і одержите» (Йоан 16:24). Його обітниці виконаються, бо вони завжди збуваються. Коли ми прийдемо до Христа і будемо насолоджуватися повнотою Його любові, тоді наші сумніви і духовна темрява зникнуть у світлі Божої присутності. {ДХ 85.2}

Наш Спаситель викупив людство ціною найбільшого приниження... Він указує нам єдиний шлях до вузьких воріт, за якими простягаються великі приємні пасовища. Він позначив кожний крок на цьому шляху; а щоб ніхто не був зведений, Він повідомляє нам, що слід робити: «Візьміть Моє ярмо на себе і навчіться від Мене, бо Я лагідний і покірний серцем, — і знайдете спокій своїм душам. Адже Моє ярмо любе, і Мій тягар легкий» (Матв. 11:29, 30). Це єдиний шлях спасіння для грішників. Знаючи, що ніхто не може виконати це повеління власними силами, Христос наказує нам не тривожитися і не боятися, натомість пам’ятати, як багато Він може зробити, якщо ми прийдемо до Нього, довіряючись Його силі. Він говорить: «Якщо ви понесете це ярмо разом зі Мною, вашим Викупителем, Я буду вашою силою, вашою міццю». {ВНО 50.2}

Благословеннями, пов’язаними із запрошенням Христа, можуть скористатися лише ті, хто несе ярмо Христа. Приймаючи це запрошення, ви позбавляєте світ своєї прихильності й симпатії, усім серцем звертаючись до того, що приносить вам благословення тісного спілкування з Богом. Прийшовши до Христа, ви починаєте жити Його інтересами і прагненнями. {ВНО 50.3}

«Коли хто хоче йти за Мною, — сказав Христос, — нехай зречеться самого себе, бере свій хрест щоденно й іде слідом за Мною» (Луки 9:23). Це доказ учнівства! Якби члени Церкви були виконавцями Слова, як вони урочисто обіцяли під час хрещення, вони б любили своїх братів і постійно прагнули до єдності й гармонії... {ЦДБ 356.4}

Хто вірить у Христа і покірно ходить з Ним... хто пильнує, аби побачити, чим може допомогти, як поблагословити й укріпити душі інших, ті співпрацюють з ангелами, котрі служать майбутнім спадкоємцям спасіння. Ісус дає їм благодать, мудрість і праведність, роблячи їх благословенням для всіх, із ким їм доводиться спілкуватися. Чим більш покірні вони за власною оцінкою, тим більше благословень одержать від Бога, оскільки ці дари не звеличують їх. Вони правильно використовують свої благословення, бо одержують, щоб віддавати. {ЦДБ 356.5}