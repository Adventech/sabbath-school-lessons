---
title: 'Віра завіту'
date: 12/06/2021
---

### Біблійні тексти для дослідження
Гал. 6:14; Римл. 6:23; 1 Івана 5:11, 13; Римл. 4:1-7; Левит 7:18; 17:1-4; Римл. 5:1.

> <p>Пам’ятний вірш</p>
> «А що Законом ніхто не оправдується перед Богом, то це ясно, тому що праведний житиме вірою» (Гал. 3:11).

За сім століть до народження Христа поет Гомер написав «Одіссею», поему про однойменного героя, великого воїна, який, пограбувавши Трою в Троянській війні, вирушив у десятирічне морське плавання, намагаючись повернутися до рідної Ітаки. Плавання було тривалим, оскільки він зіткнувся з корабельними аваріями, бунтами, штормами, чудовиськами й іншими перешкодами, що заважали йому досягнути своєї мети. Зрештою, вирішивши, що Одіссей досить настраждався, боги погодилися дозволити втомленому воїну повернутися додому до родини. Вони визнали, що випробування героя були достатньою спокутою за його помилки.

У певному розумінні ми, подібно до Одіссея, рухаємося довгим шляхом додому. Однак, на відміну від нього, ми ніколи не зможемо «досить настраждатися», аби спокутувати свої помилки й заслужити право повернутися на Батьківщину. Якщо ми і потрапимо додому, це станеться лише завдяки Божій благодаті.

**СТИСЛИЙ ОГЛЯД УРОКУ: Чому спасіння — це дар? Чому тільки Рівний Богові може викупити наші душі? Чому Авраам став прекрасним взірцем віри? Що означає зарахована нам праведність? Як ми можемо прийняти обітниці й надію, даровані нам у Христі?**

---

#### Додаткове читання: Вибрані цитати Эллен Уайт

Юдеї навчали: перш ніж Божа любов буде виявлена до грішника, він має покаятися. Вони вважали: покаяння — це така дія, за допомогою якої люди могли заслужити прихильність Неба. Саме ця думка змусила фарисеїв вигукнути з подивом і гнівом: «Він грішників приймає». Згідно з їхніми ідеями, Він нікому не мав дозволяти наближатися до Себе, окрім покаяних. Однак у притчі про загублену вівцю Христос навчає, що спасіння приходить не завдяки нашим пошукам Бога, натомість пошукам Бога нас. «Нема того, хто розуміє, нема того, хто шукає Бога. Усі збилися з дороги» (Римл.3:11—12). Ми каємося не для того, щоби Бог міг полюбити нас, але Він відкриває нам Свою любов, щоб ми могли покаятися. Коли пастир нарешті приніс заблудну вівцю додому, вдячність пастиря виливається в радісних мелодійних піснях. Він скликає своїх друзів та сусідів, кажучи їм: «Радійте зі мною, бо я знайшов мою вівцю, що загубилася!» Так само, коли Великий Пастир овець знаходить заблудну душу, Небо й Земля об’єднуються в подяці й радості. {НУХ 125.3}

Ми повинні жити вірою, оскільки без віри догодити Богові неможливо. {ЦДБ 359.2}

Ми маємо перевагу проповідувати Слово із силою Духа. Кожна душа може зміцнювати віру в нашого Господа Ісуса Христа. Але чисте духовне життя наступає тоді, коли душа повністю підпорядковує себе Божій волі через Христа, Спасителя-Примирителя. У нас є перевага бути під керівництвом Святого Духа. Виявляючи віру, ми приходимо в спілкування з Ісусом Христом, бо Він перебуває в лагідних і покірних. Вони мають віру, яка діє любов’ю і очищає душу, — віру, котра приносить мир серцю і веде шляхом самозречення й самопожертви... {ЦДБ 359.3}