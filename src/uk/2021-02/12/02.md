---
title: 'Роздуми про Голгофу'
date: 13/06/2021
---

Описаний у Старому Завіті шлях спасіння, передбачений завітом з Мойсеєм, нічим не відрізняється від описаного в Новому Завіті шляху спасіння, передбаченого новим завітом І в старому, і в новому завітах спасіння можна отримати тільки вірою. Якби спасіння можна було здобути завдяки чомусь іншому, наприклад, ділам, тоді вважалося б, що нам заборгували спасіння і Творець зобов’язаний нам його дати. Тільки люди, які не розуміють серйозності гріха, можуть повірити в те, що Бог був зобов’язаний спасти нас. Натомість існувало єдине зобов’язання, а саме: людство заборгувало порушеному Законові. Ми, звичайно, не можемо виконати це зобов’язання на щастя, Ісус виконав його за нас.

«Коли чоловіки й жінки зможуть осягнути велич Жертви принесеної Правителем Небес, — смерть замість людини, — тоді План спасіння буде звеличений і роздуми про Голгофу пробудять ніжні, священні, живі почуття в серці християнина. Хвала Богові й Агнцеві звучатиме в їхніх серцях і на устах. Гордість і самолюбство не знайдуть місця в серцях, де глибоко закарбовані події Голгофи… Усі багатства світу не можуть викупити навіть одну загиблу душу. Хто спроможний виміряти любов, яку відчував Христос до загубленого світу коли висів на хресті, страждаючи за гріхи винних людей? Ця любов безмірна, нескінченна.

Христос явив, що Його любов сильніша за смерть. Він звершував спасіння людини; і хоч вступив у найстрашнішу боротьбу із силами темряви, усе ж посеред цієї битви Його любов ставала дедалі сильнішою. Він витерпів навіть те, що Отець сховав від Нього Своє лице, коли в душевному горі Ісус вигукнув: “Боже Мій, Боже Мій, чому Ти Мене покинув?” Правиця Його здобула спасіння. Ціну за викуплення людини було сплачено, коли в останній душевній сутичці прозвучали благословенні слова, які ніби луною пронеслися серед усього творіння: “Звершилося!”

Сцени Голгофи повинні пробудити найглибші почуття. Буде цілком доречно і виправдано, якщо ця тема викличе у вас велике піднесення і натхнення. Наш розум та уява ніколи не зможуть повністю осягнути і вмістити факт, що невинний незрівнянний Христос мав зазнати настільки болісну смерть і понести на Собі весь тягар гріхів усього світу! Ми не здатні збагнути всю ширину й довжину, висоту й глибину такої любові. Роздуми про незрівнянну глибину любові Спасителя мають наповнити наш розум, зворушити й розчулити душу, очистити й облагородити почуття і повністю перетворити характер» (Е. Уайт. Свідчення для Церкви. Т. 2. С. 212, 213).

`З молитвою поміркуйте над прочитаними словами Еллен Уайт. У цьому контексті прочитайте Гал. 6:14 і запитайте себе: «Як я можу прославити хрест Христа»?`

---

#### Додаткове читання: Вибрані цитати Эллен Уайт

Смерть Христа — це доказ великої любові Бога до людини, це наша запорука спасіння. Забрати від християн хрест — все одно, що забрати сонце з неба. Хрест наближає нас до Бога, примиряючи нас із Ним. З ніжним співчуттям батьківської любові Єгова дивиться на страждання, котрих зазнав Його Син задля спасіння людства від вічної смерті, і приймає нас в Улюбленому. {ДА 144.1}

Без хреста людина не могла б мати єдності з Отцем. Від нього залежить здійснення всіх наших надій. Від нього сяє світло любові Спасителя. Коли біля підніжжя хреста грішник споглядає Того, Котрий помер задля його спасіння, то може мати повноту радості, бо його гріхи прощені. У вірі схиляючи коліна біля хреста, він досягає такої висоти, яка непідвладна людині. {ДА 144.2}

Завдяки хресту ми дізнаємося, що Небесний Отець любить нас безмежною любов’ю, тому не дивуємося словам Павла: «А я не став би хвалитися нічим іншим, як тільки хрестом Господа нашого Ісуса Христа, яким для мене розп’ятий світ, а я для світу» (Гал.6:14). Наша перевага — хвалитися хрестом і повністю присвятити себе Тому, Котрий віддав Себе за нас. Осяяні світлом, що струмує з Голгофи, ми можемо йти вперед, несучи це світло в’язням темряви. {ДА 144.3}

Споглядаючи розп’ятого Спасителя, ми краще розуміємо ціну і значення жертви, принесеної Величністю Небес. Перед нами постає План спасіння у всій своїй славі, і роздуми про Голгофу пробуджують у наших серцях живі святі почуття. Ми будемо прославляти Бога й Агнця серцем і устами, тому що гордість та самозакоханість не можуть жити в душі, котра пам’ятає про Голгофські страждання. {ХНС 633.2}

Хто споглядає незрівнянну любов Спасителя, той матиме високі помисли, його серце очиститься і характер зазнає перетворення. Така людина буде світлом для світу; певною мірою вона відображатиме таємничу Божу любов. {ХНС 633.3}