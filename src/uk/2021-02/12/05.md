---
title:  'Віра Авраама (Частина 2)'
date:   16/06/2021
---

Досліджуючи вірш Бут. 15:6, ми можемо виявити, що в різних перекладах слово «залічив» (єврейське _хашав_) звучить як «зарахував», «вважав за», «приписав», «розглядав як».

Це саме слово зустрічається в інших текстах П’ятикнижжя Мойсея. Людину або річ «вважали за» або «розглядали як» когось або щось, чим ця людина або річ не були. Наприклад, у тексті Бут. 31:15 Рахіль і Лія стверджують, що батько їх «полічив за» («розглядав як» або «вважав за») чужинців, хоч вони були його дочками. Десятина левитів «порахована як» («розглядалася як» або «вважалася за») збіжжя з току, хоч зрозуміло, що це не збіжжя (Чис. 18:27, 30).

`Як ідея заліченої праведності виражена в контексті жертво приношень? (Див. Левит 7:18; 17:1-4).`

Для перекладу єврейського слова _хашав_ використано слово «залічив». Якщо м’ясо особливої жертви

(«мирної жертви») не з’їдали до третього дня, вона втрачала свою цінність і не була «залічена» (Левит 7:18; єврейське _хашав_) людині, що принесла її (пор. Левит 17:1-4). Тільки чітке виконання цього Божого повеління могло дати грішникові можливість бути зодягненим у Божу праведність. У такому разі Господь розглядав грішного як праведного, хоч насправді людина неправедна.

Поміркуйте над цією дивовижною істиною: незважаючи на наші помилки, Бог розглядає нас як праведних, «залічує» нам праведність. Опишіть своїми словами, що, на вашу думку, це означає.

Бути проголошеними праведними не тому, що ми можемо зробити, а виключно через віру в те, що Христос зробив для нас, — така суть слів «праведність по вірі», і це велика істина. Однак не сама віра робить нас праведними; віра — засіб, завдяки якому ми отримуємо дар праведності Христа У цьому краса, таємниця і слава християнства. Все, у що ми, християни, послідовники Христа, віримо, корениться в цій чудовій концепції. Через віру в заслуги Спасителя ми вважаємося праведними в очах Бога. Усе інше — послух освячення, святість, зміна характеру, любов — походить із цієї важливої істини.

`Що ви відповісте людині, котра хоче бути християнином але каже: «Я не відчуваю себе праведним»?`