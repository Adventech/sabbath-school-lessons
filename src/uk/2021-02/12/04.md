---
title: 'Віра Авраама (Частина 1)'
date: 15/06/2021
---

«І ввірував Аврам Господеві, а Він залічив йому те в праведність» (Бут. 15:6).

Цей вірш є одним з найбільш глибоких у всьому Писанні. Він допомагає зрозуміти найважливішу істину біблійної релігії — ми отримуємо виправдання тільки вірою. Згадана у вірші подія відбулася за багато століть до того, як Павло написав про виправдання вірою в Посланні до римлян. Воно повністю присвячене доказам, що від часів Едену спасіння завжди звершувалося тим самим шляхом.

Безпосередній контекст вірша допомагає нам зрозуміти наскільки великою була віра Аврама в Божу обітницю про сина, незважаючи на всі фізичні свідчення про неможливість її виконання. Такою є віра людини, котра усвідомлює свою повну безпорадність; така віра вимагає підкорення власного «я», виявляє цілковиту покору Господу та веде до послуху. Такою була віра Аврама, і вона залічена йому «в праведність».

`Чому в Біблії сказано, що Господь «залічив йому те в праведність»? Чи Аврам володів якоюсь власною праведністю? Що патріарх зробив незабаром після того, як Господь проголосив його праведним? Як це допомагає нам зрозуміти, чому праведність була залічена Авраму попри те, що він міг згрішити?`

Наскільки б життя Аврама не було життям віри й послуху, воно не було життям досконалої віри й досконалого послуху. Іноді він виявляв слабкість то в одному, то в іншому. Усе це веде до ключового моменту, а саме: праведність, яка спасає нас, — це праведність, яка в разі нашого каяття в гріхах залічується нам. Тобто нас проголосили праведними перед обличчям Божим, незважаючи на наші помилки. Небесний Бог бачить нас праведниками, навіть якщо ми не такі. Ось що Він зробив для Аврама, ось що Він зробить для всіх, хто прийде до Нього з вірою Авраама (див. Римл. 4:16).

`Прочитайте Римл. 4:1-7. Перегляньте контекст, у якому Павло наводить вірш Бут. 15:6. Поміркуйте з молитвою над цими віршами та напишіть, що вони говорять особисто вам.`

---

#### Додаткове читання: Вибрані цитати Эллен Уайт

Цей Заповіт відновлений з Авраамом через обітницю: «І всі народи землі благословляться в насінні твоєму» (Бут.22:18). І ця обітниця вказувала на Христа. Авраам розумів це (Гал.3:8, 16) і вірив, що Христос може дати прощення гріхів. Ця віра була зарахована йому в праведність. Заповіт із Авраамом також підтримував авторитет Божого Закону... Ось яким було Боже свідчення про Його вірного слугу: «Авраам послухав голосу Мого, і виконував те, що Я звелів: Заповіді Мої, Постанови й Закони Мої» (Бут.26:5). {ПП 346.2}

З вірою, яка відкидає найменшу самовпевненість, нужденний повинен покластися на безмежну силу Бога. {ВХ 276.2}

Жодні формальні обряди не можуть замінити простої віри і цілковитого самозречення... Лише Христові ми можемо дозволити зробити цю роботу. Наша душа повинна благати: «Господи, візьми моє серце, бо я сам неспроможний віддати його Тобі. Воно належить Тобі за правом. Очисти його, бо я сам не можу зберегти його чистим для Тебе. Врятуй мене всупереч прагненням мого слабкого „я“, що втратило Твій образ. Перетвори мене й віднови, піднеси мене до чистих і святих небесних висот, де щедрий потік Твоєї любові зможе омити мою душу». {ВХ 276.3}

Подібне зречення свого «я» повинно відбуватися не тільки на початку нашого християнського життя. Ми повинні відновлюватися з кожним новим кроком на шляху до Небес. Усі наші добрі вчинки залежать від сили, яка знаходиться поза нами. Звідси — необхідність у постійному звертанні нашого серця до Бога, у щирому, палкому визнанні провин та в покорі душі перед Ним. Тільки завдяки постійному самозреченню та довірі Христові ми можемо жити в безпеці. {ВХ 276.4}