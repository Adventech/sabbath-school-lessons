---
title:  'Місіонерська історія'
date:   18/06/2021
---

#### Щотижнева місіонерська мандрівка

_Ендрю Мак-Чесні_

Деякі діти, що проживають в американському штаті Техас, не слухають місіонерських вістей. Замість цього вони летять у далекі країни, щоб почути ці історії не з чуток.

У церкві міста Грандв’ю це відбувається так: коли діти приходять на Суботню школу, вони реєструються в авіакомпанії _Missionary Airlines_. Кожна дитина показує паспорт з відміткою «Паспорт Суботньої школи Грандв’ю» на стійці авіакомпанії, щоб отримати візу для країни призначення. Наприклад, в одну із субот гість з Адвентистської місії підготував місіонерську розповідь з Китаю, тому представник авіакомпанії — учитель початкових класів Лулі Віклунд — наклеїла на кожен паспорт наклейку із зображенням червоного китайського прапора. Кожна дитина може отримати до трьох зірок у паспорті: за те, що прийшла вчасно, за те, що принесла Біблію, і за запрошення друга.

Першим десяти дітям, що прийшли вчасно, видають посадковий талон бізнес-класу, котрий дозволяє їм вибрати місце в літаку, який стоїть у сусідній кімнаті. Ті, що запізнилися, отримують посадкові талони економ-класу з указаними в них місцями. У дітей також є картки для тих, хто часто літає, з пам’ятними віршами на зворотному боці. Літак, побудований членами церкви, складається з металевого та дерев’яного каркасу, покритого білим полотном. З боків фюзеляжу розташовані овальні вікна.

Коли діти сідають, Лулі вмикає записане повідомлення.

— Дякуємо, що вибрали _Missionary Airlines_, де щосуботи вас очікують нові пригоди! — чують вони голос капітана літака. — Будь ласка, залишайтеся на своїх місцях, тому що один з ваших бортпровідників молиться, перш ніж наш рейс вирушить у подорож.

Після оголошення в одну із субот Лулі запитала одинадцятьох дітей на борту про їхні молитовні прохання. Хлопчик указавши на дірку в задній частині літака, вигукнув: «Молімося щоб нас не викинуло із цього літака під час польоту». Після того як інші діти засміялися, хлопчик серйозно додав: «Будь ласка, помоліться за мого собаку. Він погано почувається» Потім літак вилетів до Китаю.

Приземлившись, діти вийшли з літака і сіли на сусідніх стільцях, щоб послухати місіонерську історію з Китаю. Після цього вони полетіли назад до Техасу. Під час зворотного польоту вчителька проводила вікторину, щоб з’ясувати, що діти зрозуміли з почутої місіонерської історії.

Лулі придумала «Місіонерські авіалінії» за пропозицією свого сина десять років тому. Вона побачила, наскільки творчий підхід до проведення Суботньої школи, частиною яко стали місіонерські вісті, може вплинути на залучення дітей Діти мандрували не лише на літаку, але й на підводному човні ракеті, а одного разу вони вирушили в печеру.

«Діти бачать, що в ці місця вирушають звичайні люди, — говорить вона. — Звичайні люди, яких використовує Бог».