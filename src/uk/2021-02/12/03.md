---
title:  'Завіт і жертва'
date:   14/06/2021
---

«Знаючи, що ви були викуплені від марного вашого життя, переданого батьками, не тлінним сріблом або золотом, а дорогоцінною Кров’ю Христа, як непорочного і чистого Агнця» (1 Петра 1:18, 19).

`Що має на увазі Петро, говорячи про наше викуплення?`

Коли Петро говорить про викупну смерть Христа на хресті, ідея викупу, або ціни, на яку він посилається, викликає спогад про давній обряд звільнення людини з рабства, коли за неї сплачували певну ціну (часто це робив родич). Христос викупив нас із рабства гріха та його остаточного наслідку — вічної другої смерті, але Він здійснив це Своєю «дорогоцінною Кров’ю», Своєю замісною добровільною смертю на Голгофі. Знову наголосимо: це основа всіх завітів; без Жертви Сина Божого завіт стає порожнім та недійсним, адже тоді Бог не зміг би виконати Свою частину угоди — дарувати вічне життя всім віруючим.

`Прочитайте тексти: Римл. 6:23; 1 Івана 5:11, 13. Що їх об’єднує?`

Нам даровано обітницю вічного життя, бо тільки Ісус зміг усунути розрив, через який ми втратили вічне життя. Чому? Тому що тільки праведність і безцінне життя Творця могли списати наш борг перед порушеним Законом — ось наскільки великий був розрив, спричинений гріхом. Зрештою, що можна було би сказати про серйозність вічного морального Божого Закону, якби якась створена смертна істота могла своєю смертю заплатити повну ціну за його порушення? Тільки Той, Хто рівний Самому Богові, Хто є вічне Життя, міг заплатити викуп необхідний для звільнення нас від боргу перед Законом. Ось у який спосіб виконуються всі обітниці завіту; ось як нам і нин дарована обітниця вічного життя; ось як ми були викуплені від гріха та смерті.

`Уявіть, що чиясь дитина в художньому музеї кинула наповнену чорнилом повітряну кульку в картину Рембрандта і повністю зіпсувала її. Картина коштує мільйони; батьки навіть якщо продадуть усе своє майно, не зможуть компенсувати хоча б невелику частину боргу. Як ця ілюстрація допомагає нам зрозуміти, наскільки серйозною є заподіяна гріхом шкода, наскільки ми не здатні компенсувати її та чому тільки Сам Господь може оплатити борг?`