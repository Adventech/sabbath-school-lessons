---
title: 'Новий завіт і нове серце'
date: 22/06/2021
---

«...щоб через віру Христос оселився у ваших серцях, аби ви укорінені й засновані на любові, разом з усіма святими змогли зрозуміти, що то за ширина й довжина, висота й глибина і пізнати Христову любов, яка сягає за межі пізнання, щоб наповнилися ви всякою Божою повнотою» (Ефес. 3:17-19).

Як ми вже зазначали в попередніх уроках цього кварталу новий завіт — це завіт, у якому Господь вкладає Закон у наш серця (Єрем. 31:31-33). У наших серцях не тільки записаний Закон, але, згідно з наведеним вище текстом, перебуває Христос, що, звичайно, логічно, оскільки Христос і Його Закон тісно взаємопов’язані. Отже, із Законом Христовим у нашому серці та Христом, Котрий оселився в ньому (грецьке слово перекладене в сьогоднішньому тексті як «оселитися», також означає «влаштуватися» і несе ідею сталості), ми отримуємо другу найбільшу перевагу завіту — нове серце.

`Для чого нам потрібне нове серце? Які зміни відбудуться в людях, котрі мають нове серце?`

Ще раз прочитайте наведені вище тексти. Зверніть увагу Павло робить акцент на любові, говорячи, що ми повинні бути «укорінені й засновані» на ній. Ці слова свідчать про стабільність, твердість і сталість як основу любові. Наша віра не має сенсу, якщо вона не вкорінена в любові до Бога і ближніх (Матв. 22:37-39; 1 Кор. 13). Така любов не з’являється на порожньому місці, вона виникає внаслідок того, що ми отримуємо певне уявлення про Божу любов до нас (любов, яка «сягає за межі пізнання»), виявлену в Ісусі. Тому наше життя змінюється, перетворюються наші серця, і ми стаємо новими людьми з новими думками, новими бажаннями й новими цілями. Наш відгук на Божу любов до нас змінює наші серця та вселяє в них любов до інших. Можливо, саме це має на увазі Павло, коли говорить про наповнення нас «всякою Божою повнотою».

`Прочитайте 1 Івана 4:16. Як цей текст співвідноситься з тим, що написав Павло в Ефес. 3:17-19?`

`Поміркуйте над текстами, які ми досліджували сьогодні. Що ви можете зробити, аби дозволити обітниці із цих текстів виконатися у вас? Що заважає вам наповнитися «Божою повнотою» (Ефес. 3:19)? Що вам потрібно змінити у своєму житті? Як ви можете допомогти одне одному змінитися?`

---

#### Додаткове читання: Вибрані цитати Эллен Уайт

Серце, яке одного разу скуштувало любов Христа, постійно прагне глибшого насичення, і, віддаючи, ви будете приймати багатшою та щедрішою мірою. Кожне Боже об’явлення для душі збільшує здатність пізнавати й любити. Серце постійно просить: «Більше Тебе!», а Дух Божий незмінно відповідає: «Значно більше»... {ННП 424.5}

Життя Христа було життям, сповненим Божественної вістки про Божу любов, і Він пристрасно бажав великою мірою передати цю любов іншим. Його обличчя випромінювало співчуття, Його поведінці були притаманні милість і покора, любов та істина. Кожний член Його Церкви, яка бореться, повинен виявляти ті ж якості, якщо хоче приєднатися до Церкви, яка торжествує. Любов Христа настільки широка, настільки сповнена слави, що порівняно з нею все, що цінує людина, стає незначущим. Коли нам відкривається ця істина, ми вигукуємо: «О, глибино багатства любові, яку Бог вилив на людей в дарі Свого Єдинородного Сина»... {ННП 425.1}