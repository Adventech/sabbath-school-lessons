---
title: 'Життя в новому завіті'
date: 19/06/2021
---

### Біблійні тексти для дослідження
1 Івана 1:4; Івана 5:24; Римл. 3:24, 25; 2 Кор. 5:21; 1 Івана 4:16; Об’явл. 2:11; 20:6, 14; 21:8.

> <p>Пам’ятний вірш</p>
> «Я ж прийшов, щоб ви мали життя і щоб надміру мали» (Івана 10:10).

У цьому кварталі ми досліджували тему завіту, яка стисло звучить так: «Бог говорить: ось як Я спасу вас від гріха».

Хоч наслідок, грандіозний фінал обітниці завіту — це, звичайно, вічне життя в оновленому світі, нам не потрібно чекати цього фіналу, оскільки ми можемо насолоджуватися благословеннями завіту вже сьогодні. Господь піклується про наше життя, Він бажає кращого для нас зараз. Завіт — не угода, за якою ви, виконавши певні умови, згодом отримаєте свою винагороду. Винагорода, дари — це благословення, якими люди, вірою вступивши у взаємини завіту, можуть насолоджуватися вже тут і зараз.

Урок цього тижня, останній у нашій серії тем про завіт, розглядає певні благословення й обітниці, дані по Божій благодаті й послані в наші серця, адже, почувши Його стукіт, ми відчинили двері. Безперечно, подібних благословень значно більше, ніж ми можемо дослідити в одному уроці. Однак це тільки початок — початок того, що воістину ніколи не закінчиться.

**СТИСЛИЙ ОГЛЯД УРОКУ: Чому ми повинні відчувати радість? На якій підставі можемо претендувати на обітницю? Як завіт звільняє нас від тягаря вини? Що означає мати нове серце?**

---

#### Додаткове читання: Вибрані цитати Эллен Уайт

Кожний може мати особисте, безпосереднє спілкування з Богом. Під керівництвом Святого Духа серце такої людини палатиме любов’ю до Господа. Вона уподібниться до довірливої дитини. Христос не очікує від неї особливих заслуг. О, якби всі могли прийти до Бога такими, якими є, і дозволили Йому змінити їх, зробити Своєю власністю! Господь очікує від них лише одного: щоб вони прийняли Його, навчилися нести Його ярмо і тягар, щоб Небеса могли бачити в них Божих співпрацівників. Кожна душа, що потребує допомоги і спокою, може прийти за світлом і життям до Того, Хто поніс усі тягарі. {ЗІХ 209.6}

Христос просто не міг не світити Своїм життям, оскільки був Світлом. Таким було усе Його служіння... Світло — це відкриття, і воно має сяяти серед моральної темряви. Для тих, що приймають Його, Христос є усім. Він — їхній Утішитель, Захисник, Цілитель. Без Христа взагалі немає світла. Між душею та Ісусом не повинно бути темної хмари. Любляче серце Христа прагне освітити душу яскравим промінням Своєї праведності. {ЗІХ 209.7}

Яка повнота виражена в словах: «Я — Світло для світу!» (Івана 8:12); Я хліб життя! (Івана 6:35); «Я є дорога, і правда, і життя!» (Івана 14:6); «Я — Пастир добрий» (Івана 10:14); «Я ж прийшов, щоб ви мали життя і щоб надміру мали» (Івана 10:10)! Наше життя має бути саме таким — життям понад міру. Бог вдихне це життя в кожну душу, котра помирає для свого «я» та живе для Христа. Однак потрібне цілковите самозречення. Якщо цього не відбудеться, ми будемо нести із собою зло, яке руйнуватиме наше щастя. Якщо ж «я» розіп’яте, тоді в нас живе Христос і сила Духа зміцнює наші зусилля. {ННП 22.4}

Ми повинні щодня присвячувати себе на Боже служіння. Ми маємо приходити до Бога з вірою... Нам необхідно упокорити себе перед Богом. Насамперед потрібно подолати власне «я». Ретельно досліджуйте своє серце. Намагайтеся побачити, що заважає вільному доступу в нього Божого Духа. Ми повинні прийняти Божого Духа, тоді в нас з’явиться сила, аби перемагати разом з Богом. {ННП 23.2}

Небеса зацікавлені в щасті людини. Наш Небесний Отець не позбавляє радості Своїх дітей... Він не тільки очищає їх від гріхів Своєю кров’ю і дає спасіння, а й задовольняє сердечні бажання тих, які погоджуються взяти Його ярмо і понести Його тягар. Він хоче дати мир і спокій усім, хто приходить до Нього за хлібом життя. Ісус закликає до виконання лише тих обов’язків, що приведуть нас на вершину блаженства. Цього стану ніколи не зазнає той, хто опирається волі Божій. Перебуваючи в нас, Христос — наша надія слави — є справжньою радістю в душі. {ДХ 35.1}