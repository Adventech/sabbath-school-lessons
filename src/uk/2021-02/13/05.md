---
title: 'Новий завіт і вічне життя'
date: 23/06/2021
---

«Я є воскресіння і життя; хто вірить у Мене, — хоч і помре, буде жити. І кожний, хто живе й вірить у Мене, — не помре повік» (Івана 11:25, 26).

Вічне життя має два виміри. Вимір теперішнього дає віруючому досвід життя надміру сьогодні (Івана 10:10), а також численні обітниці.

Вимір _майбутнього_ — це, звичайно, вічне життя, обітниця воскресіння тіла (Івана 5:28, 29; 6:39). Хоч воскресіння — подія майбутнього, це єдина подія, яка робить ціннішим усе інше, єдина подія, котра перевершує всі наші сподівання як християн.

Дослідіть сьогоднішній текст. Про що говорить Ісус? Де здобувається вічне життя? Як ми розуміємо Його висловлювання: «Хто вірить у Мене, — хоч і помре, буде жити»? (Див. Об’явл. 2:11; 20:6, 14; 21:8).

Звичайно, усі ми помремо, але, за словами Ісуса, ця смерть — лише сон, тимчасова перерва, яка для віруючих у Нього завершиться воскресінням до життя. Коли Ісус повернеться, померлі в Христі воскреснуть безсмертними, а жив послідовники Господа в мить ока зодягнуться в безсмертя І воскреслі, і живі, що належать Христу, матимуть таке саме перетворене тіло. Тоді для народу Божого почнеться безсмертя

Яка велика радість нині знати, що наш фінал — не в могилі; фактично фіналу немає, ми отримаємо нове життя, яке триватиме вічно.

«Христос став одним із нас за тілом, щоб ми стали одне з Ним за духом. Саме завдяки такому єднанню ми вийдемо з могил; і не лише тому, що Христос виявить Свою силу, а й тому, що через віру Його життя стало нашим життям. Хто розуміє справжню природу Христа і приймає Його в серце, той має вічне життя. Христос перебуває в нас через Духа, а Дух Божий, прийнятий у серце вірою, — це початок життя вічного» (Е. Уайт. Бажання віків. С. 388).

`Як ми можемо насолоджуватися перевагами вічного життя вже сьогодні? Інакше кажучи, що ця обітниця дає нам зараз? Запишіть деякі переваги, котрі ця обітниця вічного життя дає особисто вам у вашому повсякденному житті. Як ви можете розповісти про цю надію й обітницю тому, хто можливо, не може змиритися зі смертю коханої людини?`

---

#### Додаткове читання: Вибрані цитати Эллен Уайт

Для християнина смерть — лише сон, мить мовчання і темряви. Життя сховане з Христом у Богові, і «коли з’явиться Христос — ваше життя, тоді й ви з’явитеся з Ним у славі». {ХНС 752.1}

Голос Того, Хто проголосив на хресті: «Звершилося!», був почутий і мертвими. Він проник через кам’яні стіни гробниць і звелів тим, котрі спали в земному поросі, підвестися. Так само станеться і тоді, коли голос Христа пролунає з небес. Цей голос проникне в могили, відкриє їх, і мертві в Христі воскреснуть. При воскресінні Ісуса відкрилися лише деякі гробниці, але під час Його Другого приходу всі померлі праведники почують Його голос і вийдуть до славного вічного життя. Та сама сила, яка воскресила Христа із мертвих, воскресить Його Церкву і прославить її разом із Ним понад усяку владу і силу, понад усе, що існує не тільки в цьому світі, а й у майбутньому. {ХНС 752.2}

Христос — це саме життя. Він пройшов через смерть, щоб знищити того, хто має владу смерті; Він — Джерело будь-якої життєвої сили. Він — Галаадський бальзам і великий Лікар. Христос зазнав мученицької смерті за найбільш принизливих обставин, аби ми мали життя. Він віддав Своє дорогоцінне життя заради перемоги над смертю. Однак Ісус устав із гробу, і сонми ангелів, прийшовши побачити Того, Хто прийняв пожертвуване життя, почули Його слова тріумфальної радості, коли Він воскрес із гробниці Йосипа та проголосив: «Я є воскресіння і життя». {ВЯЖ 58.6}

Якщо ж ми народжені згори, тоді в нас будуть думки, які були в Ісуса; вони спонукували Його впокорювати Себе заради нашого спасіння. В такому разі ми не будемо шукати найвищого становища. Нашим бажанням буде сидіти біля ніг Ісуса і навчатися від Нього. Тоді зрозуміємо: цінність нашої праці не в галасі або показній активності, що ми створюємо навколо неї. Цінність нашої праці взагалі не залежить від наших сил, а зумовлена тим, наскільки ми сприйняли Святого Духа. Уповання на Бога освячує розум, і ми терпляче зносимо все. {ХНС 311.2}

Коли через Ісуса ми входимо в спокій, то вже на Землі для нас починається небесне життя. Ми відповідаємо на Його запрошення: «Прийдіть до Мене і навчіться від Мене». Таким чином ми входимо у вічне життя. Небеса — це безперервне наближення до Бога через Христа. Чим довше ми перебуваємо в такому блаженному неземному стані, тим більше і більше відкривається нам Його слава. Чим глибше пізнаємо Бога, тим більшим щастям володіємо. Коли ходимо з Ісусом у цьому житті, то, сповнені Його любов’ю, можемо тішитися Його присутністю. {ХНС 312.1}