---
title: 'Вільні від вини'
date: 21/06/2021
---

«Тож нема тепер жодного осуду тим, які в Ісусі Христі

[ходять не за тілом, а за Духом]» (Римл. 8:1).

Була по-звірячому вбита молода жінка, але вбивцю не знайшли. Поліція, влаштовуючи засідку, встановила на її могилі прихований мікрофон. Одного вечора, через багато місяців після смерті жінки, до могили підійшов молодий чоловік. Він опустився на коліна і, плачучи, благав жінку про прощення. Поліція, почувши його слова, заарештувала його за злочин.

Що привело людину на могилу? Звичайно ж, почуття вини.

Хоч жоден з нас, напевно, ніколи не робив нічого такого поганого, як той молодий чоловік, ми всі винні, усі робили те, чого соромимося і за що відчуваємо вину.

Завдяки Ісусові та Крові нового завіту ніхто не повинен жити з тавром вини. Згідно з наведеним вище текстом, нам немає жодного осуду. Головний Суддя розглядає нас як невинних, ніби ми ніколи не робили того, за що відчуваємо себе винними.

`Як наведені тексти допомагають нам зрозуміти вірш Римл. 8:1? Івана 5:24; Римл. 3:24, 25; 2 Кор. 5:21.`

Одна з великих обітниць про життя у взаєминах завіту з Господом полягає в тому, що нам більше не потрібно жити з тягарем вини. Завдяки Крові завіту ми, вирішивши вступити в ці взаємини завіту з Богом і дотримуватися умов віри, покаяння, послуху, можемо бути звільнені від тягаря вини. Коли сатана нашіптує нам на вухо, що ми злі, порочні й надто грішні, аби Бог прийняв нас, ми можемо зробити те, що зробив Ісус, коли сатана спокушав Його в пустелі: цитувати Писання і один з кращих віршів для цього — Римл. 8:1. Це не означає заперечення реальності гріха в нашому житті; навпаки, завдяки взаєминам завіту з Господом ми більше не живемо під осудом за гріх. Ісус був покараний за нас і тепер стоїть перед Отцем, заступаючись за нас Своєю кров’ю та представляючи Свою праведність замість наших гріхів.

`Наскільки важливе в нашому житті Боже прощення всіх наших гріхів? Як усвідомлення цього прощення допомагає нам у спілкуванні з людьми, які згрішили проти нас? Як це має впливати на наше ставлення до таких людей?`

---

#### Додаткове читання: Вибрані цитати Эллен Уайт

Але ж воля Божа якраз і полягає у тому, щоб очистити нас від гріхів, зробити нас Божими дітьми і дати силу жити в святості. Тому ми можемо просити цих благословень з вірою, що отримаємо їх, і дякувати Богові за те, що ми вже одержали їх. Яка це перевага — приходити до Ісуса, очищатися від гріха і стояти перед Законом Божим без сорому і докорів сумління! «Тож нема тепер ніякого осудження тим, котрі в Христі Ісусі живуть не за плоттю, а за духом» (Римл.8:1). {ДХ 39.2}

Тому ми вже не свої, а куплені дорогою ціною. «Не тлінним сріблом або золотом викуплені ви від суєтного життя вашого… але дорогоцінною кров’ю Христа, як непорочного й чистого Агнця» (1Петр.1:18—19). Отже, вам потрібно тільки повірити Богові. Тоді ви почнете нове життя під благодатним впливом Святого Духа. Ви тепер — член Його сім’ї, і Він любить вас так, як Свого Сина. {ДХ 39.3}

Міста-сховища, призначені Богом для стародавнього народу, символізують сховище, яке можна знайти у Христі. Той самий милосердний Спаситель, подбавши колись про існування тимчасових сховищ, пролиттям Своєї крові забезпечив порушників Божого Закону надійним сховищем, у якому вони можуть почуватися в безпеці, не боячись другої смерті. Жодна сила не здатна вихопити з Божих рук душі, котрі приходять до Бога за прощенням: «Отже, нема тепер ніякого осудження тим, котрі у Христі Ісусі». «Хто осуджує? Христос Ісус помер, але й воскрес; Він праворуч Бога і заступається за нас». «Щоб… ми мали міцну утіху, прибігши вхопитися за надію, яка перед нами» (Римл.8:1, 34; Євр.6:18). {ПП 496.2}

Щиро розкаявшись у відступництві, Ізраїль навернувся до Бога. У жадобі й плачі сповідали вони свої гріхи; усі визнали справедливість Божих судів і присягнули виконувати Закон Єгови. Тепер ізраїльтяни мали засвідчити свою віру в Його обітниці. Бог прийняв їхнє каяття, і народ радів, що їхні гріхи прощені; таким чином вони знову стали причасниками Божественної милості. {ПЦ 443.1}

Кожне справжнє навернення до Господа сповнює життя постійним відчуттям радості. Коли грішник підкоряється впливові Святого Духа, він починає бачити різницю між гріховністю й зіпсутістю власного серця та святістю Великого Серцезнавця. Людина визнає себе засудженим грішником. Але не варто впадати у відчай: грішника чекає прощення. Він може тішитися від думки про те, що його гріхи прощені завдяки любові милостивого Небесного Отця. Бог прославляється, приймаючи грішну розкаяну людину в обійми Своєї любові; Він перев’язує її рани, очищає від гріха й зодягає в шати спасіння. {ПЦ 443.4}