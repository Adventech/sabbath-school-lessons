---
title:  'Місіонерська історія'
date:   25/06/2021
---

#### Реальний Бог

_Ендрю Мак-Чесні_

Крістіан Суарес із Колумбії почав уживати наркотики в 14 років. У 18 років він уже був наркоманом зі стажем і рок-зіркою, якою він став після приєднання до відомого рок-гурту. Він був упевнений, що досяг вершини, граючи для своїх фанатів на футбольних стадіонах.

Коли йому виповнився 21 рік, він вирішив зайнятися сольним проєктом. Проте в нього нічого не вийшло, і всі його мрії розбилися. Провівши складний рік на самоті, залишившись без грошей і житла, чоловік повернувся до своєї матері. Наркотики здавалися йому єдиним пристановищем.

Крістіан не вірив у Бога. Однак, пригнічений, сумний, загублений і самотній, він подивився в небо і сказав: «Господи, я не знаю, Хто Ти. Я навіть не вірю в Тебе. Але якщо Ти реальний, якщо Ти справді існуєш, скажи мені: “Я справжній”, — і я піду за Тобою».

Саме цієї мити йому зателефонували.

— Добрий день, чи можу я поговорити з Крістіаном Суаресом? — запитала літня жінка.

— Ви говорите з ним, — сказав він. — Чим я можу вам допомогти?

— Крістіане, я телефоную, щоб сказати вам, щоб Бог реальний, — почув він на тому кінці.

Крістіан був шокований. Жінка, що телефонувала йому, сказала саме ті слова, які він просив у Бога, щоб повірити в Нього.

— Як вас звати? — запитав він.

— Мене звуть Нульбія, — відповіла жінка.

Це була 65-річна сестра Леонардо, одного з його друзів-музикантів.

— Чому ви сказали мені саме ці слова? — запитав Крістіан.

Вона відповіла, що побачила його вперше, коли він два тижні тому приїхав до неї додому, щоб забрати її брата на репетицію. Тієї ночі вона молилася: «Господи, ти потрібний цьому юнаку». Через два тижні вона відчула спонукання зателефонувати йому. Дізнавшись у брата номер телефону, вона помолилася і зателефонувала.

Крістіан зателефонував іншому своєму другу, Альфонсо щоб розповісти йому про телефонний дзвінок. Альфонсо почув схвильований голос друга і попросив Крістіана прийти до нього додому. Він зустрів Крістіана з Біблією в руці. Крістіан був здивований. Альфонсо жодного разу не згадував Бога за ті роки, коли вони були друзями. Друзі розмовляли всю ніч Альфонсо пояснював йому вчення адвентистів сьомого дня Виявилося, що Альфонсо хотів стати адвентистом.

Через три місяці Крістіан уклав завіт з Богом і перестав уживати наркотики. Сьогодні, через десять років після цих подій, він навчається на пастора в Колумбійському адвентистському університеті. Альфонсо також приєднався до Адвентистської церкви.

Крістіан тепер не сумнівається в існуванні Бога. «Для Бога немає нічого неможливого», — упевнений він.

_Пожертви Тринадцятої суботи цього кварталу допоможуть відкрити центр впливу «Краще життя» при Колумбійському адвентистському університеті для підготовки студентів до місіонерського служіння._