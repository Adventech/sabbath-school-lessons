---
title: 'Завіт з Ноєм'
date: 05/04/2021
---

«І складу Я заповіта Свого з тобою, і ввійдеш до ковчегу ти, сини твої, і жінка твоя, і жінки твоїх синів із тобою» (Бут. 6:18)

У наведеному вірші слово «заповіт» (у значенні «завіт») з’являється в Біблії вперше, причому в особливому контексті Бог щойно розповів Ноєві про Своє рішення знищити Землю через масове зростаюче поширення гріха. Хоч це знищення відбудеться під час усесвітнього потопу, Бог не залишає створений Ним світ. Господь продовжує пропонувати взаємини завіту, уперше приведені в дію відразу після гріхопадіння. Божественний «Я», пропонуючи завіт, Сам є підставою безпеки Ноя. Як Бог, Котрий зберігає завіт, Господь обіцяв захистити членів його сім’ї в разі їхньої готовності жити з Ним у постійних особливих взаєминах, що привели до послуху.

`Чи був завіт з Ноєм одностороннім? Пам’ятайте, що ідея завіту передбачає більше ніж одну сторону. Чи мав Ной свої зобов’язання за угодою, які необхідно було виконувати? Який урок для нас міститься у відповіді на ці запитання?`

Бог повідомив Ноєві, що насувається потоп і світ буде знищений. Однак Він укладає з патріархом угоду, обіцяючи врятувати Ноя та його сім’ю.

Господь сказав, що «складе» з Ноєм «заповіта». Слово «складати» включає намір дотримуватися завіту: ви виконуватимете сказане вами. Це не якась химерна заява; «складати» також означає зобов’язання. Припустимо, що Господь сказав Ноєві: «Незабаром світ буде знищений жахливим потопом, і Я, можливо, врятую тебе, а може, й ні. Але тепер зроби ось це, а потім побачимо, що станеться. Проте Я не даю жодних гарантій». Подібні заяви навряд чи супроводжуються такими запевненнями й обітницями, які містяться в завіті.

`Деякі люди стверджують, що Ноїв потоп був не всесвітнім, а просто локальною повінню. Якщо це так, тоді в контексті Божої обітниці в Бут. 9:15 (див. також Ісаї 54:9) щоразу, коли відбувається ще одна локальна повінь (а вони, практично, відбуваються постійно), Божа обітниця завіту порушується. Натомість факт, що не було ще одного всесвітнього потопу, доводить дієвість Божої обітниці завіту. Як цей факт відповідає на запитання, чи можемо ми довіряти обітницям Господа?`

---

#### Додаткове читання: Вибрані цитати Эллен Уайт

Більш ніж за сто років до потопу Господь послав ангела до вірного Ноя сповістити йому про те, що більше не буде милувати розбещений людський рід. Однак Він не хотів залишати їх у незнанні стосовно Свого задуму. Він бажав навчити Ноя, зробити з нього вірного проповідника, котрий застерігав би світ про прийдешню загибель, щоб у мешканців Землі не було виправдання. Ной мав проповідувати народові, а також будувати за Божим повелінням ковчег для спасіння свого і своєї сім’ї. Ной повинен був не тільки проповідувати, а й, будуючи ковчег, власним прикладом переконувати всіх: він вірить у те, що проповідує. {ІВ 48.3}

Ной вірно виконав усі вказівки, отримані від Бога. Будівництво ковчега у всіх деталях було закінчене так, як звелів Господь; для людей і тварин була заготовлена їжа. {ПП 74.3}

Бог звелів Ноєві: «Увійди ти і вся твоя родина в ковчег, бо Я побачив тебе одного праведним переді Мною в оцім роді». Світ відкинув застереження Ноя, але його вплив і приклад стали благословенням для сім’ї. Нагородою за вірність і чистоту було спасіння Богом усіх її членів. Яка ж винагорода за батьківську вірність! {ПП 75.1}

Перш ніж послати Свої суди на Землю, Бог завжди застерігає людей. Хто вірив Його попередженню і діяв згідно з цією вірою, підкоряючись Божим Заповідям, ті уникали судів, які уражали неслухняних і невірних. Ноєві було сказано: «Увійди ти й увесь дім твій до ковчегу, бо Я побачив тебе праведним перед лицем Своїм у цім роді». Ной послухався і був урятований. ...  Так само було дане застереження Господнім учням про зруйнування Єрусалима. Хто пильнував, ті втекли з міста і врятувалися від загибелі. Нам також дане застереження про Другий прихід Христа і загибель світу. Хто прийме застереження, ті спасуться. {ХНС 604.2}