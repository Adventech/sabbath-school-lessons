---
title: 'Основи завіту'
date: 04/04/2021
---

«І дам Я Свого заповіта поміж Мною та поміж тобою, і дуже-дуже розмножу тебе» (Бут. 17:2).

«Єврейське слово _берит_, перекладене як _завіт_, зустрічається в Старому Завіті 287 раз. Його також можна перекласти, як _заповіт_ або _остання воля_. Походження слова неясне, але воно почало “означати те, що пов’язує разом дві сторони”. Це слово використовувалося для багатьох різних типів “зв’язку” як між людиною й людиною, так і між людиною та Богом. Це слово широко вживалося, коли обидві сторони були людьми, і мало певне релігійне вживання, коли заповіт укладався між Богом і людиною. Релігійне вживання було насправді метафорою, заснованою на загальному вживанні, але з більш глибоким відтінком значення [сенсом]» (J. Arthur Thompson, “Covenant (OT)”, The International Standard Bible Encyclopedia, revised edition (Grand Rapids, MI: William B. Eerdmans Publishing Company, 1979), vol. 1, p. 790).

Подібно до шлюбного завіту, біблійний завіт визначає як _взаємини_, так і _процедуру_. Як процедура, біблійний завіт містить такі основні елементи:

1. Бог підтвердив _обітниці_ завіту клятвою (Гал. 3:16; Євр. 6:13, 17).

2. _Зобов’язанням_ завіту був послух Божій волі, вираженій у Десяти Заповідях (П. Зак. 4:13).

3. _Спосіб_, завдяки якому виконується Боже зобов’язання завіту, — за допомогою Христа і Плану спасіння (Ісаї 42:1, 6).

Проаналізуйте перераховані вище три елементи (Божі обітниці, наш послух і План спасіння). Яким чином, на вашу думку, ці чинники діють у вашому житті з Господом? Кількома реченнями опишіть, як вони виявляються у вашому житті зараз.

У старому завіті система жертвоприношень викладала народові весь План спасіння. За допомогою її символів патріархи й Ізраїль навчалися виявляти віру в майбутнього Спасителя Завдяки її обрядам розкаяний грішник міг отримати прощення та звільнитися від провини. У такий спосіб могли бути збережені благословення завіту, а духовне зростання — відновлення образу Божого в житті — могло тривати, навіть коли людині не вдавалося повністю виконати свої зобов’язання за угодою.

`Хоч існують завіти, укладені між людьми, основне вживання слова «берит» у Біблії стосується взаємин між Богом і людством. Якщо взяти до уваги, Хто Бог і хто ми в порівнянні з Ним, то який вид стосунків буде відображений у такому завіті?`

---

#### Додаткове читання: Вибрані цитати Эллен Уайт

Божий народ повинен бути відомий як народ, який служить Йому самовіддано, щиро, від усього серця, який не приймає почесті для себе, але пам’ятає, що уклав з Господом священний заповіт — служити Йому і тільки Йому... {ННП 401.4}

«І жодного прокляття більше не буде. А буде в ньому престол Бога і Агнця, і Його раби будуть служити Йому; і побачать Його обличчя, а Його Ім’я на їхніх чолах» (Об’явл. 22:3, 4). {ННП 402.2}

Хто вони? — Божий народ — це ті, хто на Землі засвідчив про свою вірність. Хто вони? — Це ті, що бережуть заповіді Божі та віру Ісуса, що прийняли Розп’ятого як свого Спасителя. {ННП 402.3}

[Христос] залишив безгрішні світи, товариство святих ангелів у Небесах, адже не міг погодитися з тим, щоб людство відокремилося від Нього. Небесний Купець зняв із Себе царський одяг і корону. Будучи Князем і Вождем усього Неба, Він прийняв на Себе природу людини і прийшов у затьмарений гріхом і заплямований прокляттям світ, щоб знайти загублену перлину, знайти людину, яка впала через непослух... {ЩМП 85.3}

Христос знайшов Свою перлину в смітті. Гордість, на якій заснована тиранія сатани, проникла у серце людини. Однак Божий Син підіймає людину з мороку, щоб віддати хвалу Тому, Хто вивів нас із темряви у Своє чудове світло. Ми перебуваємо у завіті з Богом; ми отримали прощення і знайшли мир. Ісус знайшов перлину — загублене людство — і відновив її у Своїй короні... {ЩМП 85.4}

Він буде надихати надією найбільш грішних, що впали надзвичайно низько. Христос говорить: «Того, хто приходить до Мене, Я не вижену геть» (Івана 6:37). Коли душа знаходить Спасителя, Він радіє, як купець, що знайшов дорогоцінну перлину. Своєю благодаттю Він буде працювати над душею, поки вона не уподібниться до дорогоцінного каменя, відшліфованого для Небесного Царства. {ЩМП 85.5}

Ви повинні щодня присвячувати Богові себе і все. Вам необхідно щодня відновлювати свій завіт з Богом, щоб цілком і назавжди належати Йому. Не покладайтеся на мінливі почуття, натомість утверджуйтеся на міцній основі з Божих обітниць: «Ти сказав, і я вірю обіцяному». Це і є розумна віра. {ННП 141.5}

Вас охопить сум’яття, коли ви побачите, що деякі поводяться всупереч принципам Христа; вам не уникнути випробувань та перевірок вашої віри. Але я благаю вас: дивіться тільки на Ісуса і не допускайте, аби що-небудь озлобило ваше серце чи вкинуло в пітьму й невір’я. Нехай ваша віра буде непохитною. Живіть, як перед Божими очима. Розмовляйте з Ісусом, ніби говорите з другом. Він готовий прийти вам на допомогу в найбільш гіркому випробуванні; Він з вами, коли ви переживаєте найважчі труднощі... {ННП 141.6}