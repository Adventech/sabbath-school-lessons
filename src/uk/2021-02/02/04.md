---
title: 'Завіт Аврама'
date: 06/04/2021
---

«І поблагословлю, хто тебе благословить, хто ж тебе проклинає, того прокляну. І благословляться в тобі всі племена землі!» (Бут. 12:3).

`Прочитайте Бут. 12:1-3. Перерахуйте конкретні обітниці, дані Богом Аврамові.`

Серед цих обітниць звучить ще одна Божа обітниця Аврамові: «благословляться в тобі всі племена землі!» (Бут. 12:3). Що це означає? Як усі племена землі були благословенні в Аврамі? Див. Гал. 3:6-9. Чи можемо ми побачити в цій ранній обітниці обіцянку про Ісуса Месію? Див. Гал. 3:29.

У цьому першому записаному Божественному об’явленні Аврамові Господь пообіцяв увійти з ним у тісні тривалі взаємини ще до того, як Він що-небудь згадував про укладання завіту. Прямі згадки про завіт, якого укладе Бог, з’являються пізніше (Бут. 15:4-21; 17:1-14). На даний момент Він пропонує Божественно-людські взаємини, які мають найважливіше значення. Повторюване «Я [покажу... народом великим тебе вчиню... поблагословлю...]» в Бут. 12:1-3 свідчить про глибину і велич Божої пропозиції й обітниці.

Крім того, Аврам отримує єдине, але випробувальне повеління: «Вийди». Він послухався вірою (Євр. 11:8), однак не для того, щоб досягти обіцяних благословень. Послух Аврама був відповіддю його віри на взаємини любові, які Бог бажав налагодити. Іншими словами, Аврам уже вірив у Бога, уже покладався на Нього, уже довіряв Божим обітницям. Він уже мав цю віру, інакше ніколи б не залишив свою сім’ю й батьківську землю та не вирушив у незвідані місця. Послух Аврама _виявив_ його віру перед людьми й ангелами.

Уже тоді Аврам відкрив ключовий взаємозв’язок між вірою й ділами. Ми спасаємося вірою, наслідком якої стають діла послуху. Спочатку звучить обітниця спасіння, діла йдуть за нею. Хоч без послуху не може бути жодного спілкування завіту і жодного благословення, цей послух є відповіддю віри на те, що Бог уже здійснив. Така віра ілюструє принцип, відображений у тексті 1 Івана 4:19: «Ми любимо Його [Бога] бо Він перший полюбив нас».

`Прочитайте текст Бут. 15:6. Як він відкриває (у багатьох аспектах) основу всіх обітниць завіту? Чому це благословення найцінніше з усіх?`

---

#### Додаткове читання: Вибрані цитати Эллен Уайт

"Однак саме Бог вибрав Ізраїля. Він покликав цей народ, щоб зберігати серед людей знання Його Закону, а також символів і пророцтв, котрі вказували на прийдешнього Спасителя. Він бажав, щоб вони були джерелом спасіння для світу. Єврейський народ мав стати серед інших народів тим, ким був Авраам у країні свого тимчасового перебування, Йосиф — у Єгипті та Даниїл — при царському дворі Вавилона. {ХНС 16.2}

Звертаючись до Авраама, Господь сказав: «І поблагословлю Я тебе… і будеш ти благословенням… і благословляться в тобі всі племена землі». Те саме було сказане і через пророків. Навіть після того, як Ізраїль був спустошений війною і полоном, йому все ж належала обітниця: {ХНС 16.3}

«І залишок Якова буде посеред численних народів, як роса та від Господа, як той дощ на траві, і не буде надії складати на людських синів». Мих.5:7 {ХНС 16.4}"

"Поле боротьби між Христом і сатаною — це поле, на якому звершується План викуплення, — є підручником для Всесвіту. Через те, що Авраамові забракло віри в обітниці Божі, сатана звинувачував його перед ангелами і перед Богом у тому, що Його слуга не виконав умов Заповіту і тому не гідний Його благословень. Бог бажав довести вірність Свого слуги перед усім небом, показати, що ніщо, окрім цілковитого послуху, не може бути прийняте Ним, а також більш повно відкрити перед ними План спасіння. {ПП 133.3}

Це випробовування було набагато тяжчим за те, якого зазнав Адам. Дотримання умов заборони, покладеної на наших прабатьків, не спричиняло страждань, але повеління, дане Аврааму, вимагало від нього у вищій мірі важкої жертви. Небеса із подивом та захопленням спостерігали за беззастережним послухом Авраама. Його вірність отримала схвалення Небес. Звинувачення сатани виявилися неправдивими. Бог проголосив, звертаючись до Свого слуги: «Бо тепер Я знаю, що ти богобійний, і [незважаючи на всі звинувачення сатани] не пожалів для Мене сина свого, одинака». Божий Заповіт з Авраамом, скріплений клятвою перед мешканцями інших світів, свідчить про те, що Бог винагороджує послух. {ПП 134.1}"