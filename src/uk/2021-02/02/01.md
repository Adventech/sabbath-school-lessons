---
title: 'Підручник завіту'
date: 03/04/2021
---

### Біблійні тексти для дослідження
Бут. 9:15; Ісаї 54:9; Бут. 12:1-3; Гал. 3:6-9, 29; Вих. 6:1-8;Єрем. 31:33, 34.

> <p>Пам’ятний вірш</p>
> «А тепер, коли справді послухаєте Мого голосу, і будете дотримувати заповіту Мого, то станете Мені власністю більше всіх народів, бо вся земля — то Моя!» (Вих. 19:5).

Минулого тижня ми розглянули історію падіння людства через гріх наших прабатьків. Урок поточного тижня — стислий виклад теми всього кварталу, оскільки по одному дню тижня ми відводимо на розгляд окремих ранніх завітів. Кожен із цих завітів по-своєму відображав істину для теперішнього часу, яка міститься в Новому завіті, утвердженому на Голгофі кров’ю Ісуса, завіті, у який ми, християни, вступаємо з нашим Господом.

Наше дослідження почнемо із завіту, якого Бог уклав з Ноєм, аби зберегти його та його сім’ю від знищення. Далі перейдемо до завіту з Авраамом, такого насиченого обітницями для всіх нас; потім — до Сінайського завіту і його важливих постанов і, нарешті, розглянемо Новий завіт, на який указували всі інші завіти. Усі згадані завіти ми вивчатимемо докладніше протягом найближчих кількох тижнів. Урок поточного тижня присвячений попередньому огляду цих завітів.

**СТИСЛИЙ ОГЛЯД УРОКУ: Що означає слово «завіт»? Які елементи складають завіт? Якого завіта Бог уклав з Ноєм? Яку надію містив завіт з Авраамом? Яку роль у завіті відіграють віра й діла людини? Завіт — це просто угода чи він передбачає аспекти взаємин? У чому сутність «Нового завіту»?**