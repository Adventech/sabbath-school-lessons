---
title: 'Завіт із Мойсеєм'
date: 07/04/2021
---

**Прочитайте Вих. 6:1-8 і дайте відповіді на наступні запитання:**

`1. Про який завіт говорив Бог? Див. Бут. 12:1-3.`

`2. Як вихід Ізраїлю з Єгипту мав стати Божим виконанням обітниць завіту?`

`3. Яку паралель ви можете провести між цими Божими обітницями народові та Його обітницями Ноєві до потопу?`

Після виходу сини Ізраїлю прийняли завіт на Синаї, котрий був даний у контексті викуплення з рабства (Вих. 20:2) та містив Божі постанови щодо жертвоприношень для викуплення й прощення гріха. Тому, як і всі Божі завіти, це був завіт благодаті — Божої благодаті, яка поширювалася на Його народ.

**Цей завіт знову підтвердив основні акценти в завіті з Авраамом:**

1. Особливе ставлення Бога до Його народу (порівняйте Бут. 17:7, 8 з Вих. 19:5, 6).

2. Ізраїль стане великим народом (порівняйте Бут. 12:2 з Вих. 19:6).

3. Необхідність послуху (порівняйте Бут. 17:9-14; 22:6-18 з Вих. 19:5).

«Зверніть увагу на порядок зображених тут подій: Господь спочатку _спасає_ Ізраїль, а потім дає їм Свій Закон для _дотримання_. Той же самий порядок зображений і в Євангелії. Христос спочатку спасає нас від гріха (див. Івана 1:29; 1 Кор. 15:3; Гал. 1:4), а потім живе в нас згідно зі Своїм Законом (Гал. 2:20; Римл. 4:25; 8:1-3; 1 Петра 2:24)» (Біблійний коментар АСД. Т. 1. С. 602).

Прочитайте Вих. 6:7. Про що повідомляє текст? Зверніть увагу на динаміку в тексті. Ізраїльтяни стануть для Бога народом, а Він буде для них Богом. Господь не тільки бажає ставитися до них особливим чином; Він також бажає, щоб і вони ставилися до Нього особливим чином. Хіба Господь не шукає таких же стосунків і з нами сьогодні? Чи відображає перша частина тексту Вих. 6:7 ваші взаємини з Господом або ж ви просто хтось, чиє ім’я тільки записане в церковних книгах? Якщо ваша відповідь на першу частину запитання — «так», поясніть, чому.

---

#### Додаткове читання: Вибрані цитати Эллен Уайт

Деякі старанно навчали своїх дітей Закону Божого, проте чимало ізраїльтян бачили в Єгипті так багато ідолопоклонства, що не мали чіткого уявлення щодо принципів Божого Закону. Ті, що боялися Бога, кликали до Нього в душевних муках, прохаючи знищити важке ярмо рабства й вивести їх із краю полону, аби вони могли вільно служити Йому. Бог почув їхні благання і поставив Мойсея як Своє знаряддя у справі визволення Його народу. {ІВ 122.3}

"Не тільки в час приходу Спасителя, а й упродовж усіх віків після гріхопадіння й обіцяного відкуплення «Бо у Христі Бог примирив світ із Собою…» (2Кор.5:19). Христос був основою і центром системи жертвоприношення як за часів патріархів, так і в юдейські часи. ... Це Божий Син дав нашим прабатькам обітницю викуплення. Це Він відкривався патріархам. Адам, Ной, Авраам, Ісаак, Яків та Мойсей збагнули суть Євангелія. Вони очікували спасіння від Того, Котрий зайняв місце людини і поручився за неї. Святі мужі давнини спілкувалися зі Спасителем, Який у людському тілі мав прийти в наш світ, а декотрі з них розмовляли з Христом і небесними ангелами віч-на-віч. {ПП 341.2}

Христос не тільки провадив євреїв по пустелі, в особі Ангела, в Котрому перебувало Ім’я Єгови і Котрий, зодягнений у хмарний стовп, ішов поперед народу, — саме Він і дав Закон Ізраїлю (Додаток 7) {ПП 342.1}

Оточений величчю на Синаї, Христос у присутності всього народу проголосив Десять Заповідей Закону Отця. Саме Він вручив Мойсееві Закон, написаний на кам’яних таблицях. {ПП 342.2}"

"А тепер, коли справді послухаєте Мого голосу і будете дотримувати заповіту Мого, то станете Мені власністю більше всіх народів, бо вся земля — то Моя! (Вих. 19:5). {ННП 26.2}

Ця обітниця була дана не тільки Ізраїлю, а й усім слухняним Божому Слову. ... Вірним є Бог, Який покликав вас до спільності з Його Сином. Якщо люди співпрацюють з Богом, виконуючи доручену Ним працю, їхні сили зростатимуть. Якщо вони розвивають просту віру, день у день сподіваючись, що Бог обов’язково зміцнить їх у Христі, Він каже до них, як колись сказав до стародавнього Ізраїлю: «Ти святий народ для Господа, Бога свого, — тебе вибрав Господь, Бог твій, щоб ти був Йому вибраним народом зо всіх народів, що на поверхні землі» (П. Зак. 7:6). Тобто Бог може й хоче провадити і спрямовувати всіх, хто бажає цього керівництва. Він прагне навчити кожного постійної довіри, непохитної віри та беззаперечного послуху. Він звертається до кожного зі словами: «Я — Господь, Бог твій. Ходи зі Мною, і Я осяю світлом твій шлях»... {ННП 26.3}"