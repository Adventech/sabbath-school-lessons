---
title: 'Стадії завіту (Бут. 12:1, 2)'
date: 21/04/2021
---

У Бут. 12:1, 2 розкривається перша стадія завіту, даного Богом Аврамові (цих стадій три). Господь підійшов до Аврама висловив повеління, а потім дав йому обітницю. Такий _підхід_ виявляє милостиве обрання Богом Аврама як першої великої постаті Його особливого завіту благодаті. _Повеління_ включає в себе випробування повної довіри Богу (Євр. 11:8). _Обітниця_ (Бут. 12:1-3, 7), хоч і дана конкретно нащадкам Аврама, містить також обітницю для всього людства (Бут. 12:3; Гал. 3:6-9).

`Другу стадію завіту Бога з Аврамом описано в Бут. 15:7-18. У яких віршах ми знаходимо ті самі кроки, які зазначили на першій стадії?`

`Підхід Бога до людини: вірші`

`Заклик людини до послуху: вірші`

`Божественна обітниця: вірші`

В урочистому ритуалі другої стадії Господь явився Аврамові та пройшов між акуратно розкладеними частинами тварин. Кожну з трьох убитих тварин було розсічено, і дві половини поміщено одна навпроти одної, з проміжком між ними. Птахів убили, але не розсікли. Ті, хто вступав у завіт, повинні були пройти між розсіченими частинами, символічно даючи обітницю вічно покори положенням, урочисто узгодженим учасниками завіту.

Опишіть, що відбувалося під час третьої, останньої стадії Божественного завіту, укладеного з Авраамом (див. Бут. 17:1-14)

Значення імені _Авраам_ підкреслює бажання і задум Бога спасти всі народи. Вислів «багато народів» охоплює і євреїв, і язичників. Новий Завіт стверджує, що справжні нащадки Авраама — це люди, котрі мають віру Авраама й покладаються на заслуги обітованого Месії (див. Гал. 3:7, 29). Отже, ще за часів Авраама Господь мав намір спасти якомога більше людей у всьому світі. Безперечно, сьогодні нічого не змінилося.

`Прочитайте в Об’явл. 14:6, 7 вістку першого ангела. Які паралелі ви можете провести між цією вісткою і положеннями завіту з Авраамом?`

---

#### Додаткове читання: Вибрані цитати Эллен Уайт

Багато людей не здатні складати конкретні плани на майбутнє. Їхнє життя є непевним. Вони не можуть передбачити кінець справ, тому часто тривожаться й непокояться. Будемо пам’ятати, що Божі діти в цьому світі є подорожніми. У нас немає мудрості, аби планувати своє життя. Нам не під силу окреслити своє майбутнє. «Вірою Авраам, коли був покликаний іти на місце, яке мав одержати в спадок, — послухався і пішов, не знаючи, куди йде» (Євр.11:8). {СЗ 377.3}

Надто багато людей, плануючи блискуче майбутнє, зазнають повної поразки. Нехай Бог планує за вас. Як мала дитина, довіртеся керівництву Того, Хто «ноги святих Своїх стереже» (1Сам.2:9). Бог ніколи не провадить Своїх дітей інакше, ніж вибрали б вони самі, якби могли бачити кінець від початку та розпізнати славний задум, котрий вони виконують як Його співпрацівники. {СЗ 377.5}

Ісая був обдарований здатністю найбільш дохідливо доносити до свідомості юдеїв істину про те, що до Божого Ізраїлю прилучаться чимало людей, котрі не належать до тілесних нащадків Авраама. Це вчення не узгоджувалося з тогочасною теологією, однак пророк безстрашно проголошував дану йому Богом вістку, вселяючи надію в серця багатьох людей, котрі щиро прагнули обіцяних Авраамовому насінню духовних благословень. {ПЦ 242.1}

Незадовго до народження Ісака Бог поновив цей Заповіт і знову підтвердив Свій намір щодо людства. «В ньому поблагословляться всі народи землі», — проголосив Господь щодо дитини обітниці. Згодом Небесний Гість ще раз повторив запевнення: «У твоєму потомстві благословляться всі народи землі». {ПЦ 243.1}

Дітям та онукам Авраама було добре відомо, що цей Заповіт не обмежується одним лише народом, але поширюється на всіх. Ізраїльтяни були звільнені з єгипетського рабства, аби стати благословенням для інших народів і щоб ім’я Бога стало відоме «по всій землі». Якби вони підкорялися Його вимогам, то своєю мудрістю й розумінням значно перевершили б усі народи, але така перевага надавалася їм тільки з метою виконання через них Божого наміру щодо «всіх народів землі». {ПЦ 243.2}