---
title: 'Ягве і завіт з Аврамом'
date: 18/04/2021
---

«І промовив до нього: “Я Господь, що вивів тебе з Уру халдейського, щоб дати тобі землю оцю, щоб став ти спадкоємець її”» (Бут. 15:7).

Деякі імена подібні до торговельних марок. Вони настільки тісно пов’язані в нашій свідомості з певними характеристиками, що, почувши назву тієї чи іншої фірми, ми відразу ж згадуємо ці якості. Те саме можна сказати і про імена людей. Наприклад, які характеристики ви згадуєте, коли чуєте такі імена: Альберт Ейнштейн, Мартін Лютер Кінг-молодший або Ганді? Кожне з них пов’язане з певними якостями й ідеалами.

У біблійні часи народи Близького Сходу вважали значення імен дуже важливим. «Євреї завжди вважали, що ім’я вказує або на особисті характеристики названого, або на думки й емоції того, хто дав ім’я, або на супутні обставини, коли це ім’я було дано» (Біблійний коментар АСД. Т. 1. С. 523).

Коли Бог уклав завіт з Аврамом, Він відкрив Себе патріархові під Іменем Ягве [YHWH] (Господь — у Бут. 15:7, а в деяких перекладах написано великими літерами та вимовляється _Ягве_). Тому текст Бут. 15:7 буквально звучить так: «Я Ягве, що вивів тебе з…»

Ім’я _Ягве_, хоч і зустрічається в Старому Завіті 6828 разів, частково оповите таємницею. Очевидно, це форма дієслова _хайя_, «бути», і в цьому контексті воно означає «Вічний», «Сущий», «Самосущий», «Вічносущий», «Самодостатній», «Вічноживущий». Божественні властивості, які підкреслює цей титул, — самоіснування та вірність. Вони вказують на Господа як Живого Бога, Джерело життя, на відміну від язичницьких богів, котрі не існують поза уявою тих, хто їм поклоняється.

Сам Бог пояснює значення Імені Ягве в тексті Вих. 3:14: «Я Той, що є». Це значення відображає реальність безумовного абсолютного існування Бога, водночас підкреслюючи Його владу над минулим, теперішнім і майбутнім.

Ягве — власне Ім’я Бога. Ідентифікація Ягве як Того, Хто вивів Аврама з Уру, пов’язана з проголошенням Божого завіту в Бут. 12:1-3. Господь бажає, щоб Аврам дізнався Його Ім’я бо воно розкриває аспекти Його Особи, особистої природи й характеру; завдяки цим істинам ми можемо навчитися довіряти Його обітницям (Псал. 9:11; 91:14).

`Коли ви роздумуєте про Ім’я Ягве або чуєте його, із чим воно асоціюється для вас: з любов’ю, добротою, турботою чи страхом, суворістю, дисципліною? А про що ви згадуєте, коли роздумуєте про Ім’я Ісус?`

---

#### Додаткове читання: Вибрані цитати Эллен Уайт

Слово Боже звертається до нас зі словами: «І поблагословлю Я тебе... і будеш ти благословенням» (Бут.12:2). {СЗ 313.8}

Прекрасні, чудові слова, котрі майже перевершують нашу віру! Творець усіх світів любить тих, хто віддає себе на служіння Йому, так, як Він любить Свого Сина. Навіть тут і зараз Його милостива прихильність дарована нам такою чудовою мірою. Він дав нам Світло і Велич Небес, а з Ним дарував увесь небесний скарб. Господь пообіцяв рясно поблагословити нас у прийдешньому житті, але такою ж мірою Він наділяє нас царськими дарами і в житті теперішньому. Він бажає, щоб ми, як піддані Його благодаті, насолоджувалися всім, що буде облагороджувати, розвивати і підносити наші характери. Він прагне надихнути молодь силою згори, аби вона могла стати під закривавлений прапор Христа і працювати так, як працював Він, скеровуючи душі на безпечні шляхи та утверджуючи ноги багатьох на Скелі віків. {СЗ 314.1}

Усі, хто прагне працювати в гармонії з Божим планом освіти, отримають Його могутню благодать, Його постійну присутність, Його охорону. {СЗ 314.2}