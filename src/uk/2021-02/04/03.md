---
title:  'Ель-Шаддай'
date:   19/04/2021
---

«І був Аврам віку дев’ятидесяти літ і дев’яти літ, коли явився Господь Аврамові та й промовив до нього: “Я Бог Всемогутній Ходи перед лицем Моїм, і будь непорочний!”» (Бут. 17:1).

До цього Ягве з’являвся Аврамові кілька разів (Бут. 12:1, 7 13:14; 15:1, 7, 18). Тепер, як повідомляє наведений вище текст Ягве знову з’явився Аврамові, відкриваючи Себе як «Бог Всемогутній» (_Ель-Шаддай_); це Ім’я згадується переважно в книгах Буття і Йова. Перше слово в Імені «Бог Всемогутній» — Ель це основне Ім’я Бога, що використовували семіти. Хоч точне значення другого слова _Шаддай_ не зовсім зрозуміле, переклад «Всемогутній» є найточнішим. (Порівняйте Ісаї 13:6 та Йоіла 1:15). Ключова ідея вживання цього Імені полягає в протиставленні могутності й сили Бога немічності й тлінності людства.

Прочитайте тексти Бут. 17:1-6 — ширший контекст Божого звернення до Аврама в першому вірші. Чому в цей час Господь хотів звернути увагу Аврама на Свою могутність і силу? Як слова Бога спонукали Аврама повірити в Його могутність силу? Зверніть особливу увагу на вірш 6.

Буквальний переклад Бут. 17:1-6 буде таким: «Єгова з’явився Авраму та сказав: “Я Ель-Шаддай; ходи перед лицем Моїм, будь непорочний. І укладу заповіт Мій між Мною і тобою і дуже розмножу тебе… І ти станеш батьком багатьох народів… І зроблю тебе дуже плідним”». Ім’я Ель-Шаддай з’являється також у Бут. 28:3, де Ісак говорить, що Ель-Шаддай благословить Якова, розплодить і розмножить його.

Подібну обітницю Ель-Шаддая можна знайти в Бут. 35:11; 43:14; 49:25 — уривках, які говорять про щедрість Бога: Ель, Бог сили та влади, і Шаддай, Бог невичерпних багатств, які Він готовий дарувати тим, хто шукає Його з вірою і послухом.

`Що особисто для вас означає Ім’я Ель-Шаддай? Чи переконалися ви у своєму житті, що наш Бог справді Всемогутній?`