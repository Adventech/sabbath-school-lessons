---
title: 'Зобов’язання завіту'
date: 22/04/2021
---

«Бо вибрав Я його, щоб він наказав синам своїм і домові своєму по собі. І будуть вони дотримуватися дороги Господньої, щоб чинити справедливість та право, а то для того, щоб Господь здійснив на Авраамові, що сказав був про нього» (Бут. 18:19).

Як ми вже говорили, завіт — це завжди завіт благодаті, завіт Бога, Котрий звершує заради нас те, чого ми ніколи не змогли б зробити для себе. Завіт з Авраамом — не виняток.

За власною благодаттю Бог обрав Авраама як Свій інструмент для сприяння в проголошенні Плану спасіння світові. Однак виконання Богом обітниць завіту було пов’язане з готовністю Авраама чинити праведно й коритися Йому вірою. Без цього послуху з боку Авраама Бог не зміг би використовувати його.

Текст Бут. 18:19 показує, як пов’язані благодать і Закон. Цей вірш починається з благодаті («вибрав Я його»), а далі наголошено, що Авраам і його сім’я коритимуться Господу. Отже, віра й діла зображені тут у тісному союзі, як і має бути (див. Якова 2:17).

Однак зверніть увагу на формулювання Бут. 18:19. Що тут сказано про послух Авраама? Хоч послух не є засобом спасіння, якого значення йому тут надано? Згідно із цим текстом, чи міг завіт бути виконаний без послуху? Обґрунтуйте свою відповідь.

Якщо учасники завіту не дотримувалися певних умов, тоді не можна було ані користуватися благословеннями завіту, ані зберегти їх. Хоч ці умови не були необхідні для укладання завіту, вони мали бути відповіддю любові, віри й послуху, а також уособленням взаємин між людством і Богом. Послух був засобом, за допомогою якого Бог міг виконати дані людям обітниці завіту

Порушення завіту внаслідок непослуху — це невірність налагодженим взаєминам. При порушенні завіту порушується не умова дарування, а умова виконання.

`Чи переконалися ви на власному досвіді у важливості послуху в завіті з Господом? Чи можете навести приклади з Біблії або з власного досвіду, коли непослух унеможливив виконання обітниць завіту? Які існують ліки від непослуху?`

---

#### Додаткове читання: Вибрані цитати Эллен Уайт

Послух — це не тільки формальне виконання вимог, а й служіння з любові. Закон Божий є виявом Його природи. Він є втіленням великого принципу любові, тому лежить в основі Божественного правління на небі і на землі. Якщо серце оновлене на зразок Божого, якщо в нашій душі перебуває божественна любов, то чи не будемо ми виконувати Його Закон? Коли любов опановує серцем, коли оновлена людина стає дедалі більш подібнішою до свого Творця, тоді здійснюється обітниця Нового Заповіту: «Укладу Закони Мої в серця їхні і в їхніх думках напишу їх» (Євр.10:16). А якщо Закон записаний у серці, то хіба він не вплине на наше життя? Послух, тобто служіння і вірність, основані на любові, є вірною ознакою того, що ми належимо Христові. {ДХ 46.1}