---
title: Вірність
date: 16/11/2025
---

`Прочитайте тексти Бут. 36:15; Чис. 13:6, 30-32; І. Нав. 14:6, 14. Ким був Халев? Яким було його місце серед ізраїльського народу?`

Ім’я Халев (євр. _Калéв_) походить від єврейського слова «келев» («собака»), яке в Старому Завіті завжди вжите в негативному контексті. Однак слово «келев» використовується в позабіблійних листах і гімнах для вираження мужності, стійкості й вірності слуги своєму господареві. Саме таким був Халев, упродовж усього свого життя демонструючи непохитну відданість Господу.

`Прочитайте тексти Чис. 14:6-10, 21-25; 26:65; 32:12. Халев був готовий висловити власну думку, хоч більшість розвідників нав’язувала зовсім іншу думку, а ізраїльський народ погрожував йому смертю. Що це говорить про Халева?`

Зверніть увагу на важливих ізраїльських лідерів, сучасників Ісуса Навина і Халева: Шаммуа, Шафат, Іґаал, Палтій, Ґаддіїл, Ґаддій, Амміїл, Сетур, Нахбі та Ґеуїл (Чис. 13:1-16). Ці імена знайомі вам? Напевно, ні. Чому? Тому що це імена інших десятьох розвідників, посланих Мойсеєм дослідити Ханаан. Вони забуті, бо їхні імена не були гідні пам’яті. У своєму звіті про Обітовану землю вони зобразили її такою, яку неможливо завоювати. Ці розвідники вважали себе сараною порівняно з велетнями, котрі населяли деякі території Ханаану; їхні серця танули від страху перед «неприступними» стінами ханаанських укріплених міст.

Халев, як старший із двох розвідників, котрі принесли позитивний звіт, бере на себе ініціативу, змальовуючи іншу можливість – позицію віри. Незважаючи на протидію, він був готовий відстоювати правду навіть перед загрозою смерті: «Проте вся громада закричала: Побити їх камінням!» (Чис. 14:10).

`Що робите ви, коли бачите, що більшість людей навколо вас має думку, яка суперечить вашим найглибшим переконанням?`