---
title: 'Перетворені Спогляданням'
date: 20/11/2025
---

`Для нашого духовного зростання необхідне споглядання жит тєвого прикладу великих героїв віри. Водночас наш головний приклад для наслідування — Ісус Христос, Його життя й учення. Як зосередження на житті Ісуса змінює нас? Євр. 12:1, 2; 2 Кор. 3:18.`

Марко Якобоні, нейробіолог із Каліфорнійського університету в Лос-Анджелесі, досліджував функцію дзеркальних нейронів. Ці маленькі клітинні зв’язки активуються як тоді, коли ми виконуємо певну дію (наприклад, сміємося або обіймаємо когось), так і тоді, коли ми спостерігаємо, як хтось виконує ту саму дію. Активність цих нейронів зменшує різницю між спогляданням та діями.

Еллен Уайт пише про важливість споглядання характеру Ісуса Христа: «Дивлячись на Ісуса, ми отримуємо більш яскраве, чітке бачення Бога, і через таке споглядання, ми перетворюємося. Доброта, любов до ближніх стають нашими природними рисами. У нас розвивається характер, який є відображенням Божественного характеру. Перетворюючись на Його подобу, ми збільшуємо нашу спроможність пізнавати Бога. Наші братерські стосунки з небесним світом дедалі розширюються, наша здатність сприймати багатство пізнання й вічну мудрість постійно зростають» (Наочні уроки Христа. С. 355).

`Прочитайте тексти Римл. 12:1, 2. Які два протилежні процеси можуть відбуватися в нашому житті? Як ми можемо переконатися, що діємо правильно?`

У 12-му розділі свого Послання до римлян апостол Павло пише про дві антагоністичні сили, які намагаються формувати наше життя. З одного боку, навколишній світ своїми різноманітними впливами щодня намагається змусити нас пристосуватися до нього, прийняти його «образ», який діє ззовні досередини.

Щоб протидіяти цьому впливу, Святий Дух здатний перетворити нас ізсередини, подібно до того, як гусінь перетворюється на прекрасного метелика. Але щоб цей процес відбувся, нам потрібно присвятити себе Богові та просити Його продовжувати в нас ту добру справу, яку Він розпочав (Филп. 1:6). Зрештою, ми повинні робити свідомий вибір, постійно перебуваючи в Дусі.