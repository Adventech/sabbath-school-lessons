---
title: 'Сила Прикладу'
date: 18/11/2025
---

`Прочитайте тексти І. Нав. 15:16-19; Суд. 1:13; 3:7-11. Що ці історії повідомляють нам про силу прикладу? Як ставлення Халева відтворюється в молодшому поколінні?`

Біблійні уривки повідомляють, що Халев пообіцяв віддати свою доньку Ахсу за дружину тому, хто завоює Девір. Отніїл захопив місто й завоював руку Ахси. Ця історія також свідчить про мужність, віру й готовність Халева долати виклики.

Отже, наступне покоління ізраїльтян наслідувало приклад велетнів віри – Халева й Ісуса Навина. Оскільки старше покоління завершувало своє служіння, нове покоління було готове протистояти викликам та продовжувати виконувати Божий план щодо Ізраїля.

У спосіб, який мало чим відрізнявся від прохання Халева до Ісуса Навина: «Дай же мені цей гористий край» (І. Нав. 14:12, переклад І. Огієнка), Ахса, заохочена своїм чоловіком, виявляє такі самі віру й рішучість, які демонстрував її батько. Завдяки рішучості й сміливості Ахса продовжує лінію прикладу Халева щодо виконання обітниці про завоювання Обітованої землі.

Справді, Обітована земля – це дар Ягве для Ізраїля, але він мав здобути її, з вірою й відвагою покладаючись на обітниці Господа. Рішучість Ахси є прообразом наполегливості тих жінок у Євангеліях, яких не відверне натовп чи учні, і вони не здадуться, доки не отримають благословення від Ісуса для себе та своїх сімей.

`Прочитайте уривок Луки 18:1-5. Який урок для нас містить ця притча?`

`Передача факела віри наступному поколінню має вирішальне значення для виконання місії, довіреної нам Богом. Подумайте про виклики передачі віри наступному поколінню, з одного боку, та про можливості для молодих людей узяти на себе більше відповідальності в Божій справі, з іншого. Що ми можемо зробити, аби сприяти й допомагати молоді брати на себе благочестиве лідерство? Наскільки важливим є наш приклад у цьому процесі?`