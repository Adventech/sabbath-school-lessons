---
title:  Коментарі для Вчителів
date:   21/11/2025
---

### Частина I: Огляд

Життя Ісуса Навина й Халева було досить насиченим. Ранні роки вони провели як раби в Єгипті. На початку дорослого життя стали свідками могутніх Божих діянь під час виходу. У середньому віці вони блукали пустелею разом із приреченим поколінням, котре в минулому намагалося вбити їх, коли вони повстали проти їхньої невіри. Нарешті, у похилому віці ці вірні мужі перейшли ріку Йордан, щоб заволодіти Обітованою землею. У своєму житті вони стали свідками подій, описаних у П’ятикнижжі, окрім книги Буття. Їхній досвід та побачені події сформували характер цих виняткових Божих мужів. Вони пережили рабство і свободу, розчарування й надію, затримку та здійснення.

Цього тижня ми маємо нагоду поміркувати про духовний успіх Ісуса Навина й Халева. Їхню віру та відданість характеризують два вирішальні моменти. Перший — повернення 12 розвідників, коли Ісус Навин і Халев намагаються заохотити перше покоління з вірою йти вперед і заволодіти землею, незважаючи на загрози з боку ханаанців (див. Чис. 13:30-33; 14:5-10). Сорок років по тому, у другому епізоді, Ісус Навин і Халев обирають землю для своєї спадщини. Надзвичайний аспект їхнього вибору (див. І. Нав. 14:6-15) свідчить, чому вони відзначені в біблійній історії як приклади віри, мужності, відданості й наполегливості. Їхній спадок залишається і сьогодні, і він може надихати нинішнє покоління довіряти Богові в найнебезпечніших ситуаціях.

### Частина II: Коментар

**Перспектива віри (Чис. 13:25-14:10)**

Уривок Чис. 13:25-14:10 повідомляє про те, що всі 12 розвідників були однодушні в переказі чистих фактів. Земля дуже родюча. Принесені плоди доводили, що земля «тече молоком і медом». Це поширена фраза на стародавньому Близькому Сході щодо процвітання й урожайності (див. Чис. 13:27). Таке формулювання не випадкове, оскільки воно звучить у Божій промові про Ханаан до Мойсея і народу (див. Вих. 3:8; Левіти 20:24). Справді, земля була надзвичайною. Усі 12 розвідників також одностайно погодилися з військовою потужністю ханаанців, характеризуючи їх як сильних жителів величезних укріплених міст (див. Чис. 13:28). До цього моменту Ісус Навин і Халев мовчали, бо це були незаперечні факти.

Розбіжності виявилися в інтерпретації цих фактів. Більшість зробила висновок: «Ми не зможемо виступити проти цього народу, оскільки він сильніший за нас!... Край, який ми ходили оглядати, — це земля, що поглинає своїх мешканців... Перед ними ми були у своїх очах, наче сарана» (Чис. 13:31-33). У своєму песимістичному оцінюванні 10 розвідників також перебільшили і спотворили факти, стверджуючи, що земля «поглинає своїх мешканців». Отже, вони суперечили самі собі й реальності, яка полягала в тому, що земля вибльовувала свої народи (Левіти 18:26-29), а не поїдала їх. Інтерпретація меншості (Халева та Ісуса Навина) була зовсім іншою.

Еллен Уайт яскраво описує вплив звіту десятьох розвідників на громаду: «Невір’я цих мужів кинуло похмуру тінь на всю громаду, і могутня Божа сила, яка так часто виявлялася для добра вибраного народу, виявилась забутою. Люди не бажали замислитися над тим, що Той, Хто провадив їх аж до цього часу, без сумніву, дасть їм цю землю; вони забули, як чудово Бог урятував їх від гнобителів, проклавши дорогу посеред моря та знищивши переслідувачів — військо фараона. Вони відвернулися від Бога і діяли так, ніби все залежало тільки від сили зброї» (Патріархи і пророки. С. 388).

А Халев та Ісус Навин, на знак обурення фальшивим свідченням десятьох розвідників, роздерли свій одяг. Усупереч їхньому боягузтву й невірству, Халев наполягав: «Ми неодмінно підемо й успадкуємо її, адже ми спроможні побороти їх!» (Чис. 13:30). Ісус Навин і Халев також підтвердили, що немає причин для страху, адже Господь на їхньому боці (див. 14:8-10). На противагу скептичним розповідям про землю, Ісус Навин і Халев стверджували, що її мешканці стануть поживою для Ізраїля, а не навпаки (див. 14:9).

**Правильний вибір**

Наше життя залежить від вибору, а вибір виявляє характер та визначає наше майбутнє і спадщину. Наприкінці свого життя Ісус Навин і Халев прийняли незвичайні рішення щодо місця їхнього відходу на заслужений відпочинок. Цей вибір свідчить: час не змінив їхньої цілковитої відданості Божому плану і вони жили для прославлення Бога, а не себе.

**Гора Хеврон**

Халев попросив Ісуса Навина дозволу успадкувати гору Хеврон (І. Нав. 14:12). Але чому саме Хеврон? Це місце мало історичне значення. Інша його назва «Кір’ят-Арба»; це одне з найдавніших населених регіонів, згаданих у Біблії (Бут. 23:1, 2). Тут жив навіть Авраам і був похований разом з Ісааком (25:9, 10; 35:27-29). Однак не це було причиною вибору Халева. Оскільки йому було 85 років, він міг шукати місце з легким доступом до нього. Проте доступ також не був причиною, адже Халев просив гору. Ми не можемо повірити, що гора Хеврон була гарним місцем для пенсіонерів, із перспективними сільськогосподарськими можливостями, відмінною інфраструктурою та гідною безпекою.

Сам Халев недвозначно оголосив причину свого вибору: «Адже ти тоді сам чув, що там мешкають енакійці, а їхні міста великі й укріплені» (І. Нав. 14:12). Він хотів здобути укріплення велетнів! Одним з відомих енакійців був Голіаф з Ґата – єдиного місця на землі, де ще залишилися ці люди (див. І. Нав. 11:22). Зріст Голіафа сягав майже трьох метрів. Халев хотів підкорити одне з найскладніших місць на землі. Чому ж 85-річний Халев прагнув підкорити таке місце? Усі роки, що минули після Кадеш-Барнеа, не послабили його віру, тому всі факти він розглядав саме з позиції віри. Висловивши своє прохання, цей мужній чоловік, імовірно, мав на меті три цілі: 1) вселити віру в нове покоління; 2) довести, що перше покоління не мало віри; 3) прославити Боже Ім’я. Чоловік у літак, котрий довіряв Богові, зміг подолати те, що лякало цілий народ.

**Спадщина Ісуса Навина**

Вибір Ісуса Навина також не був зумовлений особистою вигодою. Життя його й Халева ілюструє справжню суть лідерства: служити іншим, а не собі. Хоч про Халева згадується мало, шлях Ісуса Навина — від помічника Мойсея (І. Нав. 1:1) до керівника Ізраїля (24:29) — описано докладно. Як же Ісус Навин розвинув характер лідера?

По-перше, Ісус Навин навчався поруч із великим лідером. Упродовж усього часу, відколи юнак з’являється в П’ятикнижжі, він перебував під керівництвом Мойсея. Наприклад, перемога Ісуса Навина на полі бою з Амалеком залежала від того, що Мойсей високо тримав свій посох (див. Вих. 17:8-13). Юнак супроводжував Мойсея на вершину гори (див. Вих. 32:17, 18); і саме вождь змінив його ім’я (див. Чис. 13:16). Ще зовсім юним («наа р») Ісус Навин був обраний слідувати за Мойсеєм (див. Вих. 33:11) і впродовж усього свого дорослого життя був тісно пов’язаний з мудрим лідером.

По-друге, хоч Ісус Навин ще не мав достатнього досвіду, Господь обрав його, бо це була духовна людина (див. Чис. 27:18). Отже, його життям керували не земні амбіції самозвеличення чи особисте задоволення. Розглядаючи все з духовної перспективи, Ісус Навин жив для Божої слави, віддаючи перевагу тому, що було справді важливе. По-третє, він навчався на власних помилках. Після смерті Мойсея він став лідером, але продовжував навчатися. Ця ідея очевидна в епізоді із завоюванням міста Ай (див. І. Нав. 7) та в інциденті з ґіввійцями (див. І. Нав. 9). Справді, навчання лідерства — це подорож довжиною в життя, яка полягає у відродженні, навчанні, зростанні й перетворенні.

Життя цих двох духовних гігантів, Ісуса Навина та Халева, містить принаймні п’ять цінних уроків для нас. По-перше, життєві факти мають менше значення, ніж наше сприйняття їх. У грішному світі факти часто бувають суворими, але Божественне одкровення дає нам правильне бачення, аби пізнати їх у їхній реальній тимчасовій перспективі. По-друге, віра не ігнорує факти, натомість пропонує інший кут сприйняття. По-третє, замість того, щоб скаржитися, ми покликані довіряти й підкорятися Божим планам, які завжди кращі за наші. По-четверте, благословення приходять до тих, хто повністю перебуває в Господі. У духовній сфері багато людей із плином часу відчуває, що їхня віра слабшає, оскільки вони втрачають «першу любов» (Об’явл. 2:4). Однак у житті Ісуса Навина й Халева не відбулося такої втрати любові й віри, навпаки, вони зберігали віру і відданість Господу впродовж усього життя. По-п’яте, життя в усіх його вимірах необхідно прожити згідно з Божими планами, а не власними егоїстичними амбіціями. Життя Ісуса Навина й Халева – це ілюстрація до слів апостола Павла: «Отже, коли ви їсте, коли п’єте чи щось інше робите, усе робіть на славу Божу» (1 Кор. 10:31).

### Частина III: Практичне Застосування

**Яка ваша перспектива?**

Коли люди мають можливість летіти в літаку або піднятися на високу гору, аби побачити місто з висоти, вони усвідомлюють, якими маленькими здалеку здаються будівлі. Проте йдучи тим самим містом, вони розуміють, наскільки вони малі порівняно із цими спорудами. Що змінилося? Лише перспектива, призма, з якої вони бачили предмети.

Стикаючись із життєвими викликами, ми можемо дивитися на них із перспективи або сумніву, або віри. Хтось колись сказав: «Сумнів бачить перешкоди, віра бачить шлях! Сумнів бачить найтемнішу ніч, віра бачить день! Сумнів боїться зробити крок, віра злітає високо! Сумнів запитує: “Хто вірить?” Віра відповідає: “Я!”» (Paul Lee Tan, Encyclopedia of 7700 Illustrations (Garland, TX: Bible Communications. 1996). Р. 404).

Розгляньте історії та поміркуйте над тим, яку роль у них відіграють сумнів і віра:

1. Столітній Авраам довіряє Божій обіцянці про численне потомство (див. Бут. 15:1-6; 17:1-7; 21:1-7).
2. Єлисей молиться, щоб очі його слуги відкрилися і він побачив Боже військо навколо них (див. 2 Цар. 6:17).
3. Ісус Христос пояснює Своїм учням, що через сліпого виявляться діла Божі (див. Івана 9:1-7).
4. Павло, в’язень, звертається до царя Агрипи та його придворних із закликом стати такими, як він (див. Дії 26:28, 29).
5. Подумайте про складні болісні реалії власного життя. Як погляд на ці події з перспективи віри може допомогти вам рішуче зустріти їх?