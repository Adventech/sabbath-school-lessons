---
title: 'Живий Бог Чудес'
date: 13/10/2025
---

`Прочитайте уривок І. Нав. 3:6–17. Що цей дивовижний перехід через Йордан відкриває нам про природу Бога, Котрому ми служимо?`

У тексті І. Нав. 3:5 перехід через ріку Йордан описано єврейським словом _ніфлаот_ (чудо, диво), яке зазвичай стосується могутніх, надприродних дій Бога та демонструє Його унікальність (див. Псал. 72:18; 86:10). Пізніше ізраїльтяни, розмірковуючи над цими діяннями, прославляли Господа (див. Псал. 9:1) і проповідували Його між народами (див. Псал. 96:3). Вони згадували такі чудеса, як кари в Єгипті (див. Вих. 3:20; Міхея 7:15), перехід через Червоне море, а також Боже керівництво в пустелі (див. Псал. 78:12–16).

Автори Біблії знали і свідчили про те, що Бога, Котрий створив світ, ніколи не могли обмежити або стримати Його творіння. Для Нього немає нічого неможливого (євр. _пала_ – «недосяжного», «складного», «нездійсненного») (Єрем. 32:17). Його Ім’я та Його природа дивовижні (Суд. 13:18); Він – за межами нашого розуміння.

На відміну від богів інших народів, які не можуть спасти (див. Псал. 96:5; Ісаї 44:8), Бог Біблії – живий, активний, усемогутній Бог, послідовники Якого можуть довіряти Йому в очікуванні Його втручання заради них.

Пророк Захарія використовував термін _йіпале_ (від того самого кореня, що й _ніфлаóт_), коли уявляв майбутнє Ізраїля після вавилонського вигнання. Він бачив, що Єрусалим буде повністю відбудований, старі люди сидітимуть на вулицях міста, а хлопчики й дівчатка бавитимуться там. Для, здавалося б, недовірливих мешканців столиці, де все ще було видно ознаки її зруйнування, Захарія проголосив: «Так говорить Господь Саваот: якщо в очах останку цього народу за їхніх днів таке видаватиметься неймовірним, то хіба воно може бути неймовірним для Мене? — питає Господь Саваот? Тому так говорить Господь Саваот: Я врятую Мій народ як зі східних країв, так само із західних земель. Я поверну їх, і вони поселяться в Єрусалимі» (Зах. 8:6–8).

`Прочитайте уривок Луки 18:18–27. Як відповідь Христа Його учням заохочує нас довіряти Богові те, що здається неможливим?`