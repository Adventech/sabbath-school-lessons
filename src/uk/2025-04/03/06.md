---
title: 'За Йорданом'
date: 16/10/2025
---

> <p></p>
> Він перетворив море на суходіл, І ріку перейшли пішки. Тому радіймо в Ньому! (Псал. 66:6).

Перехід і через Червоне море, і через Йордан – це ознаки нової ери в біблійній історії. Обидві ці події мають символічне значення (див. Псал. 66:6; 114:1–7; 2 Цар. 2:6–15). У Старому Завіті є тексти, які пов’язують ці перехресні події та наголошують на їхньому значенні, що виходить за межі початкового розуміння. У Псалмі 66 псалмист прославляє Бога за Його діяння у своєму житті (вірші 16–19), посилаючись на історичні приклади дивовижного переходу через Червоне море та Йордан.

Псалом 114 також пов’язує дві події разом і не тому, що автор не бачив хронологічної різниці між ними, натомість через теологічне значення обох переходів. У такий спосіб обидві події розглядають як внесок у зміну статусу Ізраїля, спочатку від рабства до свободи, потім від кочового безземелля до нації. У цих псалмах приклади двох переходів ілюструють зміну статусу від гніту, злиднів, безпорадності й приниження до безпеки, благополуччя, спасіння й гідності.

Перехід Іллі на другий бік Йордану також відбувся в контексті чуда, подібного до описаного в книзі Ісуса Навина. Для Іллі цей перехід був пов’язаний з найважливішою зміною статусу в його житті: він був узятий на Небо. У житті Єлисея також відбулася важлива зміна: помічник пророка (див. 1 Цар. 19:21) став пророком нації (див. 2 Цар. 2:22).

`Прочитайте тексти Матв. 3:13, 16, 17; Марка 1:9-11. Як автори Нового Завіту свідчать про символічне значення річки Йордан?`

У земному служінні Ісуса, як Представника Ізраїля, деякі події перегукуються з певними подіями з історії стародавнього Ізраїля. Ісус пережив «Червоне море» та «Йордан». У дитинстві Він разом з батьками змушений був тікати до Єгипту після указу Ірода про смерть немовлят (див. Матв. 2:14–16). Христос провів 40 днів у пустелі (див. Матв. 4:2), подібно до 40 років стародавнього Ізраїля. На ознаменування переходу від Свого життя в Назареті до публічного служіння Він хреститься в Йордані (див. Матв. 3:16, 17; Марка 1:9).

Пізніше апостол Павло в Посланні до євреїв (розділи 3, 4) наголошує на символічному значенні переходу через Йордан та зображує вхід до Ханаану, як прообраз «благодаті», яку християни приймають через віру.