---
title: Перехід Через Йордан
date: 12/10/2025
---

`Прочитайте тексти І. Нав. 3:1–5. Чому Бог звелів ізраїльтянам особливо підготуватися до цієї події?`

Тут уперше в книзі Ісуса Навина згадується ковчег завіту. До цього моменту в Старому Завіті ковчег з’являвся в контексті святилища (див. Вих. 40:21); у подорожі Ізраїля від Сінаю (див. Чис. 10:33–36); та при невдалій спробі почати завоювання Ханаану (див. Чис. 14:44). Це був найсвятіший об’єкт ізраїльського святилища; він містив три предмети, кожен з яких виражав особливі стосунки Ізраїля з Богом: (1) скрижалі з Десятьма Заповідями; (2) жезл первосвященика Аарона; (3) глечик з манною (див. Вих. 16:33; Євр. 9:4).

Ковчег і підготовка до переходу через Йордан нагадали ізраїльтянам, що завоювання Ханаану буде успішним лише тоді, коли вони підуть Божим шляхом. Господь, Котрий розмовляв з Мойсеєм з-поміж двох херувимів над віком ковчега (див. Вих. 25:22; Чис. 7:89), тепер має увійти до Ханаану перед ізраїльтянами як Вождь і Переможець.

Термін _кадáш_, перекладений, як «освятіться» (І. Нав. 3:5), стосується процесу духовного очищення, якого дотримувалися священники перед початком служіння у святилищі (див. Вих. 28:41; 29:1), а також очищення, здійсненого народом Ізраїля перед отриманням Божого одкровення на Сінаї (див. Вих. 19:10, 14). Це освячення передбачало звільнення від гріха й усунення будь-якої ритуальної нечистоти. Таке саме повеління записане в тексті Чис. 11:18, воно було пов’язане з чудом, яке Господь мав намір здійснити. Подібна підготовка була також потрібна перед воєнними діями (Втор. 23:14). Перш ніж Бог зможе воювати за Ізраїль у битві, вони мають виявити свою відданість і довіру Йому як своєму Полководцеві.

Чудо переходу через Йордан мало довести ізраїльтянам, що обітниці Господа про вигнання жителів Ханаану можна довіряти. Той, Хто міг забезпечити перехід через Йордан у час повноводдя, спроможний також подарувати їм Обітовану землю.

`Господь не завжди розділяє Йордан, Його втручання не завжди настільки очевидне. Як, на вашу думку, ми можемо розвинути в собі духовну проникливість, аби відчувати й розпізнавати Боже втручання заради нас?`