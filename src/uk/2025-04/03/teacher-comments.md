---
title:  Коментарі для Вчителів
date:   17/10/2025
---

### Частина I: Огляд

З поверненням розвідників Ізраїль був готовий увійти в Обітовану землю. Залишався нездоланний бар’єр, принаймні з людського погляду: ріка Йордан під час повіді. Однак ніщо не може перешкодити живому Богові Ізраїля. Він знову виявить Свій суверенітет як Господь усієї землі (і вод). Відколи Ізраїль вийшов з Єгипту, здатність Бога творити чудеса ніколи не викликала сумніву, лише готовність Його народу мала бути перевірена ще раз, тому Ісус Навин закликав їх освятитися. Подібно до своїх предків, котрі вирушали до берегів Червоного моря, ізраїльтяни востаннє збирали речі й залишали табір, перш ніж увійти до Ханаану.

Минуло понад чотириста років після першої обітниці, даної Авраамові, і народ знову прямує до межі неможливого. Упродовж усього часу від переходу через Червоне море до переходу через ріку Йордан Бог проводив Свій народ через неможливе, щоб довести: для Нього немає нічого неможливого. Ковчег завіту понесли перед ними, і це свідчило про те, що перехід дном глибоководної ріки — це не збіг обставин чи людський план, а Божий промисел. Перехід через Йордан закарбований в історії як особливий день, а географічно він позначений двома пам’ятниками з 12 каменів. Однак найголовніше — чи залишиться ця подія в пам’яті майбутніх поколінь. На жаль, з плином часу духовне значення цих каменів буде втрачене з поля зору. Ця трагічна забудькуватість призвела Ізраїля не тільки до ідолопоклонства, але й до повернення в Єгипет.

### Частина II: Коментар

**«Водне» богослов’я**

Між переходами через Червоне море та річку Йордан існує кілька паралелей. Серед них — використання трьох важливих єврейських термінів: (а) пала («чудо») для позначення обох чудесних переходів (див. Вих. 15:11; І. Нав. 3:5); (б) нед для позначення згромадження води у вигляді стін (див. Вих. 15:8; І. Нав. 3:16); (в) рідкісне слово хараба, що означає «суша» (див. Вих. 14:21; І. Нав. 3:17). Крім того, Сам Бог проводить паралель між Мойсеєм та Ісусом Навином (див. І. Нав. 3:7), явно пов’язуючи ці два епізоди. Псалмист бачить ці дві події як єдину (див. Псал. 114:1, 3, 5).

А чи має перехід через Йордан якесь богословське значення? У третьому уроці автор посібника виклав нам типологічне значення цієї події у світлі життя Ісуса Христа і Церкви. Отже, ми можемо дослідити богословське значення переходу для його учасників.

Сьогодні, споглядаючи ріку Йордан, важко уявити, які труднощі постали перед ізраїльтянами під час переходу через неї 1400 років тому. По-перше, зрошення в сільськогосподарських цілях та споживання води людьми вздовж 360 км русла ріки значно зменшило її розміри і швидкість течії. По-друге, святкування Пасхи відразу після переходу вказує на те, що він відбувся навесні, коли ріка в деяких місцях могла бути до 1,5 км завширшки внаслідок танення снігів у високогір’ї. Ці дані означають, що перетин цієї великої водойми із сильними течіями або навіть із завалами сміття був не меншим чудом, ніж перетин Червоного моря.

У свідомості стародавніх близькосхідних народів, таких як ханаанці, море мало міфологічне значення. Це було місце, звідки вийшли їхні божества, коли сили хаосу були підкорені могутнішими богами.

Згідно з ханаанським міфом, Ваал, покровитель землі, став верховним богом бурі, коли переміг Яма (давньоєвр. ям, що означає «море»), бога моря. Отже, «у стародавньому політеїстичному мисленні народи вигравали битви на землі, тому що їхні боги-покровителі вигравали битви в космосі. Якби Ягве, Бог Ізраїля, міг так легко перемогти й підкорити Своїм цілям силу бога ріки під час повені, то що Він зробить з Ваалом? Що тоді народ Ягве зробить з Ханааном?» (Joseph Coleson, “Joshua,” in Cornerstone Biblical Commentary: Joshua, Judges, Ruth (Carol Stream, IL: Tyndale House Publishers, 2012), p. 56).

З огляду на це історичне тло, перехід через Йордан виражає потрійний богословський вимір, який не є очевидним для сучасного читача.

По-перше, статус Бога як «Господа всієї землі» (І. Нав. 3:11, 13) підкреслює суттєву відмінність між ханаанськими божествами і Ягве. Його панування не обмежується жодною територією. Уся Земля і Всесвіт належать Йому та перебувають під Його юрисдикцією. Він – істинний Власник і Господь світу, а Ваал (що також означає «власник» або «володар») є самозванцем. Влада Господа над водою слугує доказом Його верховенства.

По-друге, Бог перемагає. Як у вавилонській, так і в ханаанській міфології Мардук і Ваал стали головними богами, оскільки перемогли потужні водні сили. І в поетичних, і в пророчих уривках Ягве прославляють за перемогу над ворогами, зображеними морським драконом або змієм, якого також називають Рагав або Левіятан (пор. Йова 41:1; Псал. 74:13; Ісаї 30:7). Оскільки Ягве перемагає водні сили хаосу, Його перемога найвища. Однак вирішальна відмінність Ягве від цих богів полягає в тому, що Він – живий Бог (див. І. Нав. 3:10), Котрий діє в реальному часі. Ягве не є богом міфології; Він – Бог історії.

По-третє, Ягве — святий Бог. У книзі Ісуса Навина (розділи 3, 4) ковчег завіту згадується мінімум 20 разів, що підкреслює його значення в історії Божого народу. Зараз цей ковчег мав переходити Йордан перед народом (див. І. Нав. 3:11). Слава Ягве, яка спочивала над ковчегом у Святому Святих святилища, була видимим проявом Божественної присутності. Проте такий знак Його присутності міг бачити лише первосвященник раз на рік і лише за обмежених обрядових умов. Під час переходу через Йордан ковчег несли приблизно на відстані одного кілометра перед людьми, залишаючись у полі їхнього зору лише під час самої переправи через русло ріки. На відміну від ханаанських ідолів, які були створені за образом своїх людських «творців», Бог формував новий народ за Своєю подобою, як це виражено в заповіді: «Будьте святі, як Я Святий» (1 Петра 1:16; див. також Левіти 19:2).

Ці три богословські аспекти — панування, перемога і святість Бога — мали залишатися у свідомості ізраїльтян, коли вони входили в ідолопоклонницьку Ханаанську землю. Спогад про цей приголомшливий день мав слугувати протиотрутою від ідолопоклонства, яку, на жаль, Ізраїль не прийняв.

**Проблема пам’яті**

Біблійне поняття пам’яті динамічне, оскільки охоплює більше, ніж просто когнітивний процес пригадування інформації. Із цим поняттям пов’язані численні тексти, де йдеться про те, що Бог «згадує» про Свій народ (див. Вих. 2:24). Коли зазначено, що Господь пам’ятає, це значить, що Він доброзичливо діє задля Свого народу. Тому Божий заклик до Свого народу пам’ятати — це також заклик до дії.

Пам’ять має втілюватися в часі та просторі різними способами: такими, як передача традиції від батьків до дітей, спорудження пам’ятників (див. І. Нав. 4) і, що найважливіше, через обряди і святкування під час великих релігійних свят. Важливо, що ці свята мали потрійний характер. По-перше, вони вшановували діяння Бога в теперішньому житті Ізраїля, коли проходили сезони посіву та збору врожаю. По-друге, ці свята вшановували діяння Господа в минулому, особливо ті, що пов’язані з виходом і завоюванням. По-третє, вони типологічно вказували на Божі діяння в майбутньому, в есхатологічній ері, яку започаткував Ісус. Отже, біблійна динаміка пам’яті не лише охоплює минуле, але й дозволяє нам жити із вдячністю в сьогоденні та з надією дивитися в майбутнє.

На жаль, Ізраїль не прислухався до Божественного заклику пам’ятати. Книга Суддів починається з мінорної ноти про духовну амнезію покоління після смерті Ісуса Навина: воно «не знало Господа, ані величних звершень, які Він учинив для Ізраїля» (Суд. 2:10). Пізніше оповідач прямо говорить про це: «Забули ізраїльтяни Господа, свого Бога, Котрий визволив їх від усіх їхніх навколишніх ворогів» (Суд. 8:34).

Результатом цього стало ідолопоклонство, яке тривало упродовж усієї історії Ізраїлю від Соломона до Седекії, останнього юдейського царя перед полоном. Ідолопоклонство – природний результат духовного забуття. Цей результат чітко простежується в історії Ізраїля (символічно представленого блудливою жінкою Осії – Ґомер), який забув, що це Бог, а не Ваал, «давав їй пшеницю, вино та олію, — обдаровував її сріблом та золотом, з яких вона виготовляла Ваалів» (Осії 2:10). Зазвичай ідолопоклонство — це невдячність, заснована на катастрофічній духовній амнезії. Трагічна забудькуватість Ізраїля призвела до майже повної (за винятком Останку) утрати його ідентичності перед вавилонським вигнанням. Багато з тих, хто залишився в Обітованій землі під час вигнання, вирішили повернутися до Єгипту. Історія царів Ізраїлю та Юди закінчується виходом у зворотному напрямку — всі люди, що залишилися живими в Єрусалимі, повернулися до Єгипту (див. Єрем. 43:7). Це вигнання – жахливий результат духовного забуття.

### Частина III: Практичне Застосування

**Євангелізаційні можливості**

У первісному контексті Старого Завіту чудеса на Червоному морі та ріці Йордан свідчили про могутню силу Бога, Котрий переміг сили зла, та про Його перевагу над усіма іншими божествами. Ці публічні прояви були не лише демонстрацією Божественної сили, але також євангелізаційною можливістю для ізраїльтян, щоб відкрити іншим народам правду про свого Бога.

У який спосіб ви можете використовувати кожен досвід спілкування з Господом у вашому житті як можливість відкрити іншим Його справжній характер?

**Пам’ять про минуле**

Один з найприємніших моментів у нашій родині — це перегляд старих фотографій. Ці світлини — застиглі моменти часу, наповнені емоціями. Згадуючи, ми знову переживаємо ці емоції.

Подумайте про своє життя як про великий фотоальбом і спробуйте визначити моменти, коли ви бачили потужну Божу присутність у власному житті.

У своїй проповіді під назвою «Коли Бог пам’ятає» Ганс К. Ларонделл сказав, що пам’ятати «минуле означає оновлювати нашу надію на майбутнє». У цьому ж ключі, говорячи про те, як Бог керував рухом адвентистів сьомого дня, Еллен Уайт промовила пам’ятні слова: «Нам нічого боятися майбутнього, якщо тільки ми не забудемо шлях, яким нас вів Господь у минулому» (Життєві нариси. С. 196).

Поділіться з класом, як пам’ять про минулі Божі діяння у вашому житті підбадьорювала вас у важкі часи.