---
title: Дивовижна Благодать
date: 09/10/2025
---

`Прочитайте уривок І. Нав. 9:21–27. Як рішення Ісуса Навина поєднало справедливість і благодать?`

Навіть якби ізраїльський народ вирішив напасти на ґіввійців, їм не дозволили б це зробити через присягу старійшин громади. Лідери ізраїльтян діяли відповідно до принципу, згідно з яким присяга, доки не містить протиправних дій або злочинних намірів, є обов’язковою, навіть якщо вона завдає особистої шкоди тим, хто присягнув.

У Старому Завіті бути розсудливим щодо присягання та дотримуватися вже виголошеної присяги вважалося чеснотою благочестивих (див. Псал. 15:4; 24:4; Екл. 5:2, 6). Оскільки клятва була виголошена в Ім’я Господа, Бога Ізраїля, старійшини не могли її скасувати.

Завдяки урочистій присязі, виголошеній єврейськими старійшинами, доля Ізраїля була нерозривно пов’язана з долею ґіввійців. Фактично через те, що вони були призначені дроворубами й водоносами для Божого дому (див. І. Нав. 9:23), ці люди стали невід’ємною частиною ізраїльської спільноти й поклоніння Богові. Ісус Навин та єврейські старійшини призначили ґіввійцям працювати «для потреб усієї громади» (І. Нав. 9:21), і так прокляття перетворилося на потенційне благословення для цього народу (порівняйте з 2 Сам. 6:11).

Подальша історія Ґівеона свідчить про високі релігійні привілеї жителів міста, а також про їхню відданість Божому народові. Дана Ізраїлем обіцянка залишалася в силі упродовж поколінь, так що коли ізраїльтяни повернулися з вавилонського полону, ґіввійці допомагали відбудовувати Єрусалим (див. Неєм. 7:25). Їхні дії матимуть вічно позитивні наслідки, але тільки завдяки Божій благодаті.

Що сталося б, якби ґіввійці розкрили себе й попросили про милість, як це зробила Рахав? «Доля ґіввійців була б значно кращою, якби вони чесно повелися з ізраїльтянами. Хоч те‚ що вони покорилися Єгові‚ зберегло їм життя, однак їхній обман приніс їм лише ганьбу і рабство [адже “Гів’он — місто велике… а всі люди його – лицарі” (І. Нав. 10:2, переклад І. Огієнка]. Господь передбачив‚ щоб усі‚ хто залишить ідолопоклонство та приєднається до Ізраїля, могли користуватися благословеннями завіту. Вони належали до категорії тих‚ яких називали “приходько, що серед тебе”; за незначними винятками, цей клас людей користувався тими ж благами і перевагами, що й Ізраїль» (Е. Уайт. Патріархи і пророки. С. 506). Кінцева мета Бога полягає не в тому, щоб покарати грішників, а в тому, щоб вони покаялися й отримали Його милість (пор. Єзек. 18:23; 33:11). Ґіввійці звернулися до Божого милосердя і були спасенні. Саме відмова ханаанців покаятися та їхня непокора Божим намірам призвели до рішення про їхнє знищення (див. Бут. 15:16). Бог ушанував визнання Його вищої влади ґіввійцями, їхнє бажання миру й готовність відмовитися від ідолопоклонства та поклонятися єдиному істинному Богові.