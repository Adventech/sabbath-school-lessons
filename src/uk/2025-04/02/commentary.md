---
title:  Додаткові матеріали до уроку
date: 10/10/2025
---

Пам’ятний вірш: «Вірою блудниця Рахав, прийнявши з миром розвідників,не загинула з невірними» (Євр. 11:31).

**Криголам:**

1. Пригадайте ситуацію (у стосунках чи служінні), коли ви отримали "другий шанс", на який, об'єктивно, не заслуговували. Що саме в цьому шансі було для вас найбільшим свідченням Божої або людської благодаті?
2. Як би ви вчинили в ситуаціях, коли правда може зашкодити?
	- Чи промовчали б про чийсь негативний вчинок, щоб уникнути конфлікту та зберегти мир у стосунках?
	- Чи приховали б від невиліковно хворого пацієнта повну інформацію про його стан, аби вберегти його від відчаю?
	- Чи сказали б ви неправду, щоб врятувати життя невинної людини (наприклад, сховавши її від переслідувача)?

_Неділя_ **Другий шанс**

1. І.Нав. 2:1. Що символізує місце Шіттім (Акацієвий гай), звідки Ісус Навин послав розвідників?
	- а) Шіттім — це місце найбільшого провалу Ізраїлю, де вони вчинили ідолопоклонство та розпусту з моавітянками (Чис. 25).
	- б) Символізує напругу: чи буде це наступний провал на кордоні, чи довгоочікуване виконання обітниці?
	- в) Урок: Другий Шанс часто починається на місці нашого найбільшого гріха, де Божа благодать має переважати минулу невдачу.
2. Що спільного та в чому принципова відмінність між розвідкою Мойсея (Чис. 13) та розвідкою Ісуса Навина (І. Нав. 2)?
	- а) Спільне: Обидві місії — таємна розвідка Ханаану для оцінки ворожих сил перед завоюванням.
	- б) Відмінність у кількості: Мойсей послав 12 розвідників (символ нації), Ісус Навин — лише двох (стратегічна місія віри).
	- в) Відмінність у фокусі: Перші 10 фокусувалися на силі велетнів ("сарана"); другі — на страху ворога (завдяки Рахав).
	- г) Відмінність у результаті: Перша призвела до невіри та смерті покоління; друга — до віри, співпраці та успіху.
3. Якщо Бог обіцяв дати землю Ізраїлю, чому Ісус Навин знову почав із розвідки? Чи не свідчить це про сумнів у Божій обітниці?
	- а) Ні, це не сумнів: Це віра, яка шукає мудрості та планування. Божа обітниця не усуває людську відповідальність.
	- б) Уникнення хаосу: Ісус Навин врахував урок минулого: незнання та страх 10 розвідників спричинили бунт. Розвідка була для контролю інформації та підготовки.
	- в) Пошук союзників: Місія привела до Рахав, доводячи, що мета була ширшою, ніж просто військова оцінка.
4. Які паралелі можна провести між провалом Ізраїлю (Чис. 14) та провалом апостола Петра (Ів. 18)?
	- а) Провал під тиском: Ізраїль злякався велетнів; Петро злякався служницю та оточення.
	- б) Бажання відступу: Ізраїль хотів повернутися до Єгипту; Петро відрікся і грівся біля чужого вогню (символ людського комфорту).
	- в) Трикратність: Провал Петра був трикратним (зречення), що збігалося з його трикратним відновленням (питання про любов, Ів. 21).
5. Чому Христос відновлював Петра, тричі запитуючи про любов, а не питаючи про віру, вірність чи покаяння?
	- а) Фокус на джерелі: Любов (агапе) є фундаментом вірності та служіння.
	- б) Христос відновив серце, а не просто зовнішні вчинки.
	- в) Відновлення відбулося через безумовну благодать (Ти все відаєш), а не через виснажливі заслуги чи нові клятви вірності.
6. Якщо Бог неодноразово дає нам "другий шанс", тоді чому навіть християнам так важко це зробити?
	- а) Страх Повторення: Ми боїмося нового болю, зради та розчарування. Наша природа фокусується на минулих невдачах (як 10 розвідників), а не на потенціалі віри.
	- б) Схильність до Закону: Ми вимагаємо, щоб людина "заслужила" прощення і "відпрацювала" помилку. Наше прощення часто умовне і перетворює дар на відстрочений обов'язок.
	- в) Гордість Судді: Давати прощення — це відмовлятися від влади і контролю над людиною. Ми тримаємося за образу, тому що вона дає нам відчуття моральної вищості.
	- г) Тягар Осуду: Нам здається, що нести тягар образи легше, ніж нести ярмо прощення. Ми вибираємо важке ярмо осуду, тоді як Христос пропонує Своє — любе і легке.
7. Титу 2:14 «Що Само́го Себе дав за нас, щоб нас визволити від усякого беззако́нства та очи́стити Собі людей ви́браних, у добрих ділах запопа́дливих».

_Понеділок + Вівторок_ **Віра в несподіваних місцях**

1. Які подробиці про розвідку ми дізнаємося з 2 розділу І.Навина?
	- розвідники зупинились у домі Рахав;
	- про них відразу стало відомо цареві Єрихону;
	- до Рахав прийшли з вимогою видати тих, кого вона укривала;
	- вона повідомляє що вони вже пішли і пропонує їх наздогнати;
	- допомагає розвідникам вийти з міста непоміченими, спустивши з вікна;
2. Що стало підставою таких вчинків Рахав?
	- а) вона чула про вихід з Єгипту та перемоги Ізраїлю над іншими народами.
	- б) Рахав визнала, що сила ізраїльтян — у Господі, і Його суд над Єрихоном справедливий (Іс. Нав. 2:9-11).
	- в) Вона діяла з віри, оскільки знала про могутні діяння Ягве і вірила, що Він є "Богом на небесах вгорі й на землі внизу!"
3. Якщо Бог засуджує брехню, написавши власноруч «не свідчи неправдиво» (Вих. 20:16), то чому Рахав, яка сказала неправду, названа праведною в Новому Завіті?і (Євр. 11:31)?
	- а) Новий Завіт прославляє Рахав не за брехню, а за віру, яка спонукала її до рішучих дій (Євр. 11:31, Як. 2:25);
	- б) Вона була поставлена перед вибором між більшим і меншим злом: або бути співучасницею смерті двох чоловіків, яких вона вважала посланцями Божими, або збрехати й урятувати їх;
	- в) Бог оцінив її серце: вона ризикнула життям, щоб стати на бік Його народу. Її вчинок був доказом свідомого вибору вірити в істинного Бога;
	- г) з точки зору божественного етичного стандарту, брехня Раав не може бути виправдана. Однак, оскільки світло істини приходило до Раав поступово, Бог прийняв її щирий намір, навіть якщо в ньому була "домішка крихкості та невігластва".
4. Якими були умови порятунку Рахав та її родини?
	- а) збереження таємниці про розвідників;
	- б) прив'язана до вікна червона мотузка як знак;
	- в) перебування всієї родини в її домі під час штурму.
5. Чому Рахав-хананеянка стала винятком із правила про закляття та цілковите винищення? (див. Втор.7:1,2,16)
	- а) Рахав стала винятком завдяки своїй вірі, вираженій у діях.
	- б) Вона не просто повірила, а й активно допомогла Божим людям, тим самим приєднавшись до них. Її історія показує, що Боже спасіння доступне кожному, хто виявляє віру, незалежно від походження.
6.  Яка паралель між спасінням Рахав та виходом Ізраїлю з Єгипту?
	- а) Спасіння Рахав є паралеллю до Пасхи (Вих. 12);
	- б) В обох історіях для порятунку був потрібен видимий знак: кров на одвірках в Єгипті та червона мотузка у вікні Рахав;
	- в) В обох випадках спасіння було актом Божої благодаті через віру та послух.
7. Що відомо про подальшу долю Рахав?
	- а) Рахав увійшла до народу Ізраїлю. Вона одружилася із Салмоном і стала прабабусею царя Давида, увійшовши до родоводу Ісуса Христа (Мт. 1:5).
8. У Рахав був будинок в стіні, яка мала завалитися в першу чергу. Але найбезпечнішим місцем для родини Рахав був її дім, позначений червоною мотузкою.
	- А де знаходиться найбезпечніше місце для нас сьогодні, особливо в часи випробувань?
	- Подумайте: чи завжди фізична безпека є тотожною духовній, і де ми знаходимо справжній захист, коли все навколо руйнується?
9. Бог побачив у Рахав «іскру віри» і зробив її винятком, врятувавши від загибелі. Для особистих роздумів: як проявляється ваша віра сьогодні? Що бачить Господь?
10. Галат. 3:28. «І немає більше ні юдея, ні язичника, немає ні раба, ні вільного, немає ні чоловіка, ні жінки, бо всі ви одне ціле у Христі Ісусі».

_Середа + четвер_ **Ґіввійці: дивовижна благодать**

1. Хто такі ґіввійці і до якої хитрості вони вдалися?
	- а) І.Нав.11:19 - Ґіввійці - це хіввевяни, один з ханаанських народів.
	- б) Ґівеон – велике царське місто в Ханаані (І.Нав.10:2), люди хоробрі.
2. Які подібності та відмінності між історією Рахав та історією ґіввійців?
| | Рахав | Ґіввійці |
| --- | --- | --- |
| Підстава | Почула про Єгипет, Сигона і Ога, і повірила у Всемогутнього Бога| Почули про Єрихон і зрозуміли, що не встоять перед Ізраїлем |
| Засоби | Обманула людей царя | Обманули всіх ізраїльтян |
| Мета | Бути врятованими | Бути врятованими |
| Негайні результати | Визволення | Визволення |
| Довгострокові результати | Повне громадянство | Підневільний стан |
3. І.Нав.9:21–27. Як рішення Ісуса Навина поєднало справедливість і благодать?
	- а) справедливість: за обман ґіввійців отримали покарання - стали рабами
	- б) благодать:
		- Ісус Навин не порушив даного ним слова і не знищив ґіввійців
		- він зробив їх рабами не для народу, а для Бога - вони рубали дрова і носили воду для святилища
4. Якщо ґіввійці уклали союз шляхом обману, чому Бог не звільнив народ від клятви, щоб винищити ґіввійців, але пощадив їх?
	- а) ніхто не знаходиться поза досяжністю Бога
	- б) ґіввійці отримали захист, але наслідки обману вони несли на собі - вічне рабство
	- в) Бог ніколи не відштовхує людину, навіть якщо її прагнення врятуватися спочатку має неправильні мотиви;
	- г) кінцева мета Бога полягає не в тому, щоб покарати грішників, а в тому, щоб побачити, як вони каються, і дарувати їм Свою милість;
	- д) Зрештою, підступний план ґіввійців Бог використав для здійснення Свого задуму щодо завоювання землі (див. І.Нав.10)
5. Згадайте останній випадок, коли ви вирішили йти певним шляхом, не запитавши волі Божої. Якими були наслідки цього? Що перемогло: справедливість чи благодать?
6. Єз.33:11: «Скажи їм: живу Я, говорить Господь Бог: не хочу смерті грішника, але щоб грішник навернувся від шляху свого і жив. Наверніться, наверніться від злих шляхів ваших; для чого вмирати вам, дім Ізраїлів?»

**Висновок:**

У цьому уроці ми побачили красу Божественної благодаті. Бог дає другий шанс ізраїльському народу. Він не просто рятує блудницю Рахав і всю її сім'ю від знищення, але і робить її частиною історії спасіння, адже вона входить в родовід Месії. Ми бачимо Бога, Який, незважаючи на хитрість ґіввійців, не просто милує їх, але й розміщує їх близько до місця Своєї присутності. Бог благодаті сьогодні дає кожному з нас ще один шанс, запрошує нас стати частиною небесної родини і пропонує оселитися в Його присутності. Що ми відповімо на цю пропозицію?