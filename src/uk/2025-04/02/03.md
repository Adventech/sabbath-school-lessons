---
title: 'Віра в Несподіваних Місцях'
date: 06/10/2025
---

`Прочитайте тексти І. Нав. 2:2–11; Євр. 11:31; Якова 2:25. Що вони повідомляють нам про Рахав?`

Певне місце в історії Рахав займає неправда, сказана нею для захисту розвідників. Роздумуючи про цю ситуацію, ми повинні розуміти: вона була частиною надзвичайно грішного суспільства, що зрештою призвело до рішення Бога засудити це суспільство (див. Бут. 15:16; Втор. 9:5; Левіти 18:25–28). Хоч Новий Завіт схвалює її віру, ретельний аналіз новозавітних посилань на вчинок Рахав відкриває, що ніхто не схвалює все в її поведінці та не виправдовує сказану нею неправду.

Текст Євр. 11:31 підтверджує віру Рахав у те, що вона стала на сторону розвідників замість того, щоб триматися за зіпсуту культуру. У тексті Якова 2:25 автор схвалює те, що вона надала притулок двом ізраїльським розвідникам та пояснила, як повернутися безпечним шляхом. Посеред занепалої, зіпсутої культури і грішного способу життя Рахав Бог у Своїй благодаті побачив іскру віри, завдяки якій міг урятувати її. Господь використав такі позитивні риси Рахав, як безумовну віру в Нього та бажання належати до Його народу, проте Він ніколи не схвалював усе в її поведінці. Бог цінував Рахав за її виняткову мужність, відважну віру, за сприяння порятунку розвідників та її родини, а також за вибір служити Богові Ізраїля.

Оцінивши всі діяння Бога задля ізраїльського народу, ця язичниця проголосила: «Господь, ваш Бог, є Богом на небесах угорі й на землі внизу!» (І. Нав. 2:11). Важливо почути, як ханаанська жінка визнає Ягве єдиним Богом на небі й на землі. Ці слова вона сказала на даху дому, де, згідно з її язичницькою релігією, ханаанці зазвичай молилися до своїх мертвих божеств.

Фраза, виголошена цією жінкою, раніше зустрічалася лише в контексті виключного права Бога приймати поклоніння (див. Вих. 20:4; Втор. 4:39; 5:8). Її слова свідчать про заздалегідь обдуманий, свідомий вибір: вона визнає, що Бог ізраїльтян – єдиний істинний Бог. Її слова свідчать про розуміння тісного зв’язку між верховною владою та справедливим судом Бога, Котрий визнав Єрихон приреченим.

Моральний вибір Рахав відкриває, що у світлі вироку Ягве ханаанці мали лише дві можливості: продовжувати бунт проти Нього і бути знищеними або визнати Його верховну владу та з вірою підкоритися. Вибравши Бога ізраїльтян, Рахав стала прикладом того, якою могла бути доля всіх жителів Єрихона, якби вони звернулися до ізраїльського Бога.

`Як ця історія свідчить про те, що наша відданість має належати Богові?`