---
title:  Коментарі для Вчителів
date:   10/10/2025
---

### Частина I: Огляд

Для багатьох читачів книга Ісуса Навина часто асоціюється з війною, руйнуванням і смертю. Хоч ці елементи присутні в книзі, вони не відображають усієї історії. Знищення ханаанців відбулося лише після майже 450-річного періоду благодаті (див. Бут. 15:16)! Події виходу слугували важливим свідченням Божого суверенітету; їх можна вважати останнім закликом для мешканців Ханаану. Історії Рахав та ґіввійців демонструють, що більшість ханаанців усвідомлювали, що здійснив Бог, проте лише деякі з них належно відреагували. Інші вирішили не здаватися, натомість чинити опір, накликаючи на себе поразку, подібно до фараона за 40 років до цього.

Фактично книга Ісуса Навина — це книга благодаті й милосердя. Цього тижня ми побачимо, як Божа благодать виявилася в житті ізраїльтян та ханаанців. Знову Ізраїль готовий увійти в Обітовану землю. Бог дає їм другий шанс. Загроза, яку становила ханаанська військова сила, не змінилася. Змінилася віра другого покоління ізраїльтян. Що стосується ханаанців, то історії Рахав і ґіввійців демонструють: не все втрачено в приреченій землі, Бог дарує кожному шанс на спасіння. Водночас віра Рахав та ґіввійців далека від досконалості. Проте й віра вибраного Божого народу також далека від досконалості. Порівнюючи віру ізраїльтян, Рахав і ґіввійців, ми можемо почерпнути важливі уроки для нашої духовної подорожі. Найважливіший урок, як ми побачимо, полягає в тому, що всі ми потребуємо дивовижної Божої благодаті.

### Частина II: Коментар

**Віра другого покоління**

Текст І. Нав. 2:1 повідомляє, що друге покоління ізраїльтян у пустелі стикається з тією ж дилемою, що й перше. Відрядження розвідників нагадує народові, що землю, яку Бог дає їм, потрібно спочатку завоювати. Ця іронія була причиною розчарування першого покоління в Кадеш-Барнеа (див. Чис. 13, 14), а саме: земля — це дар Божий, але за неї треба платити. Як можна примирити ці, здавалося б, протилежні ідеї дарування і завоювання? Тобто, як може дар, котрий, за визначенням, є безплатним, водночас чогось коштувати його отримувачу? Іншими словами, якщо земля — це дар, то чому Ізраїль має здобувати її через завоювання?

Це питання ґрунтується на вірі, яка також означає довіру. У стосунках зі Своїми створіннями Господь завжди залишає місце для довіри. У певному розумінні, довіра була ключовим питанням від моменту гріхопадіння в Едемському саду. Чи не те саме зауважуємо в людському суспільстві й сьогодні? Без довіри не може бути справжніх стосунків. Якби Ізраїль довіряв Богові, Він вигнав би ханаанців у надприродний спосіб (див. Вих. 23:28). Господь прямо вказує на брак довіри, продемонстрований попереднім поколінням, як на причину їхньої невдачі: «Доки цей народ зневажатиме Мене? До яких пір не довірятимуть Мені, незважаючи на всі ознаки, які Я вчинив серед них?» (Чис. 14:11).

Минуло сорок років, і з’явилося нове покоління. Для наймолодших із них давня військова перемога над Оґом і Сіхоном та чудесне збереження життя під час блукань пустелею — це лише спогади про відносно далеке минуле. У цей момент Ізраїль знову опинився на роздоріжжі, зіткнувшись із тією самою проблемою: немає довіри — немає землі.

За сюжетом, замість 12 розвідників вирушило двоє. Здається, немає конкретної причини для такої зміни, але це може бути пов’язано з епізодом у Кадеш-Барнеа, коли двоє розвідників протистояли десятьом невірним. Хоч попри певну подібність двох розповідей розвідників, відмінності між ними ще разючіші. По-перше, двоє розвідників не принесли жодних доказів того, що земля хороша. По-друге, немає жодної згадки про повний огляд землі. По-третє, вони провели більше часу переховуючись, ніж розвідуючи. Нарешті, немає жодного звіту про землю щодо її загальних характеристик чи викликів у її підкоренні. Розвідники просто констатували: «Справді, Господь віддав у наші руки всю ту землю» (І. Нав. 2:24). Чому вони були такі впевнені? Єдине, що вони мали, — це запевнення Рахав. Фактично розвідники повторили Ісусові Навину слова Рахав: «Я знаю, що Господь дав вам цю землю, через що ми й злякалися вас, — тому всі мешканці цього краю тремтять перед вами» (І. Нав. 2:9). А слова Рахав так само перегукуються зі словами, які 40 років тому виголосили Ісус Навин та Халев: «Ми... успадкуємо її» (Чис. 13:30).

Перше покоління не повірило, незважаючи на те, що вони бачили. Однак це нове покоління повірило. Ця динаміка вказує на те, що 40 років у пустелі навчили ізраїльтян найпотужнішої здатності, яку вони могли розвинути: довіри до Ягве. Ця здатність зробила їх непереможними перед найстрашнішими ворогами.

| ЕЛЕМЕНТИ ВІРИ | Рахав | Ґіввійці |
| --- | --- | --- |
| Основа | Слухання | Слухання |
| Засоби | Обман | Обман |
| Мета | Бути врятованими | Бути врятованими |
| Негайні результати | Визволення | Визволення |
| Довгострокові результати | Повне громадянство | Підневільний стан |

Як видно з наведеної вище таблиці, перша паралель між Рахав і ґіввійцями полягає в тому, що їхня віра ґрунтується на почутій інформації. А такої інформації про минулі діяння Господа заради Його народу достатньо, щоб викликати в них позитивну реакцію покори, тимчасом як більшість їхніх співвітчизників уважає за краще чинити опір. На цьому етапі віра Рахав та ґіввійців заслуговує на висловлену Христом похвалу: «Блаженні ті, які не бачили, а повірили!» (Івана 20:29). Їхнє ставлення разюче відрізняється від ставлення першого покоління, яке не повірило, хоч мало всі підстави довіряти Богові. Унаслідок почутого, «занепокоїлося наше [ханаанців] серце» (І. Нав. 2:11). Ця ідіома, яка означає «занепасти духом», «злякатися»<sup>1</sup>, промовисто стосується ханаанців у пісні Мойсея (Вих. 15:15), ізраїльтян після звіту десятьох розвідників (Втор. 1:28), мешканців Обітованої землі (І. Нав. 2:9) та її царів (5:1), а також ізраїльтян після поразки в Аї (7:5). Крім того, мова Рахав показує, що вона розуміє релігійний характер війни (2:10). Використане нею дієслово хара м («знищити дощенту») стосується об’єктів та осіб, призначених Богом для знищення. Це поняття відоме за межами Ізраїля, про що свідчить його використання в позабіблійних текстах.

Друга паралель — про те, як Рахав і ґіввійці виявили свою віру в нетрадиційний спосіб. Якщо Рахав обманула, щоб захистити й урятувати розвідників, то ґіввійці обманули, аби врятуватися самим. Незважаючи на це, їхні вчинки мотивує впевненість у тому, що Бог виконає дані Ізраїлеві обітниці. Хоч ми не можемо багато очікувати від цих ханаанців у моральному плані, їхню хитрість розглядають по-іншому. За словами оповідача, вони діяли хитро (орма); це слово перегукується з єврейським терміном арум, використаним для опису змія в третьому розділі книги Буття. На відміну від ситуативного обману Рахав, їхній план добре прорахований і продуманий.

Третя паралель стосується мотивації цих людей. Як Рахав, так і ґіввійці прагнули урятуватися від прийдешньої загибелі. Спочатку їхня віра егоцентрична, вона шукає тимчасового вирішення своєї проблеми. На цьому етапі вона не може зазирнути за горизонт і заснована на страху, а не на любові (див. І. Нав. 2:9; 9:24). Тут віра є чимось на кшталт угоди. Прагматичний аспект цієї віри як угоди видно з того, у який спосіб ці люди використовують слово хе сед (2:12). У світському розумінні воно часто означає різновид угоди, у якій «людина, котра отримує акт хе сед, відповідає аналогічним актом хе сед, або, принаймні, демонструючи хе сед, вона має право очікувати на еквівалентний акт у відповідь» (Hans-Jürgen Zobel. Theological Dictionary of the Old Testament (Grand Rapids, MI; Cambridge, U.K.: Eerdmans, 1986), p. 18).

Четверта і п’ята паралелі стосуються наслідків їхніх рішень. Рахав отримала гарантію, що вона та її сім’я будуть збережені. Подібно як ізраїльтяни під час останньої єгипетської кари мали ознаку, так і тут повинна бути ознака: червона мотузка, що звисає з вікна, імовірно, з того вікна, звідки Рахав спустила розвідників на мотузці. Однак її порятунок — це Божественне діяння. Якщо стіни Єрихона впали, то Бог, очевидно, зберіг ділянку, на якій стояла її оселя. З іншого боку, ґіввійці відтепер недоторканні. Їм вдається отримати захист, якого вони прагнули, коли коаліція ханаанських царів наступає на Ґівеон (див. І. Нав. 10). Оборона Ґівеону спричиняє велику військову кампанію, під час якої багато міст було зруйновано. Зрештою, обманний план ґіввійців було використано для просування Божого задуму в завоюванні землі. Однак досить чітко простежуються довготривалі наслідки. Рахав стала предком Месії і асимілювалася з Ізраїлем. Ґіввійці також асимілювалися, але як слуги. Вони мали тривалий захист (пор. 2 Сам. 21), але наслідки їхніх дій залишили. «Задля обману вони обрали собі одяг убогості, який і був залишений їм як символ вічного рабства» (Е. Уайт. Патріархи і пророки. С. 507).

### Частина III: Практичне Застосування

**Дивовижна благодать у нашому житті**

Історія Рахав та ґіввійців нагадує нам, що ізраїльтяни й ханаанці — це більше, ніж просто етнічні групи; вони також символічно уособлюють різні духовні стани. Божий Ізраїль, незалежно від етнічної приналежності, — це насамперед духовна спільнота. Усі люди покликані бути частиною цієї спільноти. Усі в межах Божої досяжності. У цьому сенсі заклик апостола Павла зламати всі бар’єри має особливе значення (див. Гал. 3:28).

Питання для роздумів: Подумайте про місця, де ви можете знайти людей, котрі сьогодні перебувають за межами досяжності благодаті. Що ви і ваша громада можете зробити, аби досягти недосяжних?

**Розпізнавання Божої волі**

Нездатність Ізраїля розпізнати ідентичність ґіввійців нагадує нам про небезпеку бути введеними в оману зовнішніми ознаками. Ізраїльські вожді скуштували черствий хліб ґіввійців своїми устами, «а Господніх уст не питали» (І. Нав. 9:14, переклад І. Огієнка). Помилка Ізраїля серйозна, бо небажання радитися з Господом підриває їхнє покликання бути посередником у проголошенні Божої волі світові.

**Запропонуйте учням поміркувати над такими запитаннями:**

1. Як ми можемо сьогодні уникнути такої самої пастки, до якої потрапили ізраїльтяни з ґіввійцями?
2. У який спосіб Ізраїль повторив поразку Єви перед змієм в Едемському саду?
3. Як сьогодні ми розпізнаємо Божу волю? Яку роль у цьому має відігравати Святе Письмо?
4. Спробуйте пригадати, коли востаннє ви вирішили йти в певному напрямку, не порадившись із Богом. Які були наслідки?

---

<sup>1</sup> Давньоєвр. маса с – буквально означає «розтанути», тобто від страху ослабнути, занепасти духом (прим. експерта).