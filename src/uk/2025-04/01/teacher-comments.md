---
title:  Коментарі для Вчителів
date:   03/10/2025
---

### Частина I: Огляд

**Вступ:**

Хоч Мойсей помер, вплив його лідерства зберігається і в новій епосі. На початку книги, яка названа його ім’ям, Бог заохочує Ісуса Навина довіряти Йому. Господь закликає нового лідера йти слідами Мойсея. Часи нові, але Його заповіді й обітниці залишаються незмінними: переходь, заволодій, розділяй, служи! Умова та сама: послух як відповідь на милосердні Божі діяння визволення в минулому, заснований на довірливих стосунках із Ним. Єдина різниця — з’явилося інше покоління. У певному розумінні книга Ісуса Навина пропонує нову можливість для Божого народу сьогодні, коли він стоїть на березі Обітованої землі.

На початку книги звучить головне запитання: чи скористається Ізраїль цією новою можливістю? Чи скористається рецептом успіху, якого не використало попереднє покоління?

Історія повторюється і сьогодні. Церква під керівництвом Христа, нового Ісуса Навина, покликана рухатися до виконання Божих обітниць. Модель завіту залишається незмінною: Господь дарує нам те, чого ми не можемо здобути самі, та чекає на наш послух, який відображає нашу довіру Його любові, мудрості й силі. Питання залишається відкритим: чи довіриться наше покоління Богові, Його спроможності довести Свій план до кінця, «до дня Ісуса Христа» (Филп. 1:6)? Нинішнє покоління стоїть на кордоні Небесного Ханаану, тому знову потужно звучить Божественний заклик: «Будь сильний духом і дуже мужній» (І. Нав. 1:7).

### Частина II: Коментар

**Духовне лідерство**

Покликання Ісуса Навина замість Мойсея відбувається відразу після болючої згадки про невдачу Мойсея в пустелі Сін; саме ця невдача не дозволила великому вождю увійти до Ханаану (див. Чис. 20:9–12). У ширшому контексті ця подія тісно пов’язана з проханням дочок Целофехада (див. Чис. 27:1–12). Целофехад разом з іншими ізраїльтянами першого покоління був приречений на смерть у пустелі через невір’я й непокору. Коли Аарон уже помер, а життя Мойсея добігало кінця, старий вождь молився про наступника. Його молитва і Божа відповідь визначили майбутню роль Ісуса Навина як лідера. Його роль буде переважно військовою. Справді, військова доблесть Ісуса Навина вже очевидна для всіх, адже саме він повів ізраїльтян проти сил Амалека (див. Вих. 17:9–14). Цей похід продемонстрував, як Господь готував Ісуса Навина задовго до його фактичного призначення.

У Своїй відповіді Мойсеєві Господь охарактеризував Ісуса Навина як людину, сповнену Духа (руах) (див. Чис. 27:18). Така оцінка від Серцезнавця – вельми значуща. У Старому Завіті єврейське слово руах, серед іншого, може означати вітер, людське дихання, характер чи свідомість. Воно також може стосуватися Божественного Представника, Котрий бере активну участь у земних справах від створення світу (див.Бут. 1:2). Присутність Святого Духа в П’ятикнижжі відкривається через три прояви: мудрість, пророцтво і керівництво. Йосиф — перша людина, про яку сказано, що він мав Духа Божого (див. Бут. 41:38). Усі три аспекти виявлялися в його житті: як пророкові, йому були послані провісні сни; як мудрець, він тлумачив сон фараона; як лідер, Йосиф розробив план спасіння не тільки свого народу, а й інших народів, що постраждали від голоду.

Служіння Ісуса Навина також характеризували мудрість, пророцтво і лідерство. Він сповнений «духом мудрості» (руах хохма) (Втор. 34:9). Ба більше, він перебував серед 70 старійшин, котрі отримали Духа для пророкування (див. Чис. 11). Зрештою, Бог призначив його лідером, у якому пробував Дух Святий (див. Чис. 27:18).

Хоч Ісус Навин був обдарований видатними здібностями, які розвинув за роки служіння Мойсеєві, його лідерство зображене як духовне. Тільки духовне лідерство має значення в контексті духовної боротьби. Адже битви, які Ісус Навин був покликаний вести, — це Господні битви, а не його чи Ізраїля.

**Модель завіту: благословення, обітниця, послух**

Перший діалог Бога з людьми відображає модель завіту: Господь благословляє перед тим, як дати повеління (див. Бут. 1:28). У різних наступних завітах Божественне благословення виявляється через Його обітниці щодо визволення, потомства й землі. Наприклад, коли Господь звелів Ноєві побудувати ковчег, це свідчило про Його прагнення благословити людство, надавши йому засіб спасіння. Ной отримав більш конкретні заповіді лише після великого визволення тих, хто перебував у ковчегу. Так само й Авраам послухався Божої вказівки покинути свою батьківщину лише після того, як почув обіцяні Господом благословення (див. Бут. 12:1–3). У завіті з Мойсеєм Бог також нагадує народові про те, що Він здійснив для Ізраїля перед тим, як дати Десять Заповідей (див. Вих. 19; 20). Нарешті, на бажання Давида побудувати дім для Бога в Єрусалимі, Господь натомість пообіцяв збудувати дім для Давида (див. 2 Сам. 7:27). В обітниці про новий завіт Він наголошує, що бажає вкласти Свій Закон у серця Свого народу, щоб вони могли вільно, з любов’ю коритися Йому (див. Єрем. 31:33).

Отже, будь-який законницький погляд на Десятислів’я не узгоджується з біблійною істиною про послух. Послух завжди є людською відповіддю на ініціативу Господа благословити Свій народ. Спасіння ніколи не залежало, не залежить і не буде залежати від людських досягнень. Такий законницький погляд на старозавітний Закон спотворює його справжню мету. Рой Гейн влучно стверджує: «Якщо ми подолаємо нехтування біблійним Законом, чи не призведе це до законництва? Ні, якщо ми зрозуміємо мету Божого Закону. Закон – це стандарт дії й мислення в гармонії з Божим характером любові. Закон не є, не може бути та ніколи не був призначений стати засобом для спасіння. Правильні вчинки ніколи не можуть викупити нас від нашої смертності чи минулих гріхів. Це може зробити тільки Божа благодать через жертву Христа, прийняту вірою. Божі заповіді призначені для людей, які вже звільнені» (Roy Gane. Leviticus, Numbers: The NIV Application Commentary (Grand Rapids, MI: Zondervan, 2004), p. 310).

**Закон і мудрість**

Такі Книги мудрості Старого Завіту, як Йова, Притч Соломона, Еклезіаста та деякі псалми, висвітлюють дві основні теми: Творіння і Закон. Ці книги відкривають, як Творіння і Закон мають впливати на ставлення віруючих до Бога й одне до одного. Насправді існує тісний взаємозв’язок між Законом і мудрістю. Цей взаємозв’язок відображено вже у тексті Втор. 4:6: «Дотримуйтеся і виконуйте їх, бо це ваша мудрість і ваша розсудливість в очах народів, які, почувши про всі ці постанови, скажуть: Дійсно цей народ великий. Це мудрий і розважливий народ!» Велич Ізраїля полягала б не в багатстві й військовій могутності, а в мудрості, яка є наслідком вірного дотримання Божих Заповідей. А за цим природно слідували б успіх і процвітання. Такі успіх і процвітання можна побачити в результатах молитви Соломона про мудрість (див. 1 Цар. 3:13).

Мудрість — це кероване Богом знання. Вона допомагає нам праведно, благоговійно жити перед Ягве, бути слухняними Його волі та жити в гармонії з іншими людьми і природою. Нерозумний бунтує проти створеного Господом порядку та не слухається Його, тоді як мудрий відкидає хаос, приймає Божу волю й живе в послуху Йому. Результати цього вибору викладені в усіх біблійних Книгах мудрості, де також ідеться про винятки й абсурди, якими часто позначене наше існування під сонцем (див. книги Йова та Еклезіаста).

Той самий принцип ми знаходимо і в першому розділі книги Ісуса Навина, де Господь закликає вождя (котрий уособлює весь народ) старанно виконувати весь Закон. Ізраїль може обрати шлях мудрості й відчути його переваги. Однак для цього Ісус Навин (а також увесь Ізраїль) має «бути сильний духом і дуже мужній» (І. Нав. 1:7). Таку саму пару імперативів уже використовував Мойсей для підбадьорення ізраїльтян і свого наступника (див. Втор. 31:6, 7). Пізніше Ісус Навин звернеться до народу з тими самими словами (див. І. Нав. 10:25). Чому? Послух вимагає довіри, а в контексті нашої людської природи довіра часто потребує сили й мужності. Знову ж таки, послух — це не угода, у якій ми виграємо або програємо, залежно від того, що нам пропонують. Послух — це вираження людської довіри до Божих діянь; він коріниться в стосунках із живим Богом. Послух означає: зректися себе, узяти хрест і йти жертовними слідами Ісуса (див. Луки 9:23). Це зобов’язання не для людей з духовно слабким серцем.

### Частина III: Практичне Застосування

**Лідерство**

1. Існують різні моделі лідерства, зокрема харизматична модель, трансформаційна, модель слуги-лідера. Усі вони відображені в Біблії. З біблійного погляду, відмінною рисою успішних лідерів є їхня духовна компетентність. Починаючи з Ісуса Навина, обговоріть якості духовного лідера в житті наступних персонажів:
	- А. Ісус Навин
	- Б. Авраам
	- В. Девора
	- Г. Давид
	- Д. Естер
	- Е. Петро
	- Є. Павло
2. Як би ви охарактеризували сучасного духовного лідера?
3. Згадані вище лідери також виконували певні обов’язки за межами релігійної сфери. Чи може духовний лідер використовувати у своїй роботі світські адміністративні підходи? Чому так або чому ні? Якщо так, то в який спосіб?

**Спочивати в Божих обітницях**

Церква адвентистів сьомого дня виникла як рух, заснований на обітниці про Другий прихід Ісуса, на що вказує її деномінаційна назва. Божественний спокій, обіцяний Ізраїлеві в книзі Ісуса Навина, був досягнутий лише за часів Соломона, через майже чотири століття після першого завоювання. Однак навіть цей спокій був тимчасовим. У Євр. 11:13 ми читаємо, що герої віри не отримали обіцяного. Незважаючи на запитання щодо очевидної затримки Другого приходу Ісуса, досвід Божого народу протягом усієї історії був безперервним шляхом до виконання Божих обітниць.

Подумайте про це: Як приклади віри, наведені в 11-му розділі Посланні до євреїв, можуть підбадьорити вас на шляху до здійснення блаженної надії?

**Покликані бути сильними й мужніми**

Обговоріть у класі, чому ми, адвентисти сьомого дня, повинні бути сильними й мужніми в різних обставинах, у яких покликані жити вірою в Христа:

- А. Сім’я
- Б. Сусіди
- В. Школа
- Г. Робота