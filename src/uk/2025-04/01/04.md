---
title: 'Спадкоємці Обітниць'
date: 30/09/2025
---

У текстах І. Нав. 1:2, 3 (переклад І. Огієнка) Господь повідомляє Ісусові Навину, що дає ізраїльтянам землю. Однак, з іншого боку, Він сказав, що вже дав її. Що це означає?

Земля була подарунком від Господа – її справжнього Власника. У наведених текстах використовуються дві різні форми дієслова «давати», що відображає два важливих аспекти успадкування землі. Перша форма (вірш 2) виражає процес дарування землі. Тільки території Трансйорданії були захоплені Ізраїлем. Більшою частиною Обітованої землі ще потрібно було заволодіти.

У вірші 3 дієслово вжито в доконаній формі, створюючи враження, що земля вже була дана їм. Коли суб’єктом таких дій є Бог, форма називається «пророчою доконаною». І це тому, що все, обіцяне Господом у Своєму Слові, — це гарантований факт, якому можна довіряти як теперішній реальності.

Займенники у вірші 3 – «ви», «ваш» — це множина, тому обіцянка дана не лише Ісусові Навину, а й усьому ізраїльському народові. Посилання на дану Мойсеєві обітницю відображає безперервність Божої справи.

Також у першому розділі часто повторюється слово кол — «усі», «кожен». Таке повторення цього слова виражає сукупність і цілісність, які є вирішальними для досягнення поставленої перед Ісусом Навином мети. Між Богом, Ісусом Навином та ізраїльським народом має бути ідеальний союз для забезпечення успіху в майбутньому завоюванні Обітованої землі.

`Прочитайте тексти І. Нав. 1:4–6; Євр. 6:17, 18. У той момент Обітована земля була не чим іншим, як обіцянкою. Однак Бог називає її спадщиною. Що означає бути спадкоємцями Божих обітниць?`

Немає нічого магічного в обітницях Господа. Самі по собі вони не можуть реалізуватися. Гарантія їхнього здійснення полягає в присутності Бога, Котрий каже: «Я буду з тобою». Справді, присутність Господа була вирішальною для виживання Ізраїля. Без цього вони були б лише одним серед багатьох народів, без особливого покликання, ідентичності чи місії (див. Вих. 33:12–16). Присутність Господа була всім, що потрібно було Ісусові Навину для досягнення успіху.

`Сьогодні нічого не змінилося, тому ми маємо обіцянку Ісуса в Матв. 28:20: «І ось Я з вами по всі дні аж до кінця віку!»`