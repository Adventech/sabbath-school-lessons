---
title: 'Господь – Воїн'
date: 21/10/2025
---

`Прочитайте уривки Вих. 2:23–25; 12:12, 13; 15:3–11. Чому в цих текстах Бог зображений воїном?`

Під час свого довгого перебування в Єгипті уявлення ізраїльтян про істинного Бога їхніх предків поступово стиралося. Як засвідчило багато епізодів під час подорожі Ізраїля пустелею, їхні знання про Бога Авраама, Ісаака та Якова були спотворені язичницькими елементами (див. Вих. 32:1–4). Знемагаючи в єгипетському рабстві, вони кликали до Господа (див. Вих. 2:23–25), і в потрібний час Він захистив їх.

Однак конфлікт, описаний у перших 12 розділах книги Вихід, був чимось більшим, ніж боротьба між Мойсеєм і фараоном. Згідно зі стародавньою ідеологією війни на Близькому Сході, боротьба між народами — це боротьба між відповідними богами. У тексті Вих. 12:12 наголошено, що Господь засудив не лише фараона, але й богів Єгипту — тих могутніх демонів, що стояли за ідолами (див. Левіти 17:7; Втор. 32:17), за деспотичною владою та несправедливою суспільною системою Єгипту.

Бог воює з гріхом і не терпітиме цей конфлікт завжди (див. Псал. 24:8; Об’явл. 19:11; 20:1–4, 14). Усі занепалі ангели, а також люди, котрі остаточно й безповоротно ототожнили себе із гріхом, будуть знищені. Отже, битви проти мешканців Землі слід сприймати як ранню стадію цього конфлікту, який досягне свого апогею на хресті та завершиться на останньому суді, коли будуть виправдані справедливість Бога і Його характер любові.

Концепцію повного знищення ханаанців слід розглядати на підставі біблійного світогляду, згідно з яким Бог бере участь у вселенській боротьбі з тими, хто поширює зло у Всесвіті. Результатом цієї боротьби буде відновлення репутації Бога та виправдання Його характеру любові (див. Римл. 3:4; Об’явл. 15:3).

Оскільки гріх увійшов у єство й життя людей, ніхто не може перебувати на нейтральній території. Треба бути або на боці Бога, або на боці зла. Отже, пам’ятаючи про ці передумови, викорінення ханаанців слід вважати передвістям останнього суду.

`Реальність великої боротьби допускає приналежність людини лише до однієї з двох протиборчих сторін. Як дізнатися, на чиєму ми боці насправді?`