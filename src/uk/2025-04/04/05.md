---
title: '«Господь Буде Боротися За Вас»'
date: 22/10/2025
---

`Згідно з текстами Вих. 14:13, 14, 25, яким був початковий і ідеальний план Бога щодо участі ізраїльтян у війні?`

У той критичний момент, коли народ Ізраїля опинитися в глухому куті, «Мойсей сказав народові: Не бійтеся! Стійте і побачите спасіння від Господа, яке Він учинить вам сьогодні. Тому що єгиптян, яких бачите сьогодні, більше не побачите повік! Господь воюватиме за вас, а ви залишайтеся спокійними» (Вих. 14:13, 14). Як свідчить біблійна оповідь, навіть самі єгиптяни розуміли цю реальність: «Втікаймо від Ізраїлю, бо Господь воює за нього проти єгиптян» (вірш 25).

Надприродне втручання Бога задля порятунку безпорадних ізраїльтян, котрі не володіли військовими навичками, стає зразком. Вихід став моделлю Божого втручання на користь Ізраїля. Тут не тільки битву веде Ягве, але й від Ізраїля вимагається не воювати (вірш 14). Господь – Воїн, ініціатива належить Йому. Він розробляє стратегію, визначає засоби та проводить кампанію. Якщо Ягве не воюватиме за Ізраїль, вони не матимуть шансів на успіх.

Еллен Уайт так інтерпретує цей факт: «Бог задумав, щоб вони здобули Обітовану землю не війною, а через покору й беззастережний послух Його наказам» (Ознаки часу, 2 вересня 1880 р.) Як і під час їхнього визволення з Єгипту, Господь воюватиме за них. Усе, що їм потрібно було зробити, — стояти на місці і бути свідками Його могутнього втручання.

Історія свідчить: коли ізраїльтяни довіряли Богові, їм не потрібно було воювати (див. 2 Цар. 19; 2 Хронік 32; Ісаї 37).

Згідно з Божим ідеальним планом, Ізраїлеві ніколи не потрібно було воювати за себе. Їхня участь у війні була наслідком невір’я, виявленого після виходу з Єгипту; саме через це Господь дозволив їм брати участь у війні проти ханаанців. Як ізраїльтянам не довелося піднімати жодного меча проти єгиптян під час виходу, так їм ніколи не знадобилося б воювати під час підкорення Ханаану (див. Втор. 7:17–19).

«Якби діти Ізраїля не нарікали на Господа, Він не дозволив би їхнім ворогам воювати з ними» (Е. Уайт. Історія викуплення. С. 134). Як нарікання може вплинути на наше життя сьогодні?