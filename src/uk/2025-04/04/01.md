---
title: 'Конфлікт, Що Стоїть За Всіма Конфліктами'
date: 18/10/2025
---

> <p>Пам’ятний вірш</p>
> «І не було більше такого дня ні до того, ані пізніше, щоб Господь вислухав і здійснив таке прохання людини, оскільки сам Господь воював за Ізраїль» (І. Нав. 10:14).

### Біблійні тексти для дослідження
І. Нав. 5:13–15; 6:15–20; Ісаї 37:16; Об’явл. 12:7–9; Втор. 32:17; Вих. 14:13, 14.

Читаючи книгу Ісуса Навина, ми дізнаємося про загарбницькі військові кампанії, які здійснювалися за велінням Бога, в Ім’я Бога та з допомогою Бога. Ідея про те, що Господь стояв за завоюванням Ханаану, пронизує книгу Ісуса Навина, і на цьому наголошує оповідач (10:10, 11). Таку думку підтверджують Сам Бог (6:2; 8:1), Ісус Навин (4:23, 24; 8:7), Рахав (2:10), розвідники (2:24) та ізраїльський народ (24:18). Бог стверджує, що Він – Ініціатор завоювання Ханаану.

Ця реальність викликає неминучі запитання. Як ми можемо зрозуміти, що Божий вибраний народ здійснював такі дії в старозавітні часи? Як можна узгодити образ «войовничого» Бога з Його характером любові (див. Вих. 34:6; Псал. 86:15; 103:8; 108:4, 5), не підриваючи достовірність, авторитетність та історичність Старого Завіту?

Цього та наступного тижня ми досліджуватимемо складне питання Божественних війн у книзі Ісуса Навина та інших місцях Писання.