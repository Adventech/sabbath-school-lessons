---
title:  Коментарі для Вчителів
date:   24/10/2025
---

### Частина I: Огляд

Безперечно, книга Ісуса Навина — це також книга про війну. Однак безпосередня участь Бога в завоюванні Ханаану кардинально впливає на характер цієї війни, яку дехто називає «священною війною». Проте для людей, котрих обпалило полум’я війни, поєднання слів «війна» і «священна» може бути особливо бентежним. А для багатьох християн ще більш неприємне те, що Господь зображений як Воїн, Який не тільки наказує Ізраїлеві наступати на ханаанців та інші народи, але й бореться за них. У досліджуваному уроці ми спробуємо розглянути цю делікатну і водночас складну тему. Наше вивчення складатиметься з двох частин. Перша частина стосується світогляду, який забезпечує призму, через яку ми інтерпретуємо біблійні відомості. Друга частина — це глибокий аналіз біблійної інформації, який передбачає правильне розуміння мови Святого Письма, його літературних аспектів та історичного контексту. Цього тижня урок зосереджується на першій частині дослідження. Розуміння великої боротьба між добром і злом, яка розпочалася з повстання Люцифера на Небі, — необхідний аспект правильного світогляду для вирішення зазначеної вище проблеми. Участь Бога у війнах Ісуса Навина можна правильно зрозуміти лише у світлі Його участі у вселенському конфлікті. Правильне розуміння цього великого конфлікту впливає на всі біблійні доктрини. Не буде перебільшенням стверджувати, що біблійний погляд на велику боротьбу є найбільш підходящою адвентистською призмою, через яку можна інтерпретувати це питання й Писання в цілому. І Біблія заохочує нас використовувати цю призму від самого початку.

### Частина II: Коментар

**Велика боротьба як богословська основа Писання й адвентизму**

Неадекватне розуміння глобальної біблійної оповіді про вселенський конфлікт неминуче обмежує здатність інтерпретатора Слова Божого розуміти не тільки концепцію священної війни Ісуса Навина, але й загальну картину Писання. Недостатнє сприйняття цього світогляду впливає майже на кожну біблійну доктрину. Справді, тільки правильне «розуміння вселенського конфлікту дає християнинові раціональний і послідовний світогляд щодо історії» (Frank Holbrook. “The Great Controversy” in Handbook of Seventh-Day Adventist Theology, ed. by Raoul Dederen (Hagerstown, MD: Review and Herald, 2000), p. 995).

Важливість цього світогляду очевидна в тому, як розуміння великої боротьби формує систему вірувань Церкви адвентистів сьомого дня. Як ми побачимо, 28 головних положень Церкви можна розділити на шість доктрин. Нижче викладено короткий огляд того, як світогляд щодо великої боротьби впливає на ці доктрини.

**Бог**

Коли Бог має справу зі злом, Він не лише реагує на людські проб леми, але й намагається показати Свою справедливість усій безлічі створінь у світах, яких не торкнувся гріх (див. 1 Кор. 4:9). У центрі великого конфлікту міститься «теодицея». Господь дозволяє злу розвиватися до певного моменту, щоб показати його справжню сутність, аби Його створіння побачили зло в істинному, а не спотвореному світлі. Тоді вони зможуть усвідомити любов і справедливість Бога, вирішуючи певну кризу в рамках великої боротьби. Читання Святого Письма без такого сприйняття врешті-решт призведе до викривленого уявлення про характер Бога та Його ставлення до зла. З цієї причини Божественне пророцтво про знищення ханаанців, проголошене за 400 років до Ісуса Навина (див. Бут. 15:13–16), слід розглядати саме на цьому тлі. Господь дозволив розвиватися злу на Ханаанській землі до певної межі. У цьому контексті Він не просто віддає цю землю Ізраїлеві, але й судить за постійний гріх народи Ханаану, виганяючи їх із землі (див. Левіти 18:24, 25).

**Людина**

Бог створив людину на Свій образ і подобу. Безсмертя було обумовлене вірністю людей, заснованою на їхній свободі вибору дотримуватися своєї ролі співправителів Творця (див. Бут. 1:27, 28; 2:15–17). Коли перша пара вирішила об’єдналася із сатаною, порушивши чітку пряму Божу заповідь, тоді розпочатий на Небесах бунт був перенесений на Землю (див. Бут. 3). Унаслідок цього гріх, смерть і страждання увійшли в колись досконале середовище нашого світу. Відтоді люди народжуються зі схильністю до зла (див. Римл. 3:23), яке призвело б цей світ до нескінченного стану хаосу, якби не втрутився Господь (див. Римл. 8:22). Він святий, люблячий і не може бути байдужим до гріха й людської схильності до зла (див. Аввак. 1:13). Саме тому Бог як праведний Суддя втручається, аби покласти край гріху (див. Об’явл. 20:14). Завоювання Ханаану та знищення тих, хто свідомо з’єднався з гріхом, відображають Божественне бажання викорінити зло.

**Спасіння**

Розгортання вселенського конфлікту не застало Бога зненацька. План спасіння вже був розроблений Радою Триєдиного Божества (див. 1 Петра 1:20). У центрі цього Плану була викупна смерть Ісуса та Його служіння в Небесному святилищі (див. Євр. 9:11–28). В Ісусі людство отримало нову можливість і Його силою може перемогти гріх (див. Колос. 2:13). На хресті Спаситель заплатив ціну, померши замість нас; у Своєму небесному служінні Він робить Свої заслуги доступними для всіх людей. Завдяки подвигу Христа немає нікого, кого Бог не міг би відновити, навіть у самому серці Ханаану, як показує історія Рахав і ґіввійців.

**Церква**

Завдяки хресній жертві Ісуса та Його подальшому первосвященницькому служінню в Небесній святині з’являються нові створіння, відроджені Святим Духом для нового життя. Під керівництвом воскреслого Спасителя ці віруючі об’єднуються в особливу спільноту — Церкву (екклесі̀а), названу також Тілом Христовим (див. 1 Кор. 12:27). Церква покликана проповідувати вічне Євангеліє (див. Об’явл. 14:6), об’являючи всю Божу волю (див. Дії 20:27) та приводячи людей з усіх народів до своєї спільноти (див. Матв. 28:18–20). Згідно з Божим планом, Церква відіграє вирішальну роль в есхатологічному розгортанні великої боротьби на Землі. З цієї причини вона зазнавала і зазнає жорстоких нападів з боку сатани. Однак Бог завжди зберігав вірний Останок, який зрештою проголосить у силі Святого Духа останнє запрошення благодаті для людства. Як Ізраїль переміг у минулому, так і мужня Церква під проводом нового Ісуса Навина — Ісуса Христа — переможе.

**Повсякденне життя**

Уселенський конфлікт — це історія, яка формує наше життя, впливаючи на кожен його аспект, зокрема на наше ставлення до фінансів, на взаємини з людьми, на особисті рішення. Як члени Тіла Христового ми покликані наслідувати Ісуса, живучи життям вірного учнівства, що характеризується покорою й послухом Богові (див. Об’явл. 14:12). Хоч спасіння неможливо заробити додержанням Божого Закону, однак виконання моральних принципів цього Закону слугує свідченням про наш досвід спасіння в Христі. Послух Божим Заповідям, особливо дотримання вчення про сьомий день як суботу, як акт поклоніння, перебуватиме в центрі боротьби під час завершальних моментів вселенської війни на Землі (див. Об’явл. 12; 13). Так само і в Обітованій землі ізраїльтяни були покликані жити у святості перед Господом, насолоджуючись позитивними наслідками послуху як народ священників.

**Події останнього дня**

Світогляд щодо великої боротьби ще більш суттєво впливає на вчення про події останнього дня. Час кінця починається після закінчення 2300-денного пророчого періоду і сягає Божого суду, який відбуватиметься в три етапи.

Перша фаза, також відома як суд перед Другим приходом Христа (слідчий етап Божого суду), розпочалася 22 жовтня 1844 року, коли почалося очищення Небесного святилища (див. Дан. 8:14). Цей суд триватиме до Другого приходу, який відкриває другий судовий етап, також відомий як доказовий суд, у якому братимуть участь викуплені під час свого перебування на Небесах упродовж 1000 років (див. Об’явл. 20:4–6). Наприкінці цього періоду виконавчий суд завершить вселенський конфлікт знищенням сатани, його ангелів і всіх нерозкаяних грішників (див. Матв. 24:41; Об’явл. 20:9–14).

Що відбуватиметься на кожному етапі? Теодицея. На кожному етапі розглядатиметься теодицея — Боже прагнення виявити Свою любов і справедливість у викоріненні зла у Всесвіті. На суді перед Приходом Христа Він відкриває безгрішним світам Свою справедливість і любов, спасаючи Свій народ та засуджуючи «малого рога» і його прибічників. На доказовому суді Бог відкриває те ж саме і спасенним, коли вони дізнаються з небесних записів, чому одні люди отримали дар вічного життя, а інші загинули. Нарешті, на виконавчому суді, наприкінці тисячоліття, навіть сатана, злі ангели й нерозкаяні люди схиляться перед Богом, визнаючи Його справедливість (див. Римл. 14:11). До цієї групи належатимуть і всі ханаанці, котрі, як і інші загиблі, відмовилися прийняти Божу благодать.

### Частина III: Практичне Застосування

**Духовна битва сьогодні**

У багатьох ситуаціях духовна природа битв Ізраїля стає очевидною завдяки безпосередній участі Бога. Уважно проаналізуйте наведені нижче приклади і подумайте, як вони відкривають сучасним християнам природу духовної війни та можливість здобути перемогу. Зверніть увагу на взаємодію між людськими й Божественними силами.

**Суд. 7.** Гедеон перемагає мідіянців лише із трьомастами воїнів після того, як 32 000 воїнів відпустив додому. Триста воїнів перемогли величезну армію мідіянців, розбиваючи глечики зі смолоскипами й сурмлячи в сурми.

**2 Цар. 6:24–7:20.** Тимчасом як голодуючі жителі Самарії навіть не підозрюють, що події раптово повернулися на їхню користь, четверо прокажених досліджують порожній табір величезної сирійської армії, яка квапливо залишила свої позиції і в сум’ятті розбіглася.

**Ісаї 36–38.** Відчуваючи свою повну безпорадність у надзвичайно скрутних обставинах, цар Єзекія звертається по допомогу до Господа і пророка Ісаї. 185-тисячна армія Сеннахеріва, ассирійського царя, — найбільша загроза, з якою будь-коли стикався Єрусалим. У цій екзистенційній кризі Бог чудом урятував безпорадне місто.

1. Тепер порівняйте ці розповіді з описом останньої битви в історії людства, про яку пише апостол Іван в Об’явленні. Що в них спільного?
2. Як розповіді про битви Ізраїля можуть зміцнити вашу віру в позитивне вирішення вселенського конфлікту, зображеного в Об’явленні?
3. Прочитайте тексти Об’явл. 20:7–15. У фінальному протистоянні сатана збирає велику армію, щоб здійснити свій останній напад на Бога й викуплених у Новому Єрусалимі. Як ця остання битва завершить війну, котра стоїть за всіма війнами?