---
title:  Коментарі для Вчителів
date:   28/11/2025
---

### Частина I: Огляд

Святе Письмо від початку і до кінця відкриває нам зв’язок між Божим народом й Обітованою землею. Богословські концепції, пов’язані з Обітованою землею, є важливими при вивченні першоджерел (протології) та останніх подій (есхатології) в Біблії. В уроці цього тижня ми розглядаємо теологічне розуміння Обітованої землі з перспективи завоювання. У центральній частині книги Ісуса Навина, після опису початкового захоплення землі, автор розповідає про її розподіл між 12 ізраїльськими поколіннями. Хоч деякі читачі можуть вважати перелік географічних деталей нудним, вони мають вирішальне значення для передачі вістки книги, демонструючи, як Бог виконує обітницю, дану праотцям Ізраїля.

У цьому контексті земля – це буквальний, фізичний об’єкт, місце, де Ізраїль може написати новий розділ. Однак у міру розгортання історії викуплення типологічний характер Обітованої землі стає дедалі більш очевидним. Після сотень років Ізраїль сам опиняється у вигнанні, а надія на повернення зароджується під час вавилонського полону. Покоління Юди повертається на землю, але не знаходить постійного спокою. Такий відпочинок можна знайти лише у звершеннях Месії. В Ісусі теперішня реальність духовного спокою не скасовує майбутнього буквального повернення додому, коли Божий народ знову володітиме Новою Землею. А тепер ми живемо як біженці, вигнані з нашого справжнього дому, прямуючи до нашої справжньої Землі, яка визначається не географічними межами, а Божою оселею серед Його народу.

### Частина II: Коментар

**Богослов’я землі: від Буття до Об’явлення**

Наведена таблиця підсумовує біблійне богослов’я землі від Буття до Об’явлення.

| Епоха історії викуплення | Статус руху | Зв’язок із землею | Біблійні згадки |
| --- | --- | --- | --- |
| Початковий план — Едем | Осілість | Володіння | Бут. 1, 2 |
| Суд | Кочівництво (з даної Богом землі) | Вигнання | Бут. 3-11 |
| Обітниця | Кочівництво (до даної Богом землі) | Паломництво | Бут. 12 - Втор. 34 |
| Відновлення | Осілість | Володіння (нестабільне) | І. Нав. 1, 2; 2 Цар. 24 |
| Суд | Кочівництво (з даної Богом землі) | Вигнання | 2 Цар. 25; книга Єремії; книга Єзекіїля |
| Обітниця | Кочівництво (до даної Богом землі) | Паломництво | Ісаї 40-65; книга Аггея; книга Захарії |
| Відновлення | Осілість | Володіння (нестабільне) | книга Ездри; книга Неємії |
| Месіанське відновлення | Осілість, кочівництво (до даної Богом землі) | Паломництво (ще не дійшли до землі) | Новий Завіт |
| Початковий план -Новий Едем | Осілість | Володіння | Об’явл. 21, 22 |

За Божим задумом, людство мало володіти землею (див. Бут. 1:28) й оселитися в місці вічної насолоди під назвою «Едемський сад» (2:8), де Адам і Єва могли б насолоджуватися прямим спілкуванням з Господом (3:8). У цьому осілому стані вони могли б насолоджуватися вічним життям за умови вірності Творцеві. Однак гріх порушив цей первісний план, що призвело до першого в історії людства переміщення. Засуджені Адам і Єва зазнали вигнання, покинувши сад (3:23, 24). З богословської позиції, вигнання із призначеного Богом місця було одним з наслідків непослуху. У цьому розумінні перша сім’я стала також першими духовними біженцями, які жили як кочівники в очікуванні повернення.

Перший знак щодо можливого повернення з’явився в заклику Авраама, коли Бог наказав йому: «Вийди зі своєї землі... в землю, яку Я тобі покажу» (12:1). Важливість заклику Авраама в історії спасіння можна оцінити лише тоді, коли ми усвідомимо, що він ознаменував перехід від осуду до обітниці. Хоч сім’я Авраама залишалася кочовою впродовж кількох століть, його послух поклав початок подорожі до Обітованої землі. На цьому шляху патріарх переживав періоди вигнання, тимчасово залишаючи землю й повертаючись пізніше (12:10-20; 20:1-17). Так само і його нащадки пройшли через цикли виходу й повернення, наприклад, коли вони стали біженцями в Єгипті, а пізніше рабами, доки Бог не визволив їх (Вих. 6:5). Жак Дюкан підсумовує богословське значення цих кочових мандрівок: «Через ці кочові мандри сім’ї Насіння, яка ніколи так і не оселилася в Обітованій землі, ніколи не була задоволена і завжди прагнула додому, книга Буття вібрує пульсацією надії. Хоч вони скуштували Божественних благословень, ознак вірного виконання Богом Своєї обітниці, Адам, Ной і патріархи продовжували чекати остаточної Божественної перемоги над злом і смертю. Бо тільки це могло б повернути і їх, і нас, усе творіння, назад до Едемського саду» (Doukhan, Genesis, The SDA International Bible Commentary (Nampa, ID: Paciﬁc Press. 2016). Р. 37).

400-річне паломництво дітей Авраама завершилося 40-річною мандрівкою пустелею. Там заключна промова Мойсея, записана у Второзаконні, підготувала Ізраїль до переходу від обітниці до відновлення, від кочового до осілого життя. З богословської позиції, Ісус Навин очолив повернення Ізраїля до Божої землі. Це повернення не означає, що Ханаан – фактичне місце розташування Едемського саду. Божу землю визначають не географічні кордони, а Його присутність посеред неї (Вих. 25:8; 33:14).

Отже, книга Ісуса Навина також знаменує важливий перехід в історії спасіння, коли Божий народ мав підкорити землю і насолоджуватися відпочинком. На жаль, упродовж лише одного покоління Ізраїль почав жити в непослуху, і його влада над землею ослабла. Від часів Ісуса Навина до захоплення та зруйнування Єрусалима Навуходоносором Ізраїль більшу частину часу боровся за збереження контролю над своєю землею. Наприкінці цього періоду Бог послав пророків, аби попередити Свій народ про неминучий суд за порушення завіту, але вони не послухалися (див. Єрем. 7:23-27). Згідно з вироком Божого суду Ізраїль та Юдея були вигнані з місця, призначеного для них Господом (див. 2 Цар. 17:7-40; 25:1-26). Під час вигнання вони знову покинули землю, стали кочівниками та пішовши в протилежному від Авраама напрямку (див. Псал. 137).

Однак вигнання мало тривати не більш ніж 70 років (див. Єрем. 25:11, 12). У пророчих книгах обітниця про повернення була тісно пов’язана з незмінною звісткою про суд. Це повернення еквівалентне новому творінню (див. Ісаї 65:17) з едемським відтінком (див. Ісаї 51:3; Єзек. 36:35). Дві постаті – Ездра та Неємія, що виконали, як Мойсей, місію – знову привели Божий народ до Ханаану, згідно з обітницею про те, що Господь благословить їхні зусилля з відновлення Єрусалима. З Вавилону (тепер перської провінції) Божий народ вирушив у подорож до цієї землі (див. Ездри 1; Неєм. 2). Незважаючи на сильну опозицію (див. Ездри 4), люди врешті-решт досягли успіхів у відбудові Єрусалима (див. Неєм. 11, 12). Однак упродовж усього цього процесу Ездрі та Неємії доводилося боротися з відступництвом, якого припускався ізраїльський народ (див. Ездри 10; Неєм. 13). Незважаючи на раннє відродження й духовну реформу, володіння землею знову стало невизначеним, і євреї-репатріанти зіткнулися з важкими часами під іноземним гнітом у міжзавітний період.

З Приходом Месії світло знову засяяло. Уже перший текст Нового Завіту засвідчив, що Ісус дарує новий початок людству (див. Матв. 1:1). Він прийшов, щоб перемогти там, де Адам зазнав поразки. Відмова Христа від пропозиції диявола віддати Йому всі царства Землі не означає, що Ісус не завоює ці царства, натомість показує, що Він завоює їх Божим шляхом (див. Матв. 4:8-10). Як Новий Адам, Він став Правителем усіх народів, Царство Котрого стоятиме вічно (див. 1 Кор. 15:22-26). Ця універсалізація землі очевидна в концепції Царства Божого, яке відкрив Ісус. Ця ідея не є ані одухотворенням, ані переосмисленням старозавітної концепції землі. Вона пов’язана з універсальним аспектом Авраамового завіту, який уже очевидний у первісному контексті (див. Бут. 12:3; 17:6, 16). Новий Завіт пояснює, коли і як будуть виконані Божі обітниці.

Інавгурація Царства Божого в Ісусі вносить напругу, яка не завжди була очевидною в Старому Завіті. Хоча Христос приніс остаточне відновлення, Його народ ще перебував у паломництві. У певному розумінні Його народ уже був частиною Його Царства, оскільки Бог «і воскресив нас разом з Ним, і в Ісусі Христі посадив разом на небесах» (Ефес. 2:6). Проте Його учні ще залишалися кочівниками у світі, до якого вони не належали (див. Івана 17:11-19), очікуючи остаточного виконання обітниці.

Паломництво Божого народу до свого визначеного місця спочинку закінчується в Новому Єрусалимі, і це ясно відображено не лише як повернення до Обітованої землі (на зразок історії виходу), а також як повернення до Едему. Через місто протікає ріка життя, а з одного і з другого боку ріки росте дерево життя, доступне для всіх народів. Як і в Едемі до гріхопадіння, тут немає місця для прокляття гріха та смерті, і Бог знову перебуває зі Своїм народом (див. Об’явл. 22:1-5). Тут історія викуплення повертається туди, звідки почалася. У центрі Всесвіту стоїть хрест, на якому Месія власною кров’ю забезпечив нам зворотний квиток. Новий Адам поверне Своїх дітей-біженців додому. О, який це буде славний день!

### Частина ІІІ: Практичне Застосування

**Земля і надія**

У біблійному контексті земля і надія нерозривно пов’язані між собою. Цей зв’язок відображено в тексті Зах. 9:12, де Бог запрошує в’язнів, «що жили надією», повернутися. Ці люди впродовж довгих років чекали на такий заклик. Епоха вигнання закінчилася, і для них нарешті настав час повернутися до Єрусалима.

1. Про що свідчить вам особисто образ «в’язнів надії»?
2. Які паралелі ви знаходите між досвідом вигнанців у Вавилоні та вашим духовним досвідом, особливо в контексті близького Другого приходу Христа?