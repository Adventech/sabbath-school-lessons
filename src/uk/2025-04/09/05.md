---
title: Ювілей
date: 26/11/2025
---

Земля була однією із центральних тем в історії Ізраїля як Божого народу. Утім, її потрібно було розділити між племенами, кланами йродинами (Чис. 34:13-18), аби запобігти ситуації, коли вона могла стати власністю кількох еліт.

Прочитайте тексти Левіти 25:1-5, 8-13. Якою була мета суботнього року та ювілейного року?

На відміну від Єгипту, де громадяни регулярно втрачали свою землю і ставали рабами фараона, ціль Бога для ізраїльтян полягала в тому, щоб вони ніколи не залишилися назавжди безправними. Ніхто, поза племенем і родиною, якій спочатку була виділена земля, не міг володіти нею. Справді, згідно з Божим планом, землю не можна було продати назавжди (Левіти 25:23). Її можна було орендувати лише відповідно до її вартості, установленої кількістю років, що залишилися до наступного ювілею. Тому родичі людини, яка змушена була «продати» землю своїх предків, мали обов’язок викупити її ще до ювілею (Левіти 25:25).

Наділ землі стає «вікном» у серце Бога. Як наш Небесний Отець, Він хоче, щоб Його діти були щедрими до тих, кому пощастило менше, і дозволяли своїм землям годувати бідних кожного сьомого року. Суботній рік ґрунтувався на принципі заповіді про суботу, але в більшому масштабі (6 днів і 7-й день, 6 років і 7-й рік). Володіння землею не тільки спонукало цінувати наполегливу працю й заохочувало до неї, а й навчало поваги і добро зичливості до тих, хто стикався із фінансовими труднощами.

Законодавство щодо земельної власності давало кожному ізраїльтянинові можливість звільнитися від успадкованих чи ним самим створених гнітючих обставин та почати нове життя.

Фактично це головна мета Євангелія: стерти різницю між багатими й бідними, роботодавцями й найманими працівниками, привілейованими і знедоленими, поставити нас усіх на одному рівні та відкрити нам потребу в Божій благодаті.

На жаль, Ізраїль знехтував дотриманням встановлених Богом законів, і через століття до застережень про позбавлення власності вже не прислухалися (2 Хронік 36:20, 21).

Як принципи ізраїльського розподілу землі та закон про суботній і ювілейний роки можуть нагадувати нам, що в очах

Бога ми всі рівні? Як субота може допомогти нам сказати «ні» експлуататорським, порочним циклам споживацтва, які мучать нинішнє покоління?