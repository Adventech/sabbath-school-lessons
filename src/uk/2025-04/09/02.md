---
title: 'Едем і Ханаан'
date: 23/11/2025
---

`Прочитайте тексти Бут. 2:15; 3:17-24. Якими були наслідки гріхо падіння щодо зміни місця проживання першої пари людей?`

Створивши Адама і Єву, Бог поселив їх в ідеальному середовищі, яке уособлювало достаток і красу. Перша пара людей отримала від свого Творця чудовий життєвий простір, який міг задовольнити всі їхні фізичні потреби. Окрім цього, Едемський сад слугував навчальним центром, де наші прабатьки отримали суттєве розуміння характеру Господа та сенсу життя, яке Він призначив їм. Але коли вони порушили довірливі взаємини зі своїм Творцем, їхній зв’язок з райським садом теж змінився, і на знак розриву цього зв’язку їм довелося покинути рай. Вони втратили даровану їм Господом територію. Отже, Едемський сад став символом рясно забезпеченого життя, і ми знову бачимо цей символ у темі Обітованої землі.

`Прочитайте тексти Бут. 13:14, 15; 26:3, 24; 28:13. Як патріархи сприймали обітницю про землю? Як ви вважаєте, що для нас, адвентистів, означає жити так, як спадкоємці обітниць? Євр. 6:11–15.`

Коли Авраам увійшов до краю, який показав йому Бог, через віру ця земля стала Обітованою землею для нього та його нащадків. Такою вона залишалася впродовж 400 років. Однак реально патріархи не оволоділи землею під час свого життя; вона не була їхньою, щоб вони могли передати її своїм дітям у спадок. Натомість вона, як і Едемський сад, належала Богові. Адам і Єва не зробили нічого, що дало б їм право на райський сад, так само Ізраїль не зробив жодного внеску в те, щоб заслужити землю. Обіцяна земля була даром Бога за Його ініціативою. Ізраїль не мав невід’ємного права на володіння землею (Втор. 9:4-6), тільки завдяки благодаті Господа вони могли володіти нею.

Патріархи були спадкоємцями обітниць доти, доки вони не були виконані. Ми, як послідовники Христа, успадкували ще кращі обітниці (див. Євр. 8:6), які виконаються на умові, що ми станемо наслідувачами «тих, які вірою і терпінням успадковують обітниці» (Євр. 6:12).