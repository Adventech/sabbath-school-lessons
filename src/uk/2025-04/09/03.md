---
title: 'Земля в Подарунок'
date: 24/11/2025
---

`Прочитайте тексти Вих. 3:8; Левіти 20:22; 25:23; Чис. 13:27; Втор. 4:1, 25, 26; 6:3; Псал. 24:1. Який існував особливий зв’язок між Богом, Ізраїлем та Обітованою землею?`

На базовому рівні земля забезпечує фізичну ідентичність нації. Місце перебування нації визначає професію та спосіб життя нації. Раби не мали свого коріння і не були прив’язані до якогось місця; хтось інший насолоджувався результатами їхньої праці. Володіти землею означало мати свободу. Ідентичність вибраного народу була тісно пов’язана з їхнім проживанням на землі. Між Богом, Ізраїлем і землею існували особливі зв’язки. Ізраїль отримав землю від Бога як дар, а не як невід’ємне право. Вибраний народ міг володіти землею, доки перебував у завітних стосунках з Ягве та виконував приписи завіту. Інакше кажучи, вони не могли володіти землею та її дарами без Божого благословення.

Водночас земля була ніби лінзою, через яку Ізраїль міг краще пізнати Бога. Життя на цій землі завжди нагадувало їм про вірного Господа, Котрий виконує Свої обітниці та гідний довіри. Ані Ізраїль, ані земля не існували би без ініціативи Бога – Джерела й Основи їхнього буття. Доки ізраїльтяни перебували в Єгипті, Ніл та іригаційна система разом з важкою працею забезпечували врожай, необхідний для існування. У Ханаані було інакше. Урожай залежав від дощу, і тільки Господь міг контролювати погоду. У такий спосіб земля нагадувала ізраїльтянам про їхню постійну залежність від Творця.

Хоч Ізраїль отримав землю як подарунок від Ягве, Сам Бог залишався її Власником. Як справжній Володар усієї землі (Псал. 24:1), Ягве має право дарувати землю Ізраїлеві або забрати її. Якщо Бог – Власник землі, значить як ізраїльтяни, так і всі люди є чужинцями й приходьками, або, висловлюючись сучасною мовою, ми всі – гості Бога на Його території.

`Прочитайте тексти 1 Петра 2:11; Євр. 11:8-13. У світлі цих текстів що для вас особисто означає жити чужинцем і приходьком, з нетерпінням чекаючи міста, Творець і Будівничий якого – Сам Бог?`