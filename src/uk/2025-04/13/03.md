---
title: 'Щиро й Віддано'
date: 22/12/2025
---

`Прочитайте тексти І. Нав. 24:14, 15. До чого Ісус Навин закликав ізраїльтян? Що означає служити Господу щиро й віддано?`

У своєму зверненні Ісус Навин наголошує, що Ізраїль має вирішити: через відданість своєму Творцеві зберегти свою унікальність і жити на Обітованій землі чи зникнути як один серед багатьох ідолопоклонницьких народів без чіткої ідентичності, мети чи місії. Вибір – за ними.

Заклик Ісуса Навина подвійний: Ізраїль повинен боятися Господа та служити Йому «щиро й віддано». Боятися Господа не означає жити в постійному тремтінні та емоційній незахищеності. Це означає ставитися до Господа із шанобливістю й благоговінням, які походять з усвідомлення незбагненної величі, святості й нескінченності Бога, з одного боку, та мізерності, гріховності й обмеженості людини, з іншого. Таке благоговіння перед Господом виникає через постійне усвідомлення величі Його вимог та визнання того, що Він не тільки наш Небесний Отець, але й наш Божественний Цар. Таке розуміння приведе до життя в покорі Богові (див. Левіти 19:14; 25:17; Втор. 17:19; 2 Цар. 17:34). Тимчасом як шанобливість і благоговіння відображають внутрішнє ставлення до Господа, яке мало бути притаманне ізраїльтянинові, практичним результатом цього буде служіння.

Служіння, яке вимагалося від Ізраїля, характеризується двома єврейськими термінами: «щиро» і «віддано». Перший термін (тамім) здебільшого використовується як прикметник для опису досконалості й непорочності жертовної тварини. Другий термін (еме т) — «правдивість», «вірність», також означає постійність і надійність. Зазвичай він стосується вірності Бога.

Вірна людина вирізняється надійністю і заслуговує довіри. Фактично Ісус Навин просить ізраїльтян продемонструвати таку саму відданість Господу, яку Він виявляв до Свого народу впродовж його історії. Це не лише зовнішня відповідність Його вимогам, але насамперед неподільна внутрішня вірність серця. Життя ізраїльтян мало відображати вдячність Богові за те, що Він здійснив для них. І саме так сьогодні ми маємо ставитися до Ісуса.

`Що для вас означає служити Господу «щиро й віддано»? Що перешкоджає вам бути повністю відданими Богові?`