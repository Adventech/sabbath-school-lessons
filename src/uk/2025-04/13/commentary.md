---
title: Додаткові матеріали до уроку
date:  26/12/2025
---

**Пам’ятний вірш:** «Якщо ж вам не подобається служити Господу, то вибирайте собі сьогодні, кому будете служити... Проте я і мій дім будемо служити Господу!» (І. Нав. 24:15).

**Криголам:**

1. Гра: «Вибір без пояснень». При зачитуванні пари оберіть щось одне:
	- Телефон чи Біблія
	- Успіх чи вірність
	- Бути популярним чи бути вірним Богу
	- Комфорт чи послух\
Поясніть чому ви зробили саме такий вибір?
2. Який важкий вибір в своєму житті ви робили?

_Неділя_ **Ти там був!**

1. І.Нав. 24:1. Куди Ісус покликав народ?
	- а) в Сихем.
2. Чому Ісус Навин збирає народ саме в Сихемі? З якими подіями пов'язано це місце?
	- а) Бут. 12:6,7 - Авраам проходить Ханаанську землю до місця під назвою "Сихем" і тут Бог дає першу обіцянку дати його нащадкам цю землю
	- б) таким чином місто "Сихем" стало "стартовою точкою" Божої обіцянки даної Аврааму, і цей же Сихем став "фінішною прямою" виконання цієї ж обіцянки
	- в) Бут.35:2–4 - саме у Сихемі Яків закликав всю свою сім’ю перепосвятити себе Богу та позбутися ідолів, яких закопав під дубом біля Сихему,
	- г) тобто як тоді так і зараз це стає місцем оновлення завіту для Ізраїля.
3. З чого Ісус Навин починає своє звернення до Ізраїлю? І.Нав.24:2–13.
	- а) переказує історію Ізраїлю від Авраама до цього моменту
4. Що цим хотів сказати Ісус Навин?
	- а) Ісус Навин хотів почати з того, щоб зробити акцент на Бога, як ініціатора завіту: у всій історії життя Авраама та його нащадків, головною дійовою особою є Бог. Саме Він:
		- спрямовує
		- карає
		- робить чудеса
		- дає свободу від рабства
	- б) існування Ізраїлю як народу – це не заслуга предків, а результат Божої благодаті.
5.
	- а) Яким чином минуле допомагає орієнтуватися у викликах сьогодення?
	- б) Що дає впевненість у тому, що сьогоднішній вибір буде вірним?
	- в) Як пересвідчитися в істинності та правильності обраного шляху?
	- г) Як співвідноситься людський вибір із тим, що говорить Господь?
	- д) Які рішення варто прийняти, стоячи на порозі Нового року?
6. П.Зак. 8:2: “І будеш пам’ятати всю ту дорогу, що Господь Бог твій вів тебе нею…”

_Понеділок+ Вівторок_ **Добровільне служіння**

1. І.Нав. 24:14, 15. До чого Ісус Навин закликав ізраїльтян?
	- а) Ісус закликає зробити добровільний вибір - служити іншим богам чи Яхве;
	- б) він закликає ізраїльтян боятися Бога, та служити Йому щиро та віддано.
2. Якщо Бог є любов, тоді чому ми маємо боятися Його? Що означає боятися Бога? Прочитайте Лев. 25:17, П.Зак. 17:19, 2Цар. 17:34
	- а) боятися Бога не означає переживати фізичну та емоційну незахищеність;
	- б) це означає усвідомлення та визнання Його статусу, величі, справедливості;
	- в) наслідком такого благоговійного та шанобливого ставлення, буде життя в послусі, покорі та служінні.
3. Як це, служити Богу "щиро та віддано"?
	- а) перший прикметник, здебільшого використовується для опису досконалості й непорочності жертовної тварини;
	- б) другий, окрім правдивості та вірності, може означати постійність і надійність, зазвичай стосується вірності Бога.
4. Як відповідає народ Ісус Навину на його заклик?
	- а) вони визнають все, що Бог зробив для них, та демонструють готовність служити Йому з неподільною вірністю
5. Як реагує Ісус Навин?
	- а) не дивлячись на таку позитивну відповідь, він стверджує, що в них не вийде, і вони пожнуть наслідки;
	- б) таким чином він навчає їх
		- навіть коли вибір очевидний - життя або смерть, цей вибір все рівно має бути їхнім власним, добровільним вибором
		- люди мають усвідомити, що не можуть служити Богові щиро та віддано власними силами, це можливо тільки коли Бог змінює нас
		- наголошує на важливості цього вибору, серйозності, колективній відповідальності
6. Якщо народ відповідає щиро і позитивно, то чому Ісус Навин говорить, що вони не зможуть цього зробити?
	- а) засторога від самовпевненості
	- б) чи робить народ цей вибір тому, що Ісус Навин це очікує?
	- в) заклик до того, що кожен особисто зробив цей вибір.
	- г) наче провокує народ на більш серйозний та глибокий вибір. Щоб вони більше довіряли Богу. Визнали свою неспроможність зробити це…
7. Що, для вас особисто, значить служити Богові щиро й віддано?
	- а) найкращий приклад – Христос. Невинний та покірний Батьковій волі, Він довірився Йому і звершив своє служіння, пішовши на смерть;
	- б) це не може бути лише зовнішня відповідність Його вимогам, це змінене Святим духом, неподільне та вірне серце
8. Мк. 10:45: "Бо Син Лю́дський прийшов не на те, щоб служили Йому, але щоб послужити, і душу Свою дати на викуп за багатьох“.”

_Середа + Четвер_ **Небезпека ідолопоклонства**

1. Який головний заклик Ісуса Навина звучить у І. Нав. 24:22–24?
	- а) Вибрати, кому служити, і відкинути чужих богів.
	- б) Прихилити серце до Господа й слухатися Його голосу.
	- в) Підтвердити завіт послухом, а не лише словами.
2. Якщо ізраїльтяни вже пообіцяли служити Господу, чому Ісус Навин знову і знову наголошує на необхідності усунути ідолів?
	- а) Ідолопоклонство стало внутрішньою загрозою, прихованою у звичках і страхах, а не лише у зовнішніх статуях. Вони займали в серцях те місце, яке має належати виключно Богу.
	- б) Людське серце за своєю природою не схильне слухати Бога, тому його потрібно свідомо і постійно «схиляти» до Нього. Без цього вольового зусилля воно легко відвертається до чужих богів.
	- в) Справжній послух можливий лише через живі взаємини з Богом, а не через сухе виконання правил. Завіт — це насамперед постійне спілкування та слухання Його голосу.
	- г) Біблійна тиша щодо того, чи виконав народ обіцянку, стає особистим викликом для кожного читача. Це залишає відкритим питання: чи не залишаться і наші рішення лише гарними словами?
	- д) Наша нездатність виконати всі обіцянки власними силами відкриває гостру потребу в Божій благодаті. Лише Господь може змінити серце і дати силу для справжнього послуху.
3. Чому проблема ідолопоклонства була актуальною для Ізраїля навіть після входу в Обітовану землю?
	- а) Ідоли перебували «серед них», тобто в серцях народу.
	- б) Вплив попередніх звичок Єгипту та навколишніх народів не був подоланий.
	- в) Зовнішній послух не завжди супроводжувався внутрішньою вірністю. (П.Зак. 30:19–20; І. Нав. 24:23)
4. Які сучасні «ідоли» можуть перебувати «серед нас», подібно до ізраїльтян?
	- а) Матеріалізм, кар’єра, комфорт.
	- б) Самозвеличення, традиціоналізм без духовного життя.
	- в) Формальне християнство без особистих стосунків із Христом. (Мт. 6:24; 2Тим. 3:5)
5. Чому Ісус Навин наполягає не просто на служінні Господу, а на прихиленні серця до Нього? Що означає на практиці «прихилити серце до Господа»?
	- а) Бо справжній послух починається з внутрішнього вибору.
	- б) Тому що серце визначає напрям усього життя.
	- в) Без посвяченого серця релігія перетворюється на формальність. (Прип. 4:23; Мт. 15:8)
	- г) «прихилити серце до Господа»- це:
		- Регулярне особисте спілкування з Богом у молитві й Слові.
		- Свідомий вибір послуху навіть у дрібницях.
		- Відмова від того, що відводить серце від Бога. (Пс. 119:36; Рим. 12:1–2)
6. Як досвід Ісуса Навина навчає нас завершувати життя у вірності?
	- а) Постійна довіра Богові від початку до кінця шляху.
	- б) Вірність покликанню, незалежно від обставин.
	- в) Зосередженість на Божій місії, а не на власній славі (І. Нав. 24:29; 2Тим. 4:7)
7. Чому Ісус Навин, передбачаючи майбутнє відступництво народу, все ж таки наголошує на свободі вибору, а не намагається примусити їх до послуху?
	- а) Любов і справжнє поклоніння можливі лише за умови свободи; примусовий послух не має моральної цінності для Бога.
	- б) Бог бажає серця, відданого добровільно, а не роботоподібного виконання команд, тому ризик відступництва є неминучою ціною за можливість справжньої любові.
8. Якщо Ісус Навин був вірним до кінця,то чому його вірність не гарантувала вірності наступного покоління?
	- а) Бо віра не передається спадково. Кожне покоління мусить особисто прийняти рішення служити Господу.
	- б) Покоління Ісуса Навина було вірним,але віра не передається автоматично.
	- в) Кожне покоління мусить заново обрати служіння Господу протистояти ідолопоклонству.\
Жити згідно з Божими істинами, а не лише пам’ятати їх.
9. Які рішення сьогодні допомагають уникнути долі покоління, що втратило духовний напрямок після Ісуса Навина?
	- а) Особисте щоденне посвячення Богові.
	- б) Передача віри через приклад, а не лише через слова.
	- в) Активна участь у Божій місії, а не пасивне членство (Суд. 2:10; Пс. 78:5–7)
10. Який образ Бога та ставлення до віри несвідомо переймають діти й оточення адвентистів, які спостерігають за щоденним життям віруючої людини?
	- а) Оточення зчитує не те, що говориться на богослужінні, а те, як віруючий реагує на стрес, чи чесний він у фінансах та що є його реальним пріоритетом у часі.
	- б) Найбільший вплив має не формальна релігійність, а атмосфера в домі та щирість стосунків, яка або притягує до Бога, або відштовхує від Нього.
11. У яких конкретних діях має проявлятися вірність Богу, щоб вона стала переконливим прикладом для наступного покоління?
	- а) Це послідовність життя, коли біблійні принципи не порушуються заради вигоди чи комфорту.
	- б) Це здатність визнавати свої помилки та просити вибачення, показуючи, що життя з Богом — це не безгрішність, а постійне зростання і дія благодаті.
12. Об. 2:10: «Будь вірний аж до смерті, і Я дам тобі вінець життя».

**ВИСНОВОК:**

1. Пам’ять про Боже керівництво в минулому дає тверду основу для правильного вибору сьогодні.
2. Справжнє поклоніння неможливе без рішучого видалення прихованих ідолів із нашого серця.
3. Обіцянку служити Богу можна виконати лише силою Його благодаті, а не власною волею.
4. Наше щире щоденне життя є найсильнішим аргументом віри для наступних поколінь.