---
title: 'Добре Завершення'
date: 25/12/2025
---

`Прочитайте заключні слова книги Ісуса Навина (24:29-33). Як ці слова не лише інформують про деякі подробиці з життя Ісуса Навина, а й спрямовані в майбутнє?`

Книга Ісуса Навина завершується епілогом, який повідомляє про смерть Ісуса Навина та первосвященника Єлеазара. Розповідаючи наприкінці книги про поховання Ісуса Навина, Єлеазара та кісток Йосифа, автор створює контраст між життям за межами Обітованої землі та початком життя на цій землі. Більше не потрібно блукати. Земні останки вождів не обов’язково везти із собою. Патріархи поховали своїх рідних у печері (див. Бут. 23:13, 19; 25:9, 10), а також на ділянці, придбаній у Сихемі (див. Бут. 33:19). Тепер нація ховає своїх лідерів на території власної спадщини, і це дає відчуття стабільності. Дані патріархам обітниці виконані. Вірність Ягве становить нерозривний історичний ланцюг, який пов’язує нащадків Ізраїля з їхнім теперішнім і майбутнім.

Заключні абзаци книги не тільки пов’язують усю розповідь з великою історією минулого, але водночас указують і на майбутнє. Колишній архієпископ Кентерберійський лорд Джордж Кері в програмній промові, виголошеній у церкві Святої Трійці в Шрусбері, заявив, що Англіканська церква перебуває «на відстані одного покоління від вимирання».

Фактично кожна церква завжди перебуває за одне покоління від зникнення, адже попереднє покоління зробило свій вибір та відходить у вічність, а наступному ще треба пройти цей шлях. І невідомо, чи воно так само зробить правильний вибір та чи залишиться вірним йому. Так було й зі старозавітним Божим народом. Великий розділ історії Ізраїлю добігає кінця. Його майбутнє залежить від того, які відповіді він дасть на численні запитання. Чи буде Ізраїль вірним Господу? Чи зможуть вони продовжити незавершену справу оволодіння всією Обітованою землею? Чи прихиляться всім серцем до Ягве та чи не загрузнуть в ідолопоклонстві? Покоління Ісуса Навина було вірним Господу, але чи наступне покоління збереже той самий духовний напрямок, якого пильнував її великий лідер? Кожне наступне покоління Божого народу, читаючи книгу Ісуса Навина, стикатиметься з тими самими запитаннями. Їхній успіх залежить від відповідей, які вони дають у повсякденному житті, та від їхнього ставлення до успадкованих істин.

`Ісус Навин, як і апостол Павло, «звершив добрий подвиг» (2 Тим. 4:7). Що було ключем до успіху в житті Ісуса Навина? Які рішення вам потрібно прийняти сьогодні, аби фінішувати з тією самою впевненістю в спасінні?`