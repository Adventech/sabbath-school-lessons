---
title: 'Ти Там Був!'
date: 21/12/2025
---

«Ісус зібрав усі Ізраїльські племена в Сихемі, — покликав старійшин Ізраїля, начальників поколінь, їхніх суддів і їхніх розпорядників, — усі вони стали перед Богом» (І. Нав. 24:1).

Сихем – це місце, де Авраам побудував жертовник після свого приходу до Ханаану, де Господь уперше пообіцяв йому дати цю землю (Бут. 12:7). Тепер, коли дані Авраамові обітниці виконалися, Ізраїль оновлює завіт з Богом саме там, де була дана перша обіцянка. Звернення Ісуса Навина (24:23) нагадує слова Якова: «Викиньте чужих богів, які є у вас…» (Бут. 35:2-4). Навіть саме місце, де відбувається оновлення завіту, передає заклик продемонструвати безроздільну відданість Господу, відкидаючи всіх інших «богів».

`Прочитайте уривок І. Нав. 24:2-13. Яка головна думка Божої вістки до Ізраїля?`

Бог – головний Суб’єкт переглянутого минулого: «Я взяв», «Я намножив», «Я дав», «Я послав», «Я покарав», «Я вчинив», «Я вивів вас», «Я вивів ваших батьків» тощо. Ізраїль не головний герой оповіді, а радше її об’єкт. Господь створив Ізраїля. Якби Він не втрутився в життя Авраама, ізраїльтяни служили б ідолам їхніх прабатьків (див. І. Нав. 24:2, 3). Існування Ізраїля як нації – це не заслуга будь-кого з його предків, а виняткова дія Божої благодаті. Факт, що ізраїльтяни осіли в Обітованій землі, — це мотив не для вихваляння, а для служіння Богові.

Слова Господа, які передав Ісус Навин (див. переклад І. Огієнка), підкреслюють п’ять змін, які відбулися між «ви» та «вони» (батьки). Батьків і це покоління в Сихемі Господь вважає одним цілим. Ісус Навин наголошує: Мойсей проголосив, що Господь уклав завіт не лише з батьками (Втор. 5:2, 3), але з усіма присутніми в момент промови Ісуса Навина. Переважна більшість цих людей не пережила виходу. Фактично не «всі» вони були на Хориві. Проте Ісус Навин каже, що всі вони були там. Це означає, що уроки минулого має засвоювати кожне нове покоління. Бог, Котрий працював для предків у минулому, готовий діяти для добра нинішнього покоління.

`У світлі сказаного вище подумайте про нашу загальну відповідальність як церкви. У який спосіб поведінка кожного з нас зокрема впливає на всю громаду?`