---
title:  Коментарі для Вчителів
date:   26/12/2025
---

### Частина I: Огляд

Книга Ісуса Навина завершується промовою, у якій Ісус Навин закликає народ визначитися зі своєю духовною позицією. Після довгого насиченого життя Ісус Навин готовий завершити свою місію. У першій частині промови він передає пряму мову Ягве, Котрий розповідає, що здійснив для Ізраїля від часу покликання Авраама (див. 24:1-13). Використовуючи 19 дієслів у першій особі, Господь підкреслює пасивну роль Ізраїля в цій справі, на відміну від неодноразового використання займенників другої особи «ви/ваші» для опису Ізраїля.

Друга частина промови починається прислівником «тому» («атта») (вірш 14), який пов’язує першу частину промови з останнім закликом Ісуса Навина до народу скористатися своєю свободою вибору. Далі описана церемонія поновлення завіту, під час якої з’являються два свідки: сам народ і ще один кам’яний пам’ятник. Діалог між Ісусом Навином та народом (цей діалог перегукується із закінченням Второзаконня) створює напругу між двома траєкторіями: одна — до комфорту, стабільності, єдності, а друга — до нелояльності, невизначеності, розпаду. На цьому перехресті кожен приймає власне рішення. Ісус Навин чітко пояснює свій вибір: «Я і мій дім будемо служити Господу» (вірш 15).

Книга закінчується повідомленням про три могили (вірші 29-33). Згадка про місце спочинку останків Йосифа завершує цикл, розпочатий у книзі Буття. Подібно до смерті Аарона й Мойсея, смерть Ісуса Навина та Єлеазара знаменує собою кінець епохи. У незвіданих подіях цієї нової епохи Ізраїль може покладатися на непохитну вірність Бога Своїм обітницям.

### Частина II: Коментар

**Знову в Сихемі**

У Біблії географія — це і богослов’я. Боже провидіння не випадково привело Ізраїль до Сихема для оновлення завіту. Століттями раніше Яків був у Сихемі, коли йому з’явився Господь і наказав іти до Бетеля (див. Бут. 35:1). Готуючись до подорожі, Яків звернувся до своїх домочадців із закликом: «Викиньте чужих богів, які є у вас, очистіться і змініть ваш одяг» (вірш 2). Люди послухалися, віддавши своїх чужоземних богів та прикраси, і все це закопали під дубом. Страх від Бога охопив мешканців Ханаану, аж поки Яків не прибув до Бетеля, щоб побудувати жертовник на честь Ягве (вірші 3-7). У Бетелі Бог підтвердив Свою обітницю Якову знайомими нам словами: «Я — Бог Всемогутній! Зростай чисельністю і розмножуйся; цілі народи і громади народів походитимуть від тебе. Навіть царі вийдуть із твоїх нащадків. Адже земля, яку Я колись віддав Авраамові й Ісаакові, даю тобі. Так само Я дам цю землю і твоїм нащадкам після тебе» (вірші 11, 12).

У такий самий спосіб Ісус Навин сприяв духовному відродженню, підтверджуючи вірність Бога Своїм обітницям. Стоячи на похованих ідолах, він нагадав Ізраїлеві про небезпеку ідолопоклонства й важливість вірності. У цей момент діти Ізраїля перебували на тому самому роздоріжжі. Сихем — це місце прийняття рішення, місце, де треба дивитися в майбутнє, не забуваючи про минуле. Такий вибір визначить не лише індивідуальну долю кожного ізраїльтянина, а й колективну долю Ізраїля. Відкинення чужоземних богів у Сихемі закріпило особливу духовну ідентичність родини Якова. За часів Ісуса Навина питання полягало в тому, чи залишиться Ізраїль Ізраїлем, чи ні.

**Я чи ми?**

Одна зі світоглядних відмінностей між сучасним західним суспільством і суспільством у біблійному світі — це взаємини між індивідуальною і корпоративною особистостями. У старозавітному суспільстві індивідуальний вибір завжди розглядали у зв’язку з усією спільнотою. Це стає зрозумілим із тексту І. Нав. 24:6, де записані слова Бога: «І вивів Я ваших батьків з Єгипту, і ввійшли ви до моря» (переклад І. Огієнка; курсив додано автором уроку), хоч багато хто з присутніх ще не народився, коли відбувався Вихід.

Уїлер Робінсон був першим ученим, котрий застосував поняття «корпоративна особистість» до біблійного тексту. Це поняття походить з англійського права й означає «той факт, що групу або орган можна юридично розглядати як окрему особу, що володіє правами й обов’язками фізичної особи» (J. W. Rogerson, “Corporate Personality,” The Anchor Bible Dictionary (New York: Doubleday. 1992). Р. 1156). Робінсон використовує цей термін у двох значеннях: корпоративна відповідальність і корпоративне представництво. Хоч ідею Робінсона критикують за недостатню точність і використання (вже) застарілих антропологічних принципів, її не слід повністю ігнорувати. У біблійних дослідженнях його концепція була належним чином оновлена як «корпоративна солідарність», що означає «коливання або взаємний зв’язок між індивідом і громадою, який існував у семітській свідомості. Учинок індивіда — це не просто індивідуальна дія, бо вона впливає на суспільство, і навпаки. Особистість часто є представником спільноти і навпаки» (G. K. Beale, The Right Doctrine From the Wrong Texts? Essays on the Use of the Old Testament in the New (Grand Rapids, MI: Baker Academic. 1994). Р. 37). Корпоративна солідарність — це не лише незаперечна реальність, що стоїть за біблійним текстом (і досі жива в багатьох суспільствах, які наголошують на взаємозалежності, конформізмі та сильній сімейній ідентичності), але й базове припущення біблійної типології. Фактично вона міститься в центрі Євангелія. З негативного боку, хоч ми не несемо відповідальності за гріх Адама, його невдача відчинила двері злу, вплив якого ніхто, окрім Христа, не зміг стримати. Як пише Павло: «Бо як через одну людину гріх увійшов у світ, а з гріхом і смерть, так у всіх людей увійшла смерть, тому що всі згрішили» (Римл. 5:12). З позитивного боку, перемога Христа як нового Адама, Представника нового людства, забезпечує вплив добра і можливість перемоги для всіх: «Якщо Один помер за всіх, то й усі померли» (2 Кор. 5:14). «Як через переступ одного на всіх людей прийшов осуд, так і через праведність Одного на всіх людей прийшло оправдання для життя» (Римл. 5:18).

**Індивідуальна свобода**

У контексті тимчасових благословень і проклять завіту Бог ніколи не звертався до Свого народу індивідуально. Новозавітний образ Церкви як Тіла Христового ґрунтується на цьому соціальному розумінні. У Старому Завіті сума індивідуальних рішень завжди впливала на народ загалом. Ця концепція очевидна в молитві Даниїла, коли він просив прощення за гріхи, яких особисто не припускався (див. Дан. 9).

Однак Святе Письмо ясно свідчить про цінність індивідуальної свободи. За словами Єзекіїля, «лише той, хто грішить, той помре, — син не відповідатиме за злочини батька, як і батько не буде покараний за провину сина. Праведність праведного з ним і залишиться, а беззаконня злочинця впаде на нього» (Єзек. 18:20; пор. з Втор. 24:16). З перспективи вічності, Господь матиме справу з кожним із нас індивідуально. Ми можемо зіткнутися з наслідками гріхів інших, але не з їхньою виною.

Заключна промова Ісуса Навина відображає цю напругу між колективною та індивідуальною ідентичністю. Він згадує Божі викупні діяння для всього народу в минулому та натякає на Божі суди в майбутньому, однак його заклик спрямований до кожного індивідуально. Цю індивідуальну свободу слід розуміти в межах завіту. Утім, свобода без форми — це вакуум. Люди можуть вирішувати, чи одружуватися, але, одружившись, вони відразу будуть зв’язані рамками шлюбного завіту. На практиці безконтрольна свобода перетворюється на рабство.

Біблійною мовою важливо зазначити: звільнення від рабства називається викупленням, а не свободою. Коли Ізраїль вийшов з Єгипту, ішлося не лише про можливість вибирати – служити чи ні, а й про свободу вибирати, кому служити. Справді, «виклик Ісуса Навина закріплює факт, що ті, хто стає Ізраїлем, — це ті, хто обраний і спасенний Ягве. Хто залишається Ізраїлем — це ті, хто обирає Ягве і служить Йому» (Mark Ziese, Joshua (Joplin, MO: College Press Publishing Company. 2008). Р. 383). У цьому розумінні «свобода — це стан, який виникає після того, як діє Бог, щоб усунути всі перешкоди — соціальні, духовні (гріх і смерть), економічні та інституційні, — які блокують нашу творчу мету. Ця мета полягає в тому, щоб вічно пізнавати, любити, поклонятися Богові й насолоджуватися Ним» (Esau McCaulley, “Freedom,” in Douglas Mangum, ed., The Lexham Theological Wordbook, Logos Edition (Bellingham, WA: Lexham. 2014). Свобода — це найпотужніший дар, який Господь дає Своєму творінню. Однак, як свідчить історія людства, це також і найнебезпечніший дар, оскільки ним можна зловживати, що призводить до жахливих наслідків. Бог є любов, а любові без свободи не буває. Тому питання не в тому, чи маємо ми свободу, а в тому, як скористаємося цим дивовижним даром (див. Гал. 5:13; 1 Петра 2:16). Саме це питання висвітлене наприкінці книги Ісуса Навина.

### Частина ІІІ: Практичне Застосування

**Виклик свободи**

Бути вільним нелегко. Ця ідея продемонстрована в історії Ізраїля, якого Бог повів у пустелю, щоб вони пізнали суть свободи. Хоча цей період був довгим, школа в пустелі не мала тривати більше, ніж півтора року – це приблизно час від Виходу до прибуття в Кадеш-Барнеа (див. Вих. 19:1; Чис. 10:11, 12; Втор. 1:2).

1. Чому нам потрібно навчитися правильно користуватися свободою?
2. Якщо ви батьки, подумайте, як можете навчити своїх дітей правильно користуватися своєю свободою вибору. Обговоріть свої ідеї.
3. Як складні життєві обставини можуть сприяти нашому навчанню?

**Ідолопоклонство сьогодні**

Розглянемо визначення ідола, запропоноване Мартіном Лютером у його коментарі до першої заповіді у Великому катехізисі: «Упевненість і віра серця роблять як Бога, так і ідола... За що б не трималося ваше серце і в що б не вірило, це і є ваш Бог» (Martin Luther. Luther’s Large Catechism; trans. by John Nicholas Lenker (Minneapolis, MN: Luther Press. 1908). Р. 44). Ідолопоклонство було основною рисою культури біблійних часів. І це була постійна загроза для Божого народу, яка врешті-решт призвела Ізраїль та Юдею до полону.

Хоч, як адвентист сьомого дня, ви не поклоняєтеся статуям богів, як ідолопоклонство може становити загрозу для вашої віри?

**Кінець**

Як і Второзаконня, книга Ісуса Навина закінчується згадкою про місця поховання. Здається дивним, що книга, яка переважно розповідає про перемоги, завершується такими фактами.

1. Як ви вважаєте, чому книга закінчується саме так?
2. Яке послання Господь передає цим про природу лідерства та Його безперервний контроль над історією?
3. Як ця звістка може вплинути на ваш погляд щодо лідерства і турботу Бога про Церкву?