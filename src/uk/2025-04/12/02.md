---
title: 'Усе Збулося'
date: 14/12/2025
---

`Що сказано про Бога в уривку І. Нав. 21:43-45? Чому ці слова стосуються не лише історичної Обітованої землі, а й реальності нашого спасіння (2 Тим. 2:11-13)?`

Ці тексти являють собою кульмінацію й теологічний підсумок книги. Вони висвітлюють одну з головних тем усієї книги: Ягве вірний завіту, Він виконує Свої обітниці і клятви. Короткий уривок І. Нав. 21:43–45 підсумовує весь зміст книги. У вірші 43 згадано про розподіл і заселення землі (див. розділи 13–21), а вірш 44 повідомляє про здобуті над ворогами перемоги та про контроль над землею (див. розділи 1–12). Уся ця ретроспектива розглянута крізь призму Божої вірності. Ізраїльтяни повинні завжди пам’ятати, що ніколи не можуть претендувати на перемоги над своїми ворогами або на землю як свою спадщину, бо все це стало можливим лише завдяки вірності Господа даному Ним слову.

Саме Він віддав «_увесь_ той край» (вірш 43, курсив додано), віддав «_всіх_ їхніх ворогів у їхні руки» (вірш 44, курсив додано) та, відповідно до «_усіх_ добрих обітниць», «_усе_ здійснилося» (вірш 45, курсив додано). П’ятикратне використання слова «усе» (_кол_) у віршах 43–45 ще раз підкреслює істину про те, що Обітована земля – дар Ягве, тому Ізраїль не може вважати її отримання своєю заслугою. Це Господь поклявся «дати» землю та «віддав» ворогів у їхні руки.

Увесь успіх Ізраїля – заслуга лише Бога, бо здобутий завдяки Його ініціативі та вірності Своєму слову. Це так само справедливо і щодо нашого спасіння: «Адже ви спасенні благодаттю через віру, і це не від вас, це Божий дар, не від діл, щоб ніхто не хвалився» (Ефес. 2:8, 9).

Наголошуючи на Божій вірності, Павло писав: «Вірне слово: якщо ми з Ним померли, то з Ним і житимемо; якщо терпимо, то будемо з Ним і царювати; якщо відречемося, то й Він відречеться від нас: якщо ми невірні, то Він залишиться вірним, бо Себе зректися не може» (2 Тим. 2:11-13).

`Як вірність Бога у виконанні Його обітниць у минулому й теперішньому дає нам упевненість, що й кожна з них щодо майбутнього також буде виконана? (Див. 1 Кор. 10:13; 2 Кор. 1:18-20).`