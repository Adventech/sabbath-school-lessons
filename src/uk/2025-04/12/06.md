---
title: 'Триматися Бога'
date: 18/12/2025
---

Єдиний спосіб, яким Ізраїль зможе уникнути спокуси ідолопоклонства та гніву Божого, — це плекати свідому послідовну вірність Господу. Однокореневе дієслово даве к («триматися, приєднатися») до Господа (див. Втор. 4:4) також використовують для опису шлюбного завіту, укладеного між дружиною та чоловіком (дава к) (див. Бут. 2:24), а також вірності Рут Ноемі (див. Рут 1:14). Важливо зазначити: згідно з оцінкою Ісуса Навина, така вірність характеризувала Ізраїль як націю «до цього часу» (І. Нав. 23:8). На жаль, цим висловом не можна буде охарактеризувати Ізраїль упродовж пізніших періодів його історії, як свідчить книга Суддів (2:2, 7, 11; 3:7, 12; 4:1 тощо).

`Прочитайте текст І. Нав. 23:11 (пор. з Втор. 6:5). Вождь закликав Ізраїля любити Господа, свого Бога. До любові не можна змусити, інакше це вже не любов. Отож як слід розуміти слова Ісуса Навина?`

Щоб ізраїльтяни могли постійно насолоджуватися благословеннями завіту, вони мали залишатися вірними Богові. Єврейська мова надзвичайно виразна й переконлива: «Тож з усіх сил пильнуйте ваші душі». Слово агава («любов») може означати широкий спектр людської прихильності, наприклад: дружню прихильність, сексуальну близькість, материнську ніжність, романтичну любов, відданість Господу. Якщо ми розуміємо любов до Бога як свідому прихильність і відданість Йому, їй можна навіть наказувати, не порушуючи її справжньої природи (пор. з Івана 13:34). Господь завжди мав на меті, аби послух Його наказам випливав з особистих стосунків людей з Ним на підставі того, що Він здійснив для них у Своїй великій милості й любові (див. Вих. 19:4; Втор. 6:5; Матв. 22:37).

Заповідь любити Господа також виражає взаємну, але не симетричну природу Божественної любові. Творець бажає налагодити близькі, особисті стосунки з кожною людиною, яка відповідає Йому любов’ю. Отже, Божа всеосяжна любов до всіх становить основу для вияву нашої добровільної взаємної любові.

`Прочитайте тексти Івана 13:34; 15:17; 1 Івана 3:11 та порівняйте їх із текстом Левіти 19:18. Ісус дав Своїм учням нову заповідь. У якому розумінні ця заповідь була новою і старою водночас?`