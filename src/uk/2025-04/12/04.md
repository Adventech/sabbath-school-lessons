---
title: 'Чіткі Межі'
date: 16/12/2025
---

Використовуючи ті самі слова, які були звернені до нього на початку книги (1:7, 8), Ісус Навин стверджує, що перед Ізраїлем стоїть завдання, яке за своєю суттю не є воєнним. Воно духовне і пов’язане з покорою Божій волі, відкритій у Законі.

`Прочитайте тексти І. Нав. 23:6-8, 12, 13. Чому, на вашу думку, Ісус Навин зайняв таку тверду позицію щодо взаємин Ізраїля з навколишніми народами?`

Небезпека, яка загрожувала Ізраїлеві, полягала не у ворожнечі з боку інших народів, а в ризику дружби з ними. Зброя язичників може не становити загрози Ізраїлеві; однак їхні ідеологія й цінності (або контрцінності) можуть виявитися небезпечнішими за будь-яку армію.

Ісус Навин звертає увагу лідерів на важливий факт, що конфлікт, у який вони були втягнуті, є насамперед духовним. Тому Ізраїль має зберігати свою унікальну ідентичність.

Заборона згадувати імена язичницьких богів, присягатися ними, служити та поклонятися їм – це захист від ідолопоклонства. На стародавньому Близькому Сході ім’я божества представляло його присутність і силу. Прикликати або згадувати імена чужих богів у повсякденних привітаннях й ділових операціях означало визнавати їхню владу та спонукати інших шукати їхнього захисту у важкий час (пор. із Суд. 2:1-3, 11–13).

Змішані шлюби із ханаанцями призведуть до втрати духовної чистоти Ізраїля. Метою застереження Ісуса Навина було не сприяння расовій чи етнічній чистоті, а уникнення ідолопоклонства, яке може призвести до духовного краху Ізраїля. Життя Соломона – яскравий приклад фатальних духовних наслідків змішаних шлюбів (див. 1 Цар. 3:1; 11:1–8). Новий Завіт відкрито застерігає християн від шлюбів з невіруючими (див. 2 Кор. 6:14); однак подружжю, котре вже перебуває в такому шлюбі, Павло не радить розлучатися зі своєю невіруючою половинкою, натомість закликає жити взірцевим християнським життям у надії завоювати її для Господа (див. 1 Кор. 7:12–16).

`Застереження Ісуса Навина щодо згубних зв’язків неминуче викликає запитання про ставлення християнина до «світу». Як ми можемо налагоджувати збалансовані стосунки з нашим оточенням?`