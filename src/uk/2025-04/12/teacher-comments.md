---
title:  Коментарі для Вчителів
date:   19/12/2025
---

### Частина I: Огляд

Біблія викладає історичні події з певною метою. Біблійні автори не є нейтральними спостерігачами, вони завжди прагнуть донести богословську вістку. Вони зображують версію подій, зацікавлені в точному їх відтворенні. Божественне натхнення дарувало біблійним авторам правильні окуляри для бачення історії. Пророче значення книги Ісуса Навина більш очевидне в єврейській традиції, яка включає книгу в розділ під назвою «Невіїм» (Пророки). Біблійна історія між книгою Ісуса Навина та Другою книгою царів відома як «Ранні пророки» і є частиною історичного фону, який створює основу для розуміння писань великих і малих пророків, які в єврейському каноні відомі як «Пізні пророки».

Заключні промови Ісуса Навина в книзі – її богословське ядро. Основне послання можна підсумувати двома словами: «Бог вірний». Оскільки Він також могутній, кожна Його обітниця здійсниться. Книга Ісуса Навина відкриває біблійну перспективу, згідно з якою історія розвивається відповідно до Божого суверенного задуму, незалежно від реакції Ізраїля. Однак ця книга наголошує: для того, щоб Ізраїль отримав і зберіг Божі благословення, він також має бути вірним. На жаль, наступні покоління не прислухалися до цього застереження, про що свідчить канонічний текст Святого Письма. У цьому контексті книги Ісуса Навина та Суддів репрезентують дві сторони однієї медалі: перша —непохитна вірність Бога, друга — постійна невірність Ізраїля.

### Частина II: Коментар

Вірність Бога стала очевидною в стосунках з Його дітьми в контексті завіту. Біблійна оповідь відображає непохитну відданість Господа Його завітові на противагу відступництву людей. Вірність Бога – це атрибут Його характеру (див. Втор. 32:4; Ісаї 49:7), який ґрунтується на Його «вірній любові» («хе сед») (див. Втор. 7:9). Вірна любов та вірність Бога часто згадуються разом (див. Міхея 7:20). Зобов’язання Господа дотримуватися Своїх обітниць, незважаючи на ганебні людські невдачі, — це конкретний прояв Божої вірної любові («хе сед»), очевидний у кожному завіті Біблії, від Адама до кінця часів.

**Адамів завіт**

Фундаментальна обітниця Адамового завіту передбачала численне потомство і панування над землею (див. Бут. 1:28). Люди як носії образу Божого мали процвітати як співправителі Господа, відтворюючи життя й управляючи творінням. Однак людський непослух порушив це Божественне благословення. Та, незважаючи на це, плани Вседержителя не були порушені. У новій реальності пологи стали болісними (3:16), а взаємодія людини із землею була спотворена (вірші 17-19). Проте, усупереч людським невдачам, Господь залишився вірним Своєму плану й пообіцяв, що насіння жінки знищить змія та відновить втрачене панування (вірш 15). Трагічна розповідь третього розділу книги Буття досягає найвищої точки, коли Адам дав своїй дружині ім’я «Єва» (на івриті означає «викликати до/дарувати життя»), яка стане матір’ю всіх людей (вірш 20), чітко вказуючи на те, що останнє слово буде не за смертю.

**Ноїв завіт**

Біблійна оповідь до 6-го розділу Буття свідчить, що гріх привів людство майже до точки неповернення. У моральній сфері відбувався процес антитворіння, який постійно повертав Боже досконале творіння до стану деградації і зла (див. Бут. 6:5). Після потопу Бог відновив Адамів завіт з Ноєм, використовуючи той самий фразеологізм, записаний у тексті Бут. 1:28 (пор. з Бут. 9:1). Як новий Адам, Ной був благословенний обітницею про багатьох нащадків і панування. Отже, Господь залишався вірним Своєму задуму.

**Авраамів завіт**

Первісна історія завершилася 11-им розділом книги Буття, який повідомляє, що людство знову повстало проти Бога. Намагаючись зірвати початковий Божий план щодо розселення людства на Землі та бажаючи встановити незалежне від Нього панування («створимо собі ім’я» [Бут. 11:4]), люди збудували Вавилонську вежу, яка стала пам’ятником їхньому безумству. Піддавши сумніву вірність Господа Його обітницям, вони вирішили спасатися власними зусиллями, тобто без Нього. Тому Вавилонська вежа стала символом спасіння ділами – законництва. З біблійного погляду, поява Авраама саме в цей час не була випадковою. Покликання Богом Авраама свідчило, що не все втрачено. На цій землі ще існувала вірність. Авраамів завіт містить ті самі елементи первісного благословення: численні нащадки і панування (див. Бут. 12:1-3). Цей завіт ознаменував новий початок для творіння. Справді, паралелі між Авраамовим і Ноєвим завітами – дивовижні, вони доводять, що ці завіти є різними фазами одного і того самого завіту. Проте Авраам, як і Адам, зазнав невдачі, прислухавшись до поради Сарри взяти за дружину Агар. Паралелі між падінням Адама та діями Авраама очевидні, як показано в наведеній нижче таблиці.

| Буття 16  Буття 3 |
| --- | --- |
| Тому Сара сказала Аврамові (вірш 2).  Жінка відповіла (вірш 2). |
| Аврам послухався поради Сари (вірш 2).  …ти послухав голосу своєї жінки (вірш 17). |
| Сара взяла Агар, свою рабиню-єгиптянку (вірш 3).  Тож вона [Єва] взяла плід (вірш 6). |
| І віддала [Сара] її своєму чоловікові, Аврамові (вірш 3).  І дала [Єва] також своєму чоловікові (вірш 6). |

Безперечно, Авраам був слухняним, але його послух не завжди відповідав Божій волі. Нащадки патріарха наслідували його вірний приклад, але також не були ідеальними (згадаймо Ісаака, Якова). Проте Бог зміг зробити їх благословенням для інших народів (див. історію Йосипа). Згодом нащадки Авраама оселилися в Єгипті, а потім потрапили в рабство. Однак Бог залишався вірним Своєму плану.

**Завіт з Мойсеєм**

Навіть коли Божий народ перебував у єгипетському рабстві, план Господа для них продовжував розвиватися. Відлуння Адамового благословення (див. Бут. 1:28) було явним серед ізраїльтян-рабів: «А нащадки Ізраїля все народжувалися і зростали. Вони множилися і стали вельми численними» (Вих. 1:7). Не вистачало лише одного елемента: панування. І саме тут почалося занепокоєння фараона. Він розробив план, як скоротити чисельність ізраїльтян, щоб не дати їм стати сильнішими за єгиптян, котрі мають домінувати над ними. Отже, фараон втрутився в Божий початковий план, і за це він та його царство були засуджені.

Господь вивів Свій народ з Єгипту, щоб на горі Сінай відновити з ним завіт. І знову люди не виправдали Його очікувань. Мойсей ще був на вершині гори, коли ізраїльтяни почали поклонятися золотому бичку, приписуючи йому своє визволення з рабства (див. Вих. 32:4). Через деякий час Ізраїль знову збунтувався, через своє невір’я відмовившись увійти до Ханаану (див. Чис. 14:11). Проте Бог залишався вірним Своєму плану. Щоправда, у кожному завіті з’являлися нові особистості й лідери, але Господь керував ними і Його вірність залишалася незмінною.

**Завіт Давида**

Початок завоювання під керівництвом Ісуса Навина був успішним, але його ще потрібно було завершити. Крім того, Божому народові потрібно було втримати завойоване. Книга Суддів свідчить, що друге покоління не змогло цього зробити. У Своїй милості Господь посилав визволителів-суддів, щоб захистити Ізраїль, але з розвитком історії навіть більшість цих суддів виявилися невірними, і настав хаос. Бог покликав Самуїла бути священником, суддею і пророком одночасно. Але коли він постарів, народ зрозумів, що сини пророка не підуть його слідами, тому, за прикладом інших народів, попросив собі царя.

Проте Господь знав про це рішення народу, воно вже було передбачене в книзі Второзаконня, і дозволив Ізраїлеві обрати собі царя. Саул здавався ідеальним кандидатом, але його поведінка показала: він був царем, який відповідав уподобанням людей, а не Бога. Після нього на престол зійшов Давид, помазаний на царство Самуїлом. Бог підтвердив дані Авраамові обітниці у Своєму завіті з Давидом: славетне ім’я, місце для Ізраїля й Давидових нащадків (2 Сам. 7:9-14). Однак Давид і його нащадки також зазнали невдачі, що призвело до розколу Ізраїлю на два царства: Північне й Південне. Зрештою Північне царство було знищене, а народ Південного пішов у вигнання. Однак Господь продовжував дотримуватися Свого плану і не залишив Свій народ.

Ця послідовність завітів відображає благословення, гріх і благодать. Вона демонструє, що вірність і віддана любов («хе сед») Бога залишалися незмінними впродовж століть. Новий Завіт, ґрунтуючись на заслугах Христа, не зазнає поразки, як і попередні завіти. В есхатологічних рядках від Даниїла до Об’явлення ясно відкрито, що в Ісусі людству будуть повернуті первісні благословення, записані в розділах 1, 2 книги Буття: численне насіння жінки отримає Царство. Людському Синові «було дане панування, слава і царство... Панування Його – панування вічне, яке не спиниться, а царство Його не буде зруйноване» (Дан. 7:14, переклад І. Огієнка).

### Частина ІІІ: Практичне Застосування

**Божа вірність сьогодні**

Ісус Навин закликав Ізраїль подумати про обітниці й минулі діяння Господа, щоб визнати Його вірність у сьогоденні (див. І. Нав. 23:2-5).

Подумайте про свій життєвий шлях та визначте періоди, коли ви свідчили про Божу вірність краще, ніж в інші часи. Поділіться своїми думками із класом.

Один з найвідоміших текстів про вірність Господа міститься в книзі Пл. Єрем. 3:23: «Твоя велика вірність, Господи!» Коли Єремія проголошував ці слова, Божий народ через свій бунт перебував у духовній темряві. Три фундаментальні стовпи юдейського суспільства були зруйновані: земля, монархія і храм. Але навіть у суворій реальності вигнання і знищення пророк сміливо проголошував слова, які через століття надихнули автора написати улюблений гімн багатьох віруючих «Велика Твоя вірність!».

1. Як можна побачити Божу вірність серед важких життєвих випробувань?
2. Як факт, що Бог надійний і заслуговує на довіру, може допомогти вам орієнтуватися в бурхливих водах життя, коли ви не бачите ясно Його дій?
3. Розгляньте безпосередній контекст вірша Пл. Єрем. 3:23, зокрема тексти 22 і 24. Зверніть увагу, як вони допомагають відповісти на поставлені вище запитання. Подумайте про Божі «милості» («хе сед»), співчуття та надію, які Господь дарує нам в обставинах життя, подібних до ситуації Єремії. Як ці вірші підбадьорюють нас?

**Наша вірність сьогодні**

У тексті Гал. 5:22 вірність (давньогр. пі̀ стіс означає віра, вірність, довіра) визначена як одна із чеснот плоду Святого Духа.

1. Як ви можете віддзеркалювати вірність Бога у своїх стосунках із Ним?
2. Як ви можете віддзеркалювати Божу вірність у ваших стосунках із ближніми?