### Другий шанс: книга Ісуса Навина

Книга Ісуса Навина знаменує перехід від керівництва Мойсея до керівництва Ісуса Навина. Вона починається з історії входження Ізраїля до Обітованої землі та закінчується його розселенням на цій території.

Ісус Навин повинен був виконати важливе завдання, а саме: продовжити справу звідти, де зупинився Мойсей. Однак цей виклик був лише початком. Ісус Навин мав зробити те, чого Мойсей ніколи не робив: після сорокарічної мандрівки пустелею перевести народ через Йордан до Ханаану, згідно з давньою Божою обітницею патріархам.

«Мойсей, Мій слуга, помер. Тож тепер піднімайся і переходь з усім тим народом через цей Йордан у край, який Я даю Ізраїлевим синам» (І. Нав. 1:2).

Ключ до всієї історії міститься тут, у словах Господа до Ісуса Навина: народ готується увійти «у край, який Я [Ягве] даю Ізраїлевим синам».

Ісус Навин мав намір здійснити це не сам, а лише завдяки силі й керівництву Господа, Котрий привів би до Обітованого краю і попереднє покоління євреїв, якби вони дотримувалися завіту. На жаль, вони цього не зробили, тому пожали плоди власного вибору.

Упродовж минулих 40 років ізраїльтяни часто переживали наслідки порушення ними завіту. Через повстання проти Бога все старше покоління, яке пережило чудеса виходу з Єгипту (за винятком Халева й Ісуса Навина), загинуло в пустелі. Чотири із п’яти книг Мойсея розповідають про їхні блукання пустелею. Тепер під керівництвом Ісуса Навина друге покоління було готове прийняти виклик й оволодіти землею.

«Мойсей покликав Ісуса й сказав йому перед усім Ізраїлем: Будь мужнім і відважним, оскільки ти ввійдеш із цим народом до краю, який Господь присягався дати нашим батькам. Ти їм передаси його в спадщину. Сам Господь буде йти перед тобою. Він буде з тобою, не відступить від тебе і не залишить тебе. Тож не бійся і не тривожся» (Втор. 31:7, 8).

Саме тепер мали виконатися Божі обітниці, дані патріархам і Мойсеєві. У народі панувала атмосфера очікування та хвилювання; це новий початок для людей, котрі довго були бездомними, без власності. Бог дотримав Свого слова й визволив їх із рабства; отже, Йому можна довіряти і в тому, що Він виконає Свої обітниці щодо Ханаану.

«Основна мета книги Ісуса Навина — описати вхід Ізраїл в Обітовану землю, завоювання цієї землі та її поділ між племенами. Головна вістка книги — вірність Бога у виконанні обітниці, даної Авраамові щодо землі. У книзі наголошується на вірності Бога Його обітницям (див. І. Нав. 21:43–45)» (Andrews Bible Commentary (Andrews University Press, 2020). Р. 365).

Досліджуючи книгу Ісуса Навина, ми зрозуміємо: хоч вона була написана понад три тисячоліття тому, сучасний світ зі своїми духовними реаліями не надто відрізняється від світу Ісуса Навина. Ми можемо зіткнутися з різноманітними викликами, проте деякі з них (особливо духовні) загрожують нашій безпеці, нашій вірі й виконанню місії, яку Бог довірив Своєму народові. Безперечно, приклад Ісуса Навина надихне нас покладатися на обітниці Господа щодо нашого часу та з допомогою Його сили досягти успіху, як цей ізраїльський вождь.

_Барна Маджароші – виконавчий секретар Між’європейського дивізіону, голова Комітету біблійних досліджень дивізіону. Своє служіння в Церкві розпочав як пастор і директор відділу в конференції Південної Трансильванії, Румунія, та продовжив як викладач теології і президент університету Адвентус, Румунія._