---
title: 'Переслідуваний Минулим'
date: 09/12/2025
---

`Прочитайте тексти І. Нав. 22:13-15 у світлі 25-го розділу книги Числа. Чому ізраїльтяни обирають Пінхаса головою делегації до двох з половиною племен?`

Перш ніж упевнитися в правдивості чуток про те, що можна було б сприйняти як проголошення незалежності, дев’ять із половиною племен (двічі названі «ізраїльтянами») надсилають делегацію, щоб з’ясувати мету і значення жертовника... Делегація складалася з Пінхаса (сина первосвященника Елеазара), котрий мав стати наступником батька після його смерті (див. І. Нав. 24:33). Пінхас уже був помітною постаттю в Ізраїлі, бо виявив ревність щодо Бога як священник і поклав кінець розпусті Ізраїля, котрий пристав до Баал-Пеора (див. Чис. 25).

«Побачивши це, Пінхас, син Елеазара, сина Аарона, священника, піднявся з-посеред громади, узяв у свою руку списа і пішов за тим ізраїльським чоловіком до намету і проколов їх обох, чоловіка-ізраїльтянина і ту жінку в живіт. Після цього пошесть серед ізраїльтян припинилася» (Чис. 25:7, 8).

Інші посланці – це представники дев’ятьох із половиною поколінь, які проживали на захід від Йордану; кожен з них був одним з лідерів свого покоління в межах Ізраїля.

Делегація почала звинувачення у святотатстві й повстанні офіційною пророчою формулою «передаємо слова». Проте ці слова належали не Господу, а «Господній громаді» (І. Нав. 22:16). Представники громади від імені всього Ізраїля звинуватили два з половиною покоління в зраді, віроломстві й повстанні. Термін «зрада» — це те саме єврейське слово маа ль, яке було використане для опису гріха Ахана (див. І. Нав. 7:1) та кілька разів вжите в перших п’яти книгах Мойсея (див. Левіти 5:15; Чис. 5:6, 12; 25:1, 2).

Гріх Ахана та «гріх Пеора» (І. Нав. 22:17) є прецедентами: один – зради, а другий – повстання. Делегація також висловила побоювання, що акт спорудження несанкціонованого жертовника призведе до відступництва, ідолопоклонства й аморальності, а це викличе гнів Господа на весь ізраїльський народ.

`Ми всі маємо негативний досвід з минулого, котрий може визначати нашу поведінку в подібних обставинах у майбутньому. Як Божа благодать може сприяти в тому, щоб трагедії власного минулого не впливали на наше теперішнє ставлення до ближніх?`