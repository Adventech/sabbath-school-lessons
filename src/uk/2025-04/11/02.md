---
title: Зобов’язання
date: 07/12/2025
---

`Прочитайте уривок І. Нав. 22:1-8. Що ці тексти повідомляють нам про зобов’язання нащадків Рувима, Гада й половини племені Манасії?`

Книга Ісуса Навина повідомляє, що племена з другого боку Йордану повністю виконали свої зобов’язання, виголошені Мойсеєм та Ісусом, що передбачало велику відданість спільній справі Ізраїля та самопожертву заради неї. Згадані племена разом зі своїми братами воювали проти ханаанців «багато днів», тобто близько шести-семи років (пор. з І. Нав. 11:18; 14:10; Втор. 2:14). Дружини й діти цих ізраїльтян залишилися вдома, на східному боці Йордану, але вони вирішили віддано воювати разом з іншими племенами, наражаючись на небезпеку поранення або смерті на війні.

Наведені вище тексти 22-го розділу опосередковано наголошують на важливості єдності нації в Обітованій землі. Вони також готують шлях для майбутнього етапу історії Ізраїлю, коли дуже гостро стоятиме питання єдності народу. Чи залишаться ізраїльські племена об’єднаними, незважаючи на могутній природний кордон, який утворює між ними Йордан? Яке рішення ухвалять вони: дозволять географії залишити свій відбиток на їхній національній ідентичності чи завдяки спільному поклонінню єдиному Богові залишаться Його вибраним народом, об’єднаним та сильним під Його теократичним керівництвом?

Ісус Навин відкриває єдиний спосіб, завдяки якому можлива національна єдність: вони служать Самому Ягве, Котрий доручив їм виконувати глобальну місію.

`Цей самий принцип ми знаходимо в Новому Завіті. Апостол Павло заохочував християн виконувати своє служіння так, ніби вони працюють для Самого Бога, а не лише для людей (див. Ефес. 6:7; Колос. 3:23; 1 Сол. 2:4). Чи є вище покликання, ніж працювати для Творця Всесвіту?`

У повсякденному житті ми часто стикаємося із проблемами й труднощами, які можуть знеохотити нас та змусити припинити боротьбу. Часом це легко зробити. Проте ми можемо просити сили в Господа, Котрий обіцяє бути з нами й допомагати виконувати Його волю. Пам’ятаючи про наше найвище покликання, ми будемо мотивовані просуватися вперед, незважаючи на неминучі виклики й розчарування, які є частиною нашого існування в грішному світі.

`Прочитайте тексти І. Нав. 22:5, 6. Тут міститься звернення Ісуса Навина до племен, котрі поверталися до своєї землі. Вождь закликав їх залишатися вірними Господу, а потім благословив їх. Як би змінилися наші стосунки в церкві, якби ми молилися одне за одного більше, ніж молимося зараз?`