---
title:  Коментарі для Вчителів
date:   12/12/2025
---

### Частина I: Огляд

Не існує народу без закону та землі. Так сталося і з біблійним Ізраїлем, який отримав Божий Закон (див. книгу Вихід) і землю (див. книгу Ісуса Навина). Проте, як царство священників, ізраїльтяни також потребували чіткої ідентичності, укоріненої в їхньому покликанні як вибраного народу, аби бути Божими представниками на землі. Така ідентичність неможлива без двох основних елементів – повної відданості та єдності. Цій темі присвячено 22-й розділ книги Ісуса Навина. На той час Обітована земля вже була завойована й поділена між усіма поколіннями, принаймні частково, оскільки розподіл ще не завершився. Незалежно від цього факту, народ мав зрозуміти, що означає бути Ізраїлем. Мета заключних промов Ісуса Навина полягала в тому, щоб допомогти ізраїльтянам зрозуміти свою ідентичність (див. І. Нав. 22-24).

Як і в промовах, що містяться в розділах 23 і 24, слова Ісуса Навина в текстах 22:2-8, звернені до нащадків Рувима, Ґада та половини племені Манасії, котрі переходили на другий бік Йордану, – це прощальна промова. Ісус Навин знову взаємодіятиме з цими племенами. У цьому діалозі вождь у літах змальовує шлях до повної відданості, який починається з любові й закінчується служінням. Інцидент із трансйорданськими племенами свідчить: індивідуальна чи колективна відданість Господу без єдності народу – це також загроза для Божого плану. Якщо Ізраїль хоче витримати майбутні випробування, то не повинен забувати, ким він є щодо Бога й одне до одного.

### Частина II: Коментар

У 22-му розділі книги Ісуса Навина міститься остання розповідь книги. Їй передує коротка промова шанованого лідера до трансйорданських племен, які, виконавши наказ Мойсея й допомігши своїм братам у завоюванні, були готові повернутися назад через Йордан. У своїй промові Ісус Навин наголосив: хоч вони будуть географічно розділені, трансйорданські племена залишаються частиною Ізраїля та повинні жити відповідно до цього. Вістка вождя зосереджувалася на важливості цілковитої відданості людей Господу в контексті завіту, який вимагає заснованого на любові служіння. Незважаючи на географічну роз’єднаність, вони були покликані залишатися єдиними у своїй відданості Торі та її Дарувальникові. Спорудження жертовника стало випробуванням як їхньої відданості, так і їхньої єдності.

**Від любові до служіння**

22-й розділ книги Ісуса Навина повідомляє, що лідер Ізраїля наближався до завершення дорученої йому Богом місії. Земля поділена, і Ізраїль мав відносний контроль над рештою території, яку потрібно було ще завоювати. Тепер настав час прощання. Оскільки Ісус Навин був переконаний, що більше не побачить лідерів трансйорданських поколінь (але швидко зрозумів, що помилився), він дав їм особливі вказівки. Насамперед Ісус Навин похвалив їх за виконання всіх наказів Мойсея і його самого та за їхню допомогу своїм братам під час завоювання (вірші 2, 3). Потім наголосив на вірності Бога у виконанні Його обітниць і сказав, що тепер настав час для їхнього відпочинку (вірш 4). Перед відходом лідерів він підсумував суть Тори (Закону) та закликав до повної відданості Господу п’ятьма інфінітивними фразами (переклад І. Огієнка), логічно просуваючись від любові до служіння:

По-перше, «любити Господа, Бога вашого». Любов – основа Божого характеру, і все починається з неї. Служіння без любові — це законницт во. Таке служіння є спотворенням Тори і не може бути прийняте Господом. Поряд з виконанням і служінням, любов — основа Закону, про що свідчив Мойсея перед своєю смертю (Втор. 10:12, 13, 20; 11:1; 6:4-15; 13:4, 5). Між старозавітним і новозавітним одкровеннями Бога немає жодної суперечності: Він створив людей для спілкування з Ним, і ці стосунки мають ґрунтуватися на любові, а не на страху. Як каже Павло, без любові ми – ніщо (див. 1 Кор. 13:2). Наша любов до Господа – це відповідь на Його любов, «бо Він перший полюбив нас» (1 Івана 4:19). Ми любимо нашого Бога, Котрий водночас є трансцендентний Творець («Елогі̀м») та іманентний Господь (Ягве), Який живе зі Своїм народом.

По-друге, «ходити лише Його дорогами» (І. Нав. 22:5). У Біблії часто використовується метафора «ходіння» для позначення стосунків між Богом та Його народом. Вона виражає, з одного боку, близькість, а з другого — згоду. У буквальному розумінні Бог ходить (євр. «хала к») зі Своїм народом (Вих. 13:21; пор. з Бут. 3:8). У духовному розумінні Він закликає їх ходити з Ним. У такому разі здійснюються слова пророка: «Хіба підуть двоє разом, якщо вони не домовилися?» (Амоса 3:3). Крім того, образ ходіння може вказувати на негативне ставлення людей до закликів Господа та на наслідки цього: «А якщо цими карами не будете навчені, і будете ходити проти Мене, то і Я піду проти вас» (Левіти 26:23, 24, переклад І. Огієнка).

По-третє, «дотримуватися Його Заповідей» (І. Нав. 22:5). Дотримання Закону, який виражає Божу волю, – це природний відгук вдячного серця людини, котра усвідомлює, що Господь здійснив для неї. У цій послідовності відбувається рух від любові як відправної точки, першої іскри, до довірливих стосунків, котрі приводять до послуху. Ось чому Іван каже: «Його заповіді не тяжкі» (1 Івана 5:3). Зрозуміло, що справжній послух випливає з любові, як видно зі слів Ісуса до учнів: «Якщо любите Мене, ви будете дотримуватися Моїх заповідей» (Івана 14:15). Дотримання Закону принесе життя Ізраїлеві (див. Левіти 18:5), проте не життя в сенсі спасіння, а благодатне життя на цій землі. Дотримуючись Божественних принципів, Ізраїль міг би створити справедливе успішне суспільство, прогрес якого став би свідченням для всього світу.

По-четверте, «прихилятися до Нього» (І. Нав. 22:5). Єврейське дієслово «давак» також означає «притискатися», «приліплятися», «приклеюватися», «долучатися», як у прямому, так і в метафоричному розумінні. В останньому випадку воно вказує на стан вірності, прихильності та близькості. Перше вживання цього слова описує чоловіка, який триматиметься за свою дружину (нерозривно поєднається зі своєю дружиною) у шлюбі: «Тому залишить чоловік свого батька й свою матір і пристане [«дава к»] до своєї жінки — і стануть вони одним тілом» (Бут. 2:24). Той самий наказ триматися, але вже Ягве (цьому наказові також передує заклик любити і слухатися Його), записаний у Втор. 30:20, де Мойсей також зазначає причину: «Бо ж Він життя твоє». Подібно до того як потопальник хапається за рятувальний круг, так Ізраїль має триматися за Господа – єдину свою надію. Цей образ також указує на необхідність наполегливих енергійних зусиль людини задля збереження зв’язку з Богом, тимчасом як незліченні сторонні чинники змагатимуться за її увагу.

По-п’яте, «служити Йому вашим щирим серцем й усією вашою душею» (І. Нав. 22:5). Словосполучення «служити Ягве» використано в Старому Завіті 56 разів і часто означає «поклонятися» або «вірно дотримуватися завіту». Саме служіння/поклоніння Ягве було назване перед фараоном як причина для того, щоб він відпустив Ізраїля з Єгипту: «І скажеш йому: “Господь, Бог євреїв, послав мене до тебе, кажучи: Відпусти Мій народ, і нехай вони служать Мені на пустині!» (Вих. 7:16; пор. з Вих. 12:31, переклад І. Огієнка). Коли Ізраїль залишав Єгипет, він фактично змінював господарів, приймаючи служіння Ягве замість служіння фараонові. Служачи Господу, вони відчували благословення та виконували Божу обітницю про те, що стануть благословенням для всього людства. Зрештою, викуплені також покликані вічно служити Богові (див. Об’явл. 22:3). Тому люди знаходять свою справжню ідентичність лише тоді, коли добровільно, з любов’ю служать своєму Творцеві. Поєднання любові зі служінням – це парадокс буття; якщо істоти живуть, щоб служити собі, вони переживатимуть тільки розгубленість, відчай і смерть. Та коли відмовляються від свого егоїзму й підкоряються волі Творця, тоді знаходять справжню мету, задоволення і життя. Саме про це Ісус Христос сказав: «Хто хоче душу свою спасти, той погубить її, а хто погубить душу свою заради Мене, той спасе її!» (Луки 9:24).

Виголосивши свою прощальну промову, Ісус Навин благословив трансйорданські племена й відпустив їх, і вони вирушили до свого спадку (див. І. Нав. 22:6). Ці слова мали бути останніми словами вождя до них, але незабаром після цього епізод із жертовником стане випробуванням їхньої рішучості дотримуватися порад Ісуса Навина. Відсутність єдності стане проблемою в усій історії Ізраїлю. Невдовзі після смерті Ісуса Навина їхня нездатність любити, ходити, додержувати, линути і служити відобразилася в роз’єднаності, як це видно з книги Суддів, що призвело до остаточного розпаду Ізраїлю. Наприкінці книги повідомляється, що громадянська війна ледь не призвела до вимирання нащадків Веніяміна (див. Суд. 20; 21). Хоч об’єднана монархія на деякий час сприяла політичній і духовній єдності, однак це тривало недовго. Розділившись на Північне та Південне царства, Ізраїль більше ніколи не був єдиним народом. Відступництво призвело до дезінтеграції та роз’єднання. Історія Ізраїлю ілюструє, що єдність і повна відданість Богові взаємозалежні.

### Частина III: Практичне Застосування

**Тривалі стосунки**

У Біблії стосунки Бога з Його народом часто порівнюють зі шлюбом, де Бог — люблячий чоловік, а Ізраїль — невірна дружина. Ця метафора ілюструє непохитну Божу любов на противагу непослуху Ізраїля. У Новому Завіті Прихід обіцяного Месії порівнюється з весільною церемонією.

Подумайте про свій досвід подружнього життя, якщо ви одружені, або поміркуйте про свої глибокі дружні стосунки, а також про те, як рецепт Ісуса Навина щодо повної відданості є важливим для щасливих міцних стосунків. Подумайте про кожну з наведених нижче обов’язкових дій, зокрема і про те, як вони сприяють успіху стосунків:

1. Любити
2. Ходити
3. Додержувати
4. Линути
5. Служити

**Міцна єдність**

«Відвідувач психіатричної лікарні з подивом помітив, що на сотню небезпечних пацієнтів припадає лише три охоронці. Він запитав свого провідника: «Чи не боїтеся ви, що ці люди подужають охоронців і втечуть?» «Ні, — відповів провідник. — Божевільні ніколи не об’єднуються» (Michael P. Green, 1500 Illustrations for Biblical Preaching (Grand Rapids, MI: Baker Books. 2000). Р. 65). У нашій духовній хворобі нам важко об’єднуватися. З позиції Нового Завіту, єдність у Церкві — це чудо, яке здійснює Святий Дух у співпраці з нами (див. Ефес. 5:2–15).

1. На що спрямовані ваші дії в громаді: на розділення чи на зміцнення єдності?
2. Якщо ви перешкоджаєте єдності, то як можете змінити свої звички і ставлення, аби сприяти об’єднанню?