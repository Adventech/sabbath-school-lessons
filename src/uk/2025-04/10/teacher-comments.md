---
title:  Коментарі для Вчителів
date:   05/12/2025
---

### Частина I: Огляд

Біблійні письменники неодноразово використовували у своїх книгах старозавітні óбрази, щоб указати на відповідну реальність у Новому Завіті. Отже, вони діяли за правилами типології, тобто систематизували щось або когось за суттєвими спільними ознаками, типами. Типологія коріниться в історії й богослов’ї. У Старому Завіті типи — це прообрази, які передбачають реалії, котрі приніс Ісус. У цьому розумінні типологія є певною формою пророцтва. Типологія також ґрунтується на богослов’ї, оскільки Господь керує подіями, обирає конкретних людей і встановлює інституції, які пророчо передвіщають викупні реалії, започатковані Ісусом. Як і пророцтво, типологія вказує на Божий суверенітет над історією.

Незважаючи на важливість типологічного тлумачення Писання, багато християн не знайомі із цією темою. Вивчення книги Ісуса Навина дає чудову можливість дізнатися про біблійну типологію та розглянути критерії визначення типів у Старому Завіті, їхнє виконання в Новому Завіті, а також практичне значення типології в сучасному житті адвентистів.

Через типологію, яка висвітлює Божі закономірності у Святому Письмі, люди можуть зрозуміти Його суверенітет над історією та незмінну милість до людства, незважаючи на постійну гріховність Його дітей. Історія — це платформа, на якій Бог відкриває Свою любов до людства. Це одкровення розгортається через різні етапи, нерозривно пов’язані з унікальними проявами вічного завіту між Господом і Його творінням. Ці істини формують основу типології. Закономірності, знайдені в типології книги Ісуса Навина, підкреслюють Боже бажання спасти Свій народ, щоб він міг насолоджуватися Його присутністю і без страху знайти відпочинок у Його безмежній любові.

### Частина II: Коментар

**Визначення**

Не буде перебільшенням стверджувати, що «історично адвентизм сьомого дня є не тільки пророчим рухом, але й типологічним рухом». Від самого початку адвентизму «типологія була методом, який використовували для оцінки, переживання й розуміння ідентичності адвентизму, його ролі і вістки в історії спасіння» (Erick Mendieta, “Typology and Adventist Eschatological Identity: Friend or Foe?” Andrews University Seminary Student Journal, vol. 1, no. 1 (Spring 2015): pp. 45, 46). Існує два види типології: вертикальна і горизонтальна. Вертикальна типологія стосується відносин між Небесним і земним святилищем. Вона найбільш відома й вивчена в адвентизмі. Горизонтальна типологія містить у собі зв’язок між Старим і Новим Завітами, і це один з основних способів розпізнати Ісуса в писаннях «Мойсея й усіх пророків» (Луки 24:27). Горизонтальна типологія – основна тема нашого уроку.

Традиційне розуміння типології можна підсумувати таким визначенням: «вивчення осіб, подій чи інституцій, тобто прообразів (типів), які Бог визначив для того, аби провістити їхнє майбутнє виконання в реальності (антитипі) – у Христі і в явленій Ним євангельській дійсності» (Richard M. Davidson, In the Footsteps of Joshua (Hagerstown, MD: Review and Herald. 1995). Р. 26). Таке визначення не довільно прив’язане до Писання, а радше випливає з дослідження уривків, де давньогрецький термін «тюпо с» («тип», «прообраз») використаний у Новому Завіті (див. 1 Кор. 10:1-13; Римл. 5:12-21; 1 Петра 3:18–22; Євр. 8; 9), як показано у фундаментальній праці Річарда Девідсона (див. Richard M. Davidson, Typology in Scripture: A Study of Hermeneutical Typos Structures (Berrien Springs, MI: Andrews University Press, 1981).

**Визначення типології Ісуса Навина**

Згідно з визначенням Девідсона, існує чотири критерії для визначення типів (прообразів) та антитипів (реальності): історичність, відповідність, передбачення та посилення. Перший критерій – історичність. Типи (прообрази) — це справжні люди, події, інституції, предмети тощо, задокументовані Старим Завітом. Коли новозавітний автор звертався до Старого Завіту, щоб знайти типи (прообрази), він шукав те, про існування чого свідчить історія.

Наприклад, у притчах відсутня типологія (пор. з І. Нав. 9:7–15; 2 Цар. 12:1-4). Господь діє в історії, створюючи зразки пророчого значення, які згодом будуть розпізнані Його народом і пророками. З позиції Нового Завіту, немає жодних сумнівів, що Ісус Навин – історична постать. У своїй передсмертній промові Степан наголошує на ролі Ісуса Навина як лідера Ізраїля упродовж завоювання Обітованої землі, під час якого скинія свідчення була перенесена до Ханаану (див. Дії 7:44, 45). Ісус Навин також згадується в тексті Євр. 4:7, 8 як той, хто приніс тимчасовий відпочинок Ізраїлеві.

Другий критерій для виявлення типологічних зв’язків між Старим і Новим Завітами – це наявність виправданих відповідностей. Ці відповідності повинні бути історично обґрунтованими, справжніми, а не просто випадковими чи надуманими. На додаток до відповідностей, згаданих в уроці за середу, Ісус Навин та Ісус Христос мають одне ім’я, яке в івриті та грецькій мові, як і в англійській, відрізняється. Це не видається випадковим із двох причин. По-перше, це ім’я в біб лійному каноні містить теофорний елемент, а саме, частку Божого Імені. Ім’я Ісуса Навина — це поєднання давньоєврейського дієслова «яш» («спасати») і частки «йе», яка є скороченням від Імені Ягве (зазвичай перекладається як «Господь»). По-друге, «Ісус Навин» не є його оригінальним ім’ям. Мойсей, очевидно, під Божественним впливом змінив його ім’я «Осія» («спасіння») на «Ісус Навин» («Ягве – спасіння») (Чис. 13:16).

Третій критерій, який слід розглянути, - передбачення. Бог пророчо проєктує відповідні прообрази (типи), які можна було б розпізнати ще до їхнього здійснення, принаймні в загальних обрисах. Цей елемент підсилює думку про те, що новозавітні автори не вигадували зв’язків між Завітами. Пророчий елемент старозавітного прообразу вже був вписаний до біблійного тексту. З цієї причини первісна аудиторія могла зрозуміти цей пророчий зміст за допомогою підказок, залишених натхненними авторами. Як тільки було знайдено більшість підказок, читачі за порядком порівнювали одкровення з даними раніше, і цілком природно прообрази ставали дедалі більш очевидними в міру зростання канону.

Тут потрібно ще раз підкреслити два важливих моменти. По-перше, тільки Прихід Христа міг повною мірою розкрити месіанське значення Старого Завіту. По-друге, в історії тлумачення деякі прообрази були розпізнані лише ретроспективно (тобто завдяки погляду в минуле). Однак ці факти не виключають існування пророчого значення в первісному контексті й можливості розпізнавання цього значення первісною аудиторією. Виявлення цих текстових гарантій слугує інтерпретаційним контролем, не дозволяючи читачеві нав’язувати тексту те, чого там немає. Без такого контролю типологія легко вироджується в алегорію. Алегорія була домінувальним методом біблійної інтерпретації в Середньовіччі. На відміну від типології, алегорія знаходить у Старому Завіті духовні смисли, не притаманні авторському задуму й початковому контексту.

Додатковою текстуальною підставою, що підтверджує типологію Ісуса Навина в Старому Завіті, можна назвати унікальний характер зв’язку Ісуса Навина з місією Ангела Господнього, Котрий передує Христу в П’ятикнижжі. Девідсон стверджує, що «описи місії Ісуса Навина та місії Ангела Господнього містять численні паралельні вислови з використанням тих самих єврейських слів. І Ісус Навин, і Ангел Господній повинні були “піти перед” і “виходити перед” Ізраїлем та “ввести їх у землю” і “передати їм у спадщину землю” (пор. з Вих. 23:23; Чис. 27:17, 21; Втор. 3:28; 31:3, 23)». Девідсон також підкреслює прямий зв’язок між Ісусом Навином і Месією в Зах. 6:12, де «пророк прирівнює ім’я Ісуса Навина до Месії: “Ти привітаєш його [Ісуса Навина] словами пророцтва, які передав Господь Саваот, кажучи: Ось повстане муж на ім’я Пагонець!”» (Davidson, In the Footsteps of Joshua. Рp. 29, 30).

Останнім критерієм для визначення типології, про який тут слід згадати, є посилення. Поняття ескалації добре ілюструє метафора «тіні», яку автор Послання до євреїв використав для пояснення зв’язку між левітською системою приношень і жертв, включаючи свята й обряди, які вказували на появу Ісуса. Ескалація передбачає піднесення або посилення від прообразу (типу) до реальності (антитипу): крещендо від локального до універсального, від короткочасного до остаточного, від тимчасового до вічного, від людського до Божественного.

Ця прогресія очевидна в типології Ісуса Навина. Подібно до того як Ісус Навин очолив завоювання Ханаану і забезпечив тимчасовий відпочинок для Ізраїля, новий Ісус Навин командує небесним воїнством у вселенській битві з «началами, з владами, зі світовими правителями темряви цього віку, із піднебесними духами злоби» (Ефес. 6:12). Його перемога остаточна і дарує вічний спокій Божому народові.

Біблійна типологія – це захоплива сфера біблійних досліджень і не повинна обмежуватися лише теологами. У своєму діалозі дорогою до Емауса Ісус ніжно докорив двом чоловікам за те, що вони не вміли читати Писання типологічно: «О нерозумні й повільні серцем, аби вірити в усе, що говорили пророки! Хіба не треба було Христові постраждати й увійти у Свою славу? І, почавши від Мойсея та від усіх пророків, Він пояснив їм з усього Писання те, що стосувалося Його» (Луки 24:25–27). Нехай же адвентисти сьомого дня уникають цієї помилки сьогодні.

### Частина ІІІ: Практичне Застосування

**Божа послідовність сьогодні**

Різні прообрази ґрунтуються на історичних закономірностях, на які вплинуло втручання Господа, як результат Божих обітниць. Вони демонструють вірність Творця в Його взаємодії з людством та Його верховну владу над історією. Типологія — це не просто метод інтерпретації Старого Завіту; це також спосіб тлумачення біблійної історії.

Як послідовність Бога та Його контроль над історією можуть допомогти вам упоратися з невизначеністю людського існування?

**Прообрази сьогодні**

З одного боку, вивчення типології допомагає нам зрозуміти, Ким є Ісус і що Бог здійснює через Нього. Типологія відкриває, у який спосіб такі особистості, як Мойсей, Аарон, Давид, провіщали роль Месії як Священника, Пророка і Царя. Так само інституційні прообрази, зокрема жертвоприношення та релігійні свята (наприклад, Пасха), розкривають замісну природу Його місії. Типологічні події також указують на те, що Ісус здійснить від імені Свого народу. З іншого боку, типологія розкриває очікування Бога щодо Своїх дітей.

З огляду на два аспекти типології, що наведені нижче прообрази відкривають нам про Ісуса та як ви можете використовувати ці приклади, аби жити згідно з Божою волею?

1. Ісаак покірно лягає на жертовник (Бут. 22, пор. з Євр. 11:17-19).
2. Йосиф як визволитель своєї сім’ї у взаємодії з братами (Бут. 44, 45).
3. Мойсей як визволитель і заступник Ізраїля (Вих. 32:30-34).
4. Давид як обраний цар у взаємодії із Саулом (1 Сам. 24, 26).