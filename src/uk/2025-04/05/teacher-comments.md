---
title:  Коментарі для Вчителів
date:   31/10/2025
---

### Частина I: Огляд

Як ми зазначали минулого тижня, питання священної війни в старозавітну епоху викликає подив. Щоб вияснити це питання, необхідно зрозуміти світогляд щодо вселенської великої боротьби та правильно проаналізувати біблійний матеріал. Тлумач має враховувати принаймні чотири аспекти при перегляді біблійних записів.

По-перше, сьогодні читачі часто накладають на Писання сучасний погляд на війну. Релігійна війна в старозавітній теократії унікальна, тому її слід інтерпретувати відповідно.

По-друге, необхідно знати історичний контекст Ханаану та його релігії, аби зрозуміти, чому його мешканці були вигнані із цієї землі.

По-третє, Господь ніколи не мав наміру знищити мешканців цієї землі, натомість запропонував їм кращий план. Однак ханаанці вперто прямували шляхом самознищення, тому Він виконав Свою роль Судді. Його любов і справедливість не можуть дозволити злу залишатися безкарним.

По-четверте, читаючи будь-який складний уривок Старого Завіту, необхідно пам’ятати про Божі наміри щодо Його народу і людства.

Війна з усіма її жахливими наслідками ніколи не була частиною Божого плану для світу. Він працює над тим, щоб відновити вічний мир у нашому світі й у Всесвіті, однак для цього Йому потрібно раз і назавжди викорінити зло.

### Частина II: Коментар

**Біблійна концепція священної війни**

У своєму коментарі до книги Вихід Дуглас К. Стюарт пропонує ґрунтовну характеристику Божественної війни в біблійному розумінні. Цей вид війни, який зазвичай відображають єврейським дієсловом хара м або іменником хере м, передбачає знищення людських життів у великих масштабах, а іноді й майна і тварин. Список Стюарта актуальний; його викладено нижче з деякими змінами (адаптовано з Douglas K. Stuart. Exodus: The New American Commentary [Nashville: Broadman & Holman, 2006], vol. 2, pp. 395–397).

1. В унікальному ландшафті стародавнього Ізраїля не було місця для професійної армії. У битвах брали участь аматори й добровольці, що різко контрастувало з професійними військовими структурами античності та сьогодення.
2. Солдатам не платили. Вони виконували Божі заповіді в контексті завіту і не повинні були воювати заради особистої вигоди. У багатьох випадках це означало, що їм заборонялося брати здобич або грабувати.
3. Божественна, або священна, війна могла відбуватися тільки для завоювання або захисту Обітованої землі в конкретному історичному контексті. Після завоювання будь-яка загарбницька війна була суворо заборонена. Ізраїль був покликаний боротися за Обітовану землю в конкретному географічному й історичному контексті. Завоювавши землю та закріпивши за собою територію, ізраїльтяни не повинні були розширювати її кордони за допомогою війни. Бог не покликав Свій народ стати експансіоністською (тобто грабіжницькою) військовою імперією.
4. Ініціювання священної війни, яке вважається Божественним актом, було виключно в руках Господа і здійснювалося через Його вибраних пророків, зокрема Мойсея або Ісуса Навина. Це наголошує: війна ніколи не повинна бути людською ініціативою, натомість це священний обов’язок.
5. Участь Бога у священній війні вимагала духовної підготовки людей, яка включала піст, утримання від інтимних стосунків та інші форми самозречення. Церемонія обрізання (див. І. Нав. 5:1–9) та святкування Пасхи (вірші 10–12) у контексті оновлення завіту, були частиною цієї підготовки.
6. Ізраїльтянин, котрий порушував будь-яке із цих правил священної війни, ставав ворогом. Оскільки порушення каралося смертю, непокірна людина ставала хере м, тобто відданою на знищення.
7. Безпосередня участь Бога приводила до рішучих швидких перемог у контексті правильної священної війни. Прикладами цього є численні битви під час завоювання (див. І. Нав. 6:16–21; 10:1–15) та випадки, коли Ізраїль або Юдея з Божою допомогою захищали свою територію від потужних загарбницьких сил (2 Сам. 5:22–25). І навпаки, відсутність Божої участі призводила до поразок, наприклад, коли Ізраїль без Божого дозволу зіткнувся з амалекітянцями і зазнав поразки неподалік Хорми (див. Чис. 14:39–45); коли вони були розбиті незначним військом міста Ай (див. І. Нав. 7:2–5); а також наприкінці царювання Саула (див. 1 Сам. 31:1–7).

З розпадом теократичної держави застосування цих правил стало неможливим, тому священна війна втратила актуальність. На жаль, релігійний дискурс<sup>1</sup> використовується для виправдання воєн і сьогодні. Однак у світлі Святого Письма таке використання — це спотворення біблійного тексту, і такий факт має змусити нас бути ще більш критичними й розбірливими щодо висловлювань, ужитих для виправдання воєн у наш час.

Наведені вище правила демонструють унікальний характер Божественної війни в Біблії. Практика ведення війни Ізраїлем відображає Божественне пристосування до людського стану. Однак у культурі, де війна, жорстокість і насильство були нормою, ми дізнаємося із цих правил про три основні аспекти священної війни. Ці аспекти слід мати на увазі, коли сучасні читачі стикаються із заплутаними біблійними уривками: (а) війна обмежувалася конкретними ситуаціями; (б) праведні війни визначав Бог — Єдиний, Хто знає людське серце і майбутнє; (в) зрештою війна — це відхилення від Божого плану миру.

**Добра новина про Божий гнів**

Священна війна — це конкретний прояв Божого гніву не тільки щодо ханаанців та інших народів, але й щодо Його вибраного народу в біблійні часи. Наведені вище спостереження можуть пояснити природу Божественної війни, але вони не пояснюють, як узгодити ці ніби суперечливі риси Господа: любов і гнів. Сьогодні тема Божого гніву непопулярна. Відомий протестантський богослов К. Х. Додд вважав гнів Божий «архаїчною фразою» (Dodd. The Epistle of Paul to the Romans: The Moffatt New Testament Commentary (New York: Harper & Brothers Publishers, 1932), p. 20). Хоч сьогодні ця тема непопулярна, Божий гнів не можна ігнорувати, оскільки це словосполучення та його еквіваленти згадуються біля 580 разів у Старому Завіті та близько 100 — у Новому. Гнів Господа ґрунтується на чотирьох незмінних аспектах Його характеру.

По-перше, Бог святий. Ізраїль покликаний бути святим, тому що Господь святий (Левіти 11:44). У книзі пророка Ісаї Бог 27 разів згаданий як «Святий Ізраїлів» (Ісаї 1:4; 60:14). Ангели в присутності Господа вигукують: «Святий, святий, святий!» (Об’явл. 4:8; Ісаї 6:3). Його святість несумісна з грішними людьми, котрі не можуть навіть поглянути на Нього та залишитися живими (див. Дан. 10:8, 9; Об’явл. 1:17). Святість Господа несумісна зі злом, Він ненавидить гріх. У своєму діалогу з Богом пророк Аввакум вигукує: «Твої очі надто чисті, щоб спостерігати за злом, — Ти не можеш дивитися на злочини» (Аввак. 1:13).

По-друге, Бог справедливий. Давид стверджує: «Бо справедливий Господь, Він любить правду, і Його обличчя звернене на праведника» (Псал. 11:7). Навіть у людській сфері ми сподіваємося, що справедливість восторжествує. Цікаво спостерігати, як люди законно вимагають справедливості, стикаючись із несправедливістю на людському рівні, але борються з думкою про Бога, як про найвищого Суддю, Котрий здійснює правосуддя, засуджуючи зло і злочинців. У яскравій образній картині душі мучеників під вівтарем волають: «Доки, Святий і Праведний Владико, не судиш і не мстиш за нашу кров мешканцям Землі?» (Об’явл. 6:10). Вони очікують справедливості, бо Господь справедливий.

По-третє, Бог дарує Своїм створеним розумним істотам свободу вибору. Він не запрограмував Своїх створінь любити і слухатися Його. Саме тому вони можуть робити неправильний вибір, який суперечить Його святій волі і веде до неприємних наслідків. Ця прерогатива очевидна в понятті завіту, котрий передбачає угоду між двома сторонами. Усвідомлюючи цей аспект завіту, Ісус Навин свідчив ізраїльтянам: «Проте я і мій дім будемо служити Господу» (І. Нав. 24:15).

По-четверте, Бог є любов (1 Івана 4:8). Дехто дивується, як гнів Господа може відображати Його любов. А Він говорить про Свою любов до Ізраїля: «Я полюбив тебе вічною любов’ю» (Єрем. 31:3). Протилежність любові — байдужість, а не гнів. Отже, байдужий бог може викликати страх, але ніколи — відданість. Проте істинний Бог не байдужий. Говорячи людською мовою, батьки можуть гніватися і відповідно реагувати на те, що змушує їхніх дітей страждати. Чому ми маємо очікувати від Бога чогось меншого?

Звичайно, досконалий Бог не відчуває і не виявляє такого гніву, як ми. У незбагненному сенсі Його гнів досконалий і святий. У розп’ятому на хресті Ісусі тісно переплелися любов і гнів, милосердя і суд, життя і смерть. Вияв Божого гніватися у справжній і конкретний. Проте для тих, хто довіряє Христу, смиренно склавши всю самовпевненість і гордість до підніжжя Його хреста, немає причин для страху, бо «досконала любов проганяє страх» (1 Івана 4:18). Пам’ятаймо: Ісус замість нас пережив Божий гнів щодо гріха.

### Частина III: Практичне Застосування

**Священна війна сьогодні?**

Розглянемо, як релігійний дискурс використовувався для виправдання і просування війни від часів античності. У християнському контексті влучним прикладом є хрестові походи. У цій військовій кампанії хрестоносці, санкціоновані Римською Церквою, вірили, що виконують духовну місію — звільняють Святу Землю від ісламських загарбників.

Хоч більшість із нас погоджується з тим, що будь-яка нація має право захищатися від агресорів, чому б не використовувати релігійну риторику священної війни сьогодні? (При формулюванні відповіді пам’ятайте про біблійну концепцію священної війни).

**Перемога любов’ю**

У війні між добром і злом Ісус здобув перемогу в несподіваний і нетрадиційний спосіб. Поміркуйте з класом над такою цитатою:

«Отже, замість того щоб боротися й “перемагати”, Ісус вирішив “програти”. Або краще сказати, що Він вирішив програти за стандартами царства світу, щоб перемогти за стандартами Царства Божого. Він покладався не на силу меча, а на силу радикальної, жертовної любові і тому дозволив розіп’яти Себе. Через три дні Бог виправдав Його довіру до сили жертовної любові. Ісус виконав Божу волю та Своєю жертвою переміг смерть і сили зла, які тримають цей світ у рабстві (див. Колос. 2:13–15)» (Gregory A. Boyd, The Myth of a Christian Nation: How the Quest for Political Power Is Destroying the Church (Grand Rapids, MI: Zondervan, 2006) p. 39).

Як ви можете застосувати приклад жертовної любові, явлений Ісусом, у сучасній духовній війні?

---

<sup>1</sup> Дискурс – термін філософії та гуманітарних досліджень, з допомогою якого позначають аргументоване усне чи письмове обговорення будь-якої теми (прим. експерта).