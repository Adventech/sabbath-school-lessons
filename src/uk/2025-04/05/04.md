---
title: 'Позбавлення Володінь Чи Знищення?'
date: 28/10/2025
---

Порівняйте тексти Вих. 23:28–30; 33:2; 34:11; Чис. 33:52; Втор. 7:20 із текстами Вих. 34:13; Втор. 7:5; 9:3; 12:2, 3; 31:3, 4. Що ці уривки повідомляють про мету завоювання і масштаби знищення?

Початковим Божим наміром щодо ханаанців було не знищення, а позбавлення володінь. У біблійних уривках про те, як саме Ізраїль мав брати участь у битвах під час завоювання Ханаану, використано терміни, пов’язані з позбавленням володінь, вигнанням та розсіюванням мешканців Обітованої землі. Друга група термінів, які відображають знищення і змальовують Ізраїль як суб’єкт дії, стосуються переважно неживих предметів, зокрема предметів язичницького культу та речей, призначених для знищення. Очевидно, місця язичницького поклоніння й жертовники були головними центрами ханаанської релігії.

Священна війна здебільшого орієнтована на зіпсуті культуру й суспільство Ханаану. Щоб уникнути зараження, Ізраїль мав знищити всі елементи, які поширювали зло. Проте мешканці Ханаану, котрі особисто визнали Божий суверенітет до або навіть під час завоювання, змогли іммігрувати (див. І. Нав. 2:9–14; пор. з Суд. 1:24–26). Єдиною частиною ханаанського населення, приреченою на знищення, були ті, хто сховався в укріплених містах, уперто продовжував бунтувати проти Божого плану щодо ізраїльтян та зробив своє серце запеклим (див. І. Нав. 11:19, 20).

Однак виникає запитання: якщо початковою метою завоювання Ханаану було вигнання мешканців Обітованої землі, а не знищення їх, чому ізраїльтянам довелося вбивати стільки людей?

Аналіз біблійних текстів, пов’язаних із завоюванням Ханаану, показав, що початковим наміром завоювання було розсіювання ханаанського населення. Однак більшість ханаанців (як і фараон Єгипту) мали запеклі серця і настільки зрослися з тією культурою,що знищення їхньої культури означало і їхнє знищення.

Яких звичок та рис характеру вам необхідно позбутися?