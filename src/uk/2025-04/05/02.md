---
title: 'Беззаконня Ханаанців'
date: 26/10/2025
---

`Прочитайте тексти Бут. 15:16; Левіти 18:24–30; Втор. 18:9–14; Ездри 9:11. Що вони повідомляють нам про план Бога щодо Ханаану?`

Нам потрібно вийти за рамки книги Ісуса Навина, аби зрозуміти моральний стан народів Ханаану. Уривок Втор. 18:9–12 містить лише натяк на огидну практику жертвопринесення дітей, ворожіння, магії, чаклунства, некромантії та спіритуалізму цих народів.

Відкриття давніх угаритських текстів (з Рас-Шамра) дає змогу краще зрозуміти релігію й суспільство Ханаану, свідкуючи, що засудження Богом цієї культури було не тільки необхідним, але й — відповідно до моральних стандартів Старого Завіту — виправданим.

Ханаанська релігія базувалася на вірі в те, що природні явища, які забезпечували родючість, контролювалися сексуальними стосунками між богами й богинями. Ханаанці вважали, що сексуальна активність божеств пов’язана із сексуальною поведінкою людей, тому брали участь у ритуальних сексуальних практиках, щоб спонукати богів і богинь робити те саме. Ця концепція призвела до створення інституту «священної» проституції; чоловіки й жінки-повії брали участь в оргіях, які було частиною їхньої релігії.

Народ не може піднятися до морального рівня, вищого за моральний рівень богів, яким поклоняється. Тому не дивно, що через таке розуміння ханаанцями своїх божеств, їхні релігійні звичаї включали жертвоприношення дітей, проти яких категорично застерігає Біблія.

Археологічні дані підтверджують, що жителі Ханаану регулярно приносили своїх первістків у жертву богам, а фактично — демонам, яким вони поклонялися. Маленькі скелети, знайдені подрібненими у великих глеках із написами-обіцянками, свідчать про цю огидну релігію і те, що вона означала для багатьох дітей.

Отже, викорінення ханаанців не було свавільним рішенням. Їм був дарований тривалий час випробування, додаткового милосердя (див. Бут 15:16), упродовж якого вони мали можливість пізнати Бога і Його характер завдяки свідченню патріархів, котрі жили серед них. Жителі Ханаану отримали шанс, проте змарнували його, дедалі більше деградуючи та збільшуючи свою вину, доки Господь нарешті не зупинив їх.