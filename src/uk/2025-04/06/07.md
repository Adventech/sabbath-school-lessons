---
title: 'Для Подальшого Дослідження'
date: 07/11/2025
---

Прочитайте в книзі Еллен Уайт «Патріархи і пророки» уривок із розділу «Падіння Єрихона» (с. 493–498).

«Коренем смертельного гріха, що призвів Ахана до загибелі, була жадібність — найпоширеніший з усіх гріхів, до якого ставляться досить легковажно…

Ахан визнав власну провину, але це визнання було вчинене надто пізно, аби становище можна було виправити. Він бачив‚ що ізраїльське військо повернулося з міста Ай з поразкою‚ пригнічене, і все ж не вийшов, щоб визнати свій гріх. Він бачив, як Ісус Навин і старійшини Ізраїля в невимовному горі попадали долілиць. Якби саме тоді він визнав свій гріх, то це певною мірою свідчило б про його щире розкаяння. Але він продовжував мовчати. Ахан чув, як оголосили про те‚ що скоєно великий злочин і як цей злочин навіть було названо, однак уста його скувала мовчанка. Незабаром відбулося серйозне й урочисте розслідування. Який жах охопив його душу, коли він почув, що вказано його коліно, потім його плем’я і нарешті названа його сім’я! Однак він так і не визнав свого гріха‚ доки Божий перст прямо не вказав на нього. І тільки, коли гріх не можна було далі приховувати, Ахан розповів правду.

Як часто можна почути подібні визнання... Грішники погоджуються з фактами‚ які вже доведені, але визнати гріхи‚ відомі лише нам і Богові, — це зовсім різні речі. Ахан ніколи б не зізнався, якби не сподівався уникнути через це наслідків свого злочину. Та його визнання було лише доказом того, що покарання справедливе. Ахан не розкаявся за вчинений гріх і не мав огиди до зла; його наміри залишилися такими самими, якими були й раніше (Е. Уайт. Патріархи і пророки. С. 496–498).

**Запитання для обговорення:**

`Обговоріть наслідки порушення десятої заповіді (див. Вих. 20:17) у світі, де домінує реклама та філософія споживацтва. Як ми можемо практично відрізнити примхи й забаганки від реальної потреби і чому ця відмінність важлива?`

`Прочитайте молитву Даниїла в уривку Дан. 9:4–19. Пророк, сповідуючи гріхи Ізраїля, не відокремлювався від свого народу, натомість казав: «Ми згрішили й чинили зло, ми збунтувалися… ми відступили» (вірш 5). Проте ми не маємо записів про те, щоб сам Даниїл був причетний до відступництва. Про що свідчить молитва Даниїла та чого вона навчає нас?`

`Подумайте над запитанням наприкінці матеріалу за четвер. Чому послух ізраїльтян усім «уставам і постановам» був таким важливим для їхнього свідчення? Як цей принцип стосується нашої Церкви сьогодні? Наскільки ефективнішим було б наше свідчення, якби ми справді дотримувалися всіх постанов Господа?`