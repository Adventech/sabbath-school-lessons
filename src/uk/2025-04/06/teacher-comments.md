---
title:  Коментарі для Вчителів
date:   07/11/2025
---

### Частина I: Огляд

Після вирішальної перемоги над Єрихоном Ізраїль зазнав принизливої поразки від, здавалося б, слабкого війська міста Ай. Благаючи в Бога пояснення, Ісус Навин розумів, що поразка сталася не лише через те, що він не порадився з Господом перед походом проти Ая. Не можна також вважати причиною поразки неналежну військову підготовку чи стратегію. Очевидно, винний внутрішній ворог.

Цей ворог не шпигун, який передає противникові важливу розвідувальну інформацію. Зловмисник — один із самих ізраїльтян. Таємно взявши заборонену здобич з Єрихону, Ахан порушив правила Божественної війни. Поразка, якої зазнав Ізраїль, стала життєво важливим нагадуванням для народу, й особливо для Ісуса Навина, щодо духовного аспекту цих битв. Крім того, вона попередила ізраїльтян, що Бог не терпітиме гріхи Свого народу, так само як Він не терпів гріхів ханаанців, особливо з огляду на дане Ізраїлеві світло істини.

Злочин Ахана сам по собі досить нерозумний, але ще більше вражає нерозкаяність і затятість його в гріху. Легковажна впертість Ахана призвела до того, що його був покараний якнайшвидше й радикально. Цей сумний епізод на самому початку завоювання ілюструє божевільну природу гріха. Цього тижня історія про Ахана запрошує нас знову замислитися над жахливою суттю гріха.

### Частина II: Коментар

У Біблії зустрічаються різні слова й образи для позначення гріха. Найпоширеніші в Старому Завіті – хатта а (зазвичай перекладається як «гріх» та означає промахнутися, зійти з істинного шляху); аво н («беззаконня», «злочин») і пеша («переступ», «повстання», «бунт»). Використання цих термінів у Старому Завіті показує, що значення гріха варіюється від навмисного чи ненавмисного відхилення від стандарту (як у випадку з порушенням Божого Закону) та від недосягнення мети до свідомого й відкритого бунту проти Бога. В гріх останньої категорії не підлягають прощенню. У тексті Чис. 15:30 ці гріхи описані так: «Проте людина, незалежно від того, місцева вона чи з приходців, яка свідомо чинитиме зло зухвалою рукою, то вона зневажає Господа. Така людина буде знищена з-поміж свого народу». Образ людини, яка робить щось «зухвалою рукою» (дослівний переклад єврейського бейа д рама), зображує добровільний свідомий акт непослуху Господу.

Цей гріх не підлягає жертвоприношенню, тому що відсутнє покаяння. Немає ніякої заміни для грішника, котрий не визнає жодної потреби в ній. Розділ 7 книги Ісуса Навина повідомляє, що Ахан чинив «зухвалою рукою», а оскільки він не бажав покаятися у своєму гріху, Бог більше нічого не міг зробити для нього. Відкинення кожної можливості помилування впродовж усього процесу призвело до закам’яніння серця.

Абсурдність упертої позиції Ахана, усупереч видимому прояву Божої могутності під час переходу Ізраїля через Йордан та в чудесному зруйнуванні неприступних стін Єрихона, спонукає читача замислитися над природою гріха. Джордж Найт ясно вказує на різницю між словом «ГРІХ», написаним великими літерами, та словом «гріх», написаним малими літерами. Якщо перше — джерело, то друге — виток; перше — хвороба, а друге — симптом. Дуже часто люди звертають увагу на останнє, яке виявляється в їхній поведінці, не усвідомлюючи, що поведінка є лише відображенням того, що відбувається в серці (див. George Knight. Sin and Salvation: God’s Work for and in Us [Hagerstown, MD: Review and Herald, 2009], pp. 28–51). Уявлення про гріх як хворобу пояснює акцент Ісуса Христа на «серці», на противагу зовнішнім актам побожності й послуху, у Його діалогах із релігійними лідерами Юдеї. Безперечно, у боротьбі з будь-якою хворобою насамперед потрібно усунути симптоми, однак після цього лікування не можна припиняти, якщо його справжньою метою є повне зцілення.

У цьому контексті «ГРІХ», (з великої літери) — це основний стан грішників, отже, саме ставлення до нього визначає їх як таких. Подібне мислення виявилося в спробі Люцифера зайняти місце Бога, а також у намаганні людини бути подібною до Господа в Едемському саду. Корінь позиції грішників — це прагнення зайняти місце Творця. Як добре сказав Герберт Дуглас: «Гріх — це стиснутий кулак створеної істоти перед обличчям свого Творця; гріх — це недовіра до Бога, яка відкидає Його як Господа життя» (Herbert Douglass. Why Jesus Waits (Nampa, ID: Paciﬁc Press, 2002), p. 18).

Цікаво, що слово «гріх» відсутнє в першому і другому розділах книги Буття, але розповідь повідомляє про спробу Єви зайняти місце Бога. У першому розділі цієї книги кожен день Творіння зазвичай закінчується Божою оцінкою того, що Він створив цього дня. Вислів «побачив (раа) Бог», що створене Ним було «добре» (тов), вжитий тут шість разів. Саме в такій послідовності повторюються слова раа і тов у тексті Бут. 3:6: Єва бачить (раа) плід з дерева й оголошує його добрим (тов). Таке специфічне використання слів указує на те, що первородний гріх — це спроба людини зайняти місце Бога у визначенні й оцінці того, що є добрим. Таку саму послідовність зауважуємо в шостому розділі книги Буття, коли діти Божі бачать (раа) дочок людських і вважають їх «вродливими», що є тим самим єврейським словом, яке означає «добре» (тов) (Бут. 6:1, 2). Людство знову намагається зайняти місце Богом, що призводить до катастрофічних наслідків.

Відкритий бунт Ахана проти чіткої Божої заповіді нагадує первісну спробу Люцифера зайняти місце Бога. У своїй сліпоті вони не змогли усвідомити всю безглуздість такої спроби. Зрештою, вони були засуджені не за те, що Господь не зміг чи не захотів їх пробачити, а за їхню божевільну наполегливість у думці, що вони можуть бути Богом або господарями своєї долі, незалежними від Джерела життя.

Хоч дехто може вказати на суворість покарання Ахана як на доказ контрасту між Богом Старого Завіту і Богом, відкритим Ісусом у Новому Завіті, проте історія Ахана знаходить паралель у п’ятому розділі книги Дії апостолів, де Лука розповідає про покарання Богом Ананія і Сапфіри за їхній гріх.

Ці дві події подібні в кількох моментах. По-перше, в обидвох розповідях використано одне й те саме дієслово. У Септуагінті, найдавнішому перекладі Старого Завіту давньогрецькою мовою, про Ахана сказано, що він привласнив (носфідзомай) присвячені Господу речі. Цим же дієсловом відображено й учинок Ананія й Сапфіри: вони приховали (носфі̀ дзомай) для себе те, що прилюдно присвятили Господу. По-друге, Слово Боже ідентифікує гріхи Ахана, Ананія й Сапфіри як обман та крадіжку. По-третє, обидва інциденти сталися у вирішальний час для Божого народу: початок завоювання та заснування Церкви.

Можливо, з цієї причини їхній злочин отримав негайну відплату. Коментуючи суд над Ананієм і Сапфірою, Еллен Уайт написала: «Безмежна Мудрість бачила, що такий рішучий прояв Божого гніву був необхідний, аби уберегти молоду Церкву від морального розтління. Її чисельність швидко зростала. Проте вона могла опинитися в небезпеці, якби при швидкому зростанні кількості новонавернених до неї приєднувалися люди, котрі, удаючи, що служать Богові, насправді поклонялися б мамоні» (Дії апостолів. С. 73). Те саме можна сказати і про покарання Ахана.

Ідея про те, що в Старому й Новому Завітах відображено різні стандарти щодо ставлення Бога до гріха, — це хибна ідея. Насправді, «сатана багатьох зводить теорією, у яку люди охоче вірять, а саме: Божа любов до Його народу так велика, що Він простить їм усякий гріх; сатана запевняє, що погрози, які містяться в Божому Слові, лише переслідують певну мету в Його моральному правлінні, проте не здійснюються буквально. Проте Бог у всіх стосунках зі Своїм творінням застосовує принцип праведності, відкриваючи справжній характер гріха й указуючи на те, що він неодмінно призводить до страждань і смерті» (Е. Уайт. Патріархи і пророки. С. 522).

Історія Ахана слугує попередженням про жахливу природу гріха, але вона також свідчить про Божу благодать. Через століття Господь обіцяє через пророка Осію перетворити долину Ахор («біда»), де Ахан і його сім’я були побиті камінням і поховані, на двері надії (Осії 2:17). Воістину, Він – Бог радикальних поворотів.

### Частина III: Практичне Застосування

**Гріх і спасіння**

У тій самій книзі, яку ми згадували в цьому уроці, Джордж Найт стверджує: як гріх, так і спасіння визначаються одним словом: любов. На його думку, гріх — це спрямування любові на неправильний об’єкт, а саме, на самого себе. І навпаки, спасіння — це також любов, але спрямована на належний об’єкт — на Бога.

1. Чи згодні ви з такою оцінкою? Поясніть.
2. Якщо так, наведіть практичний приклад, як це поняття відображається в реальному житті.

**Тяжкість гріха**

«Один легковажний юнак запитав проповідника: “Ви кажете, що неспасенні люди несуть на собі тягар гріха. Я нічого не відчуваю. Наскільки важкий гріх? Десять фунтів? Вісімдесят фунтів?” Проповідник відповів запитанням: “Якби ви поклали 400-фунтову гирю на труп, чи відчув би він цей тягар?” Юнак відповів: “Він нічого не відчує, тому що мертвий”. Проповідник підсумував: “Людина, яка не відчуває тягаря гріха або байдужа до нього і нехтує його присутністю, — справді духовно мертва”. Молодий чоловік замовк» (Michael P. Green. 1500 Illustrations for Biblical Preaching (Grand Rapids, MI: Baker Books, 2000), pp. 334, 335).

1. Як звичка проводити щодня одну годину в роздумах про Христа і особливо про завершальні події Його життя допоможе нам зрозуміти справжню природу гріха (див. Е. Уайт. Бажання віків. С. 83)?
2. Як сьогодні сатана намагається змусити людей легковажно ставитися до гріха? Як ми можемо уникнути цієї пастки?