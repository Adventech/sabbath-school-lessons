---
title:  Коментарі для Вчителів
date:   14/11/2025
---

### Частина I: Огляд

Після 40 років блукань пустелею Ізраїль нарешті ступив на Обітовану землю. Безумовно, це був зворушливий момент, коли вони перейшли ріку Йордан і побачили, як Бог виконує Свою обітницю в їхньому реальному житті. Однак відтепер ізраїльтяни перебували на ворожій території, і на них чекали величезні виклики в цій зоні війни — далеко за межами їхньої здатності перебороти себе. Тому настав час готуватися. Замість того щоб зосереджуватися на зброї, стратегіях і людській силі, їм потрібно було підготувати свої серця через обряди, які б загострили їхнє духовне сприйняття і зміцнили їхню вірність Господу. У міру завоювання Обітованої землі народ знову і знову виконував ці обряди поновлення завіту як постійне нагадування про потребу в духовній готовності.

Упродовж тижня ми розглянемо важливі події під час завоювання, коли Ісус Навин привів ізраїльтян до повторного їхнього посвячення Господу. Ці події зосереджені на обрядах, які є потужним способом передачі традицій та цінностей, поглиблення значення та вираження емоцій. У біблійному обряді ще одним важливим елементом є пророчий, який указує на Христа й реалії, які Він дарував. Нижче ми поговоримо про обряди обрізання і Пасхи (які здійснював Ізраїль відразу після переходу через ріку Йордан), а також про спорудження жертовників у контексті оновлення завіту в книзі Ісуса Навина. Розглядаючи ці церемонії, ми можемо поміркувати про їхнє значення в минулому та їхню актуальність для тих, хто живе на межі Небесного Ханаану.

### Частина II: Коментар

**Сила обрядів**

Обряди відіграють значну роль у відзначенні важливих життєвих подій навіть у наш час. Упродовж свого життя люди виконують різні обряди, які пов’язані із сім’єю, школою, роботою, релігією. Бог використовував силу обряду, щоб донести до людства найважливіші аспекти Свого Плану спасіння. Ці старозавітні обряди, які часто були пов’язані з кров’ю, потом і сльозами, закарбували у свідомості людей вічні істини про характер Бога, про занепад людства та Божественний план подолання спричиненої гріхом прірви.

**Обрізання**

У контексті книги Ісуса Навина обряд обрізання слугує нагадуванням Ізраїлеві про його ідентичність у завіту. Обрізання крайньої плоті наочно вказувало на те, що ізраїльтяни позбулися старого статусу рабів фараона («ганьби Єгипту»). Тепер у них є вибір служити Ягве, Котрий закликає їх до цілковитої відданості. Обрізання чоловіків, яке передбачає хірургічне видалення крайньої плоті, практикується в різних суспільствах щонайменше з третього тисячоліття до н. е. У цих суспільствах обряд означав важливий перехід, наприклад, початок дорослого життя або одруження, не маючи релігійного значення як такого. Однак у Божому завіті з Авраамом обрізання було знаком відданості й ідентичності. Навіть неізраїльтяни виявляли бажання, щоб над ними здійснили цей обряд, аби засвідчити свій новий статус як частини насіння Авраама (див. Бут. 34:15–24; Вих. 12:48).

З позиції Нового Завіту, обрізання — це знак відокремлення, пов’язаний з єврейською ідентичністю, який більше не є обов’язковим для християн – нового творіння в Христі (див. Гал. 6:15; Колос. 2:11–13; Дії 15). Однак заклик Павла щодо обрізання серця не є християнським нововведенням. Навіть у первісному контексті фізичний знак обрізання мав бути лише зовнішньою вказівкою на стан серця (див. Втор. 30:6). Цю думку також повторюють пророки, зокрема Єремія, котрий закликав мешканців Єрусалима: «Обріжте крайню плоть вашого серця, — обрізуйтеся заради Господа» (Єрем. 4:4; пор. з 9:24, 25). Отже, навіть у старозавітний час існував метафоричний та етичний вимір обряду. При неправильному ставленні до нього ідея про те, що «обрізання ніщо» (1 Кор. 7:19), була істинною вже в Старому Завіті.

Сьогодні адвентисти сьомого дня, як і інші християни, «розуміють, що хрещення (замість обрізання) є символом участі в смерті, похованні й воскресінні Христа, а також символом приналежності до Божого народу Нового Завіту (Колос. 2:11, 12)» (John C. Peckham. God With Us: An Introduction to Adventist Theology (Berrien Springs, MI: Andrews University Press; Biblical Research Institute. 2023). Рp. 595, 596). Однак можна поставити під сумнів причину такої зміни. Практика обрізання була тісно пов’язана з Приходом обіцяного Месії, Котрий мав походити з насіння Авраама.

**Пасха**

Обряд Пасхи був установлений вночі, коли Ізраїль покинув Єгипет. Кров’ю ягняти, заколеного до заходу сонця, ізраїльтяни помазали одвірки, щоб запобігти смерті первістків (див. Вих. 12:12, 13). У такий спосіб Пасха була нерозривно пов’язана з історичним визволенням Ізраїля з рабства. Вона також була пов’язана із сільськогосподарським святом, що знаменувало початок сезону збору врожаю, коли люди приносили перші плоди до святилища (див. Вих. 34:18–27). Пасха була не просто святом звичайного життя, а святом нового життя, яке слід прожити в достатку і свободі з Господом. В основі обряду було жертвоприношення агнця.

Ця жертва була символічним актом у двох значеннях. По-перше, вона символізувала визволення первістка. Ягня заколювали замість ізраїльського первістка, і воно слугувало замісною жертвою. По-друге, весь обряд мав на меті нагадати про досвід виходу – часу, коли ізраїльтяни були звільнені від рабства. Кожна деталь церемонії вказувала на поспіх у підготовці до виходу: м’ясо їли смажене, а не варене, трави замість овочів (див. Вих. 12:8–10), усі були вдягнені, готуючись до виходу в будь-яку хвилину, а їжу споживали поспіхом (див. Вих. 12:11). Тому для перших учасників перша Пасха була проявом віри в чудесне визволення, яке Бог мав здійснити тієї самої ночі.

Ісус установив Вечерю Господню під час Своєї останньої Пасхи на землі. Після Його смерті Вечеря Господня замінила старозавітну Пасху. Отже, обряд Вечері Господньої також має подвійний часовий вимір. Він привертає нашу увагу до того, що Бог звершив для нас у минулому, і водночас указує на те, що Він здійснить у майбутньому. У розділі 5 книги Ісуса Навина Божий народ перебував у такому самому часовому проміжку між минулим і майбутнім, між визволенням і спокоєм.

**Жертовники**

Жертовник – важлива частина старозавітної обрядової системи, він відігравав значну роль у житті поклоніння за часів патріархату. Хоч перша згадка про жертовник з’являється лише в тексті Бут. 8:20, перше жертвоприношення неявно пов’язане з одягом зі шкур для Адама і Єви (див. Бут. 3:21). Як і обрізання, жертвоприношення — це практика, яка не обмежується Ізраїлем, натомість є нормою в давній світовій релігії. Однак в Ізраїлі жертвоприношення було призначене не для того, щоб догодити розгніваному божеству, нагодувати чи заспокоїти його; це милосердний дар Бога людству, щоб викупити гріх та повернути Його творіння до Нього.

Жертовники відігравали важливу роль у релігійному досвіді Божого народу в минулому. Як атрибут поклоніння, жертовники будували на знак нових починань (див. Бут. 8:20) та для позначення зупинок під час подорожей (див. Бут. 12:7; 13:18). Їх також використовували під час заступницької молитви (див. Йова 1:5) і подяки (див. Псал. 26:6, 7). Крім того, жертовник міг стати пам’ятником Божих благодіянь. Книга Ісуса Навина повідомляє, що навіть жертовник без жертвоприношення став пам’ятником релігійної ідентичності ізраїльських поколінь за річкою Йордан (див. І. Нав. 22:26–28). В І. Нав. 8:30–35 цієї самої книги розповідається, що на каменях жертовника, збудованого на горі Евал, Ісус Навин написав слова з книги закону на знак відновлення прихильності народу до Господа. Усі ці аспекти патріархальних обрядів, пов’язаних із жертовником, були включені в храмове служіння, куди ізраїльтяни приходили поклонятися, молитися, давати обіцянки, згадувати Божі благодіяння, сповідувати свої гріхи і просити прощення через жертвоприношення, які зосереджувалися у святилищі.

Голгофа — це головний жертовник, на якому раз і назавжди був принесений у жертву Агнець Божий (див. Євр. 10:10). Як і в стародавньому обряді, Його жертва – ключовий момент, що завершує План спасіння. Тепер Він представляє Свою кров як новий завіт перед Богом, заступаючись за розкаяного грішника (див. Євр. 7:25). Наслідуючи приклад Христа, ми покликані щоденно приносити себе як живі жертви, приємні Господу (див. Римл. 12:1). У Христі вівтар смерті стає дверима до життя.

### Частина ІІІ: Практичне Застосування

**Церковні обряди сьогодні**

Обряди і далі залишаються невід’ємною частиною служіння Церкви адвентистів сьомого дня. Ось короткий перелік найважливіших обрядів, яких дотримуються у вашій місцевій церкві. Поміркуйте над тим, як кожна із цих практик особисто вплинула на вашу духовну подорож.

1. Посвячення дитини
2. Хрещення
3. Причастя
4. Весілля
5. Похорони

**Між «вже» і «ще ні»**

Релігійний досвід, що стоїть за обрядами, котрі ми вивчали цього тижня, указує на напругу, яку зазвичай називають «вже і ще ні» і яка в книзі Ісуса Навина виявляється в часовому проміжку між визволенням і спокоєм. Спасіння Ізраїля було поточною незаперечною реальністю, але вони все ще очікували його остаточного завершення, коли зможуть нарешті насолодитися Божим спокоєм. У новозавітний час ця напруга між Царством Божим як теперішньою реальністю і Царством Божим як майбутньою реальністю очевидна. На думку Еллен Уайт, «”Царство Боже (тобто Царство благодаті) уже встановлено”. Проте залишається есхатологічний прояв Царства (тобто Царства слави), яке “не буде встановлене до Другого приходу Христа”(GC 347)» (Kwabena Donkor, “Kingdom of God,” The Ellen G. White Encyclopedia (Hagerstown, MD: Review and Herald Publishing Association. 2013). Р. 919).

1. Як ви пережили у своїй духовній подорожі з Богом напругу між тим, що вже є, і тим, що ще не настало?
2. У який спосіб факт, що навіть старозавітні віруючі переживали цю напругу, може допомогти вам зрозуміти ваш християнський досвід як безперервну подорож?