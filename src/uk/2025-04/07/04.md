---
title: 'Жертовники Оновлення'
date: 11/11/2025
---

`Прочитайте тексти І. Нав. 8:30, 31 та порівняйте з уривками Втор. 11:26–30; 27:2–10. Що спонукало Ісуса Навина збудувати жертовник Господу?`

За часів патріархів жертовники відзначали шлях їхньої подорожі і ставали видимими символами їхніх мрій про обіцяну Богом землю. Тепер, спорудивши жертовник, ізраїльтяни свідчили про виконання даних прабатькам обітниць. У такий спосіб вони виконали вказівки, дані Господом через Мойсея.

Уривок І. Нав. 8:30–35 відіграє важливу роль у формуванні всього теологічного послання книги. Пов’язуючи одну з найжахливіших, жорстоких історій (війну) зі сценою підтвердження завіту (поклонінням), Ісус Навин повертає нас до однієї з найважливіших теологічних тем, згаданих на початку книги: вождь отримав повноваження вести Ізраїль до життя послуху завітові (1:7). Це також сказано про Ісуса Навина в кінці книги (24:15).

Вірність вимогам Божого Закону важливіша за війну й завоювання. Завоювання – це лише один крок у виконанні Божого плану щодо Ізраїля та відновлення всього людства. Вірність приписам Тори становить головне питання в долі людства. Ісус Навин написав копію Закону на великих побілених каменях, які відрізнялися від каменів жертовника (пор. Втор. 27:2–8). Отже, камені, на яких, імовірно, були записані Десять Заповідей, утворювали окремий пам’ятник поблизу жертовника, постійно нагадуючи ізраїльтянам про передбачені завітом привілеї й обов’язки.

Ісус Навин – прообраз новозавітного Єшуа (Ісуса), місією Котрого було, зокрема, повернути людство до послуху Богові. Щоб досягти цієї мети, Йому довелося боротися із силами зла. Кінцевою метою Христа було виконати вимоги завіту від нашого імені: «Бо скільки є Божих обіцянок, то всі в Ньому — «так»! І в Ньому — «амінь»: для слави Бога через нас» (2 Кор. 1:20).

`Яка наша духовна діяльність може перегукуватися із функціями жертовника в давні часи?`