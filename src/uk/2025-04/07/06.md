---
title: 'Туга За Присутністю Господа'
date: 13/11/2025
---

Прочитайте тексти І. Нав. 18:1, 2. Чому Ісус Навин перервав процес розподілу землі?

Після опису територій, виділених двом найбільшим племенам та половині племені Манасії на західному березі Йордану, цей уривок зображує зібрання громади в Шіло, де мали розподілити землю між сімома меншими племенами.

Встановлення святилища символізує виконання обітниці Бога про Його перебування серед Свого народу (див. Вих. 25:8; Левіти 26:11, 12) та відображає центральну тему книги: присутність Бога серед Ізраїля уможливила володіння Обітованою землею і буде постійним джерелом благословення для вибраного народу, а через нього – і для всієї землі (див. Бут. 12:3). Поклоніння Господу має бути важливішим за все інше, навіть за завоювання й розподіл землі! Наявність святилища, а пізніше храму має завжди допомагати людям усвідомлювати присутність Бога серед них та їхні зобов’язання дотримуватися завіту.

Прочитайте тексти Євр. 6:19, 20; 9:11, 12; 10:19–23. Чого ми, християни, котрі не маємо земного святилища, можемо навчитисявід Ісуса Навина?

Поява святилища не повинна бути несподіванкою, адже про нього йдеться в розповіді про ковчег завіту. Ковчег був центральним предметом у Святому святих святилища, і він згадується в перших двох частинах книги: під час переходу через Йордан та упродовж завоювання Обітованої землі. Тепер, поставивши тему скинії в центрі оповіді про розподіл землі, Ісус Навин показує, що все життя Ізраїля оберталося навколо святилища, земного центру Ягве.

Нам, як християнам, котрі живуть у прообразний День викуплення, ще важливіше зосередити свій погляд на Небесному святилищі, продовжуючи боротьбу із сучасними (тобто постмодерністськими) гігантами, які кидають виклик нашим вірі, надії й духовній спадщині.

Оскільки ми постійно покладаємося на подвиг Христа, звершений на Голгофському хресті, та на Його служіння в Небесному святилищі, то можемо з вірою сподіватися на час, коли Бог знову перебуватиме серед Свого народу, але цього разу це буде назавжди, упродовж вічності (пор. Об’явл. 21:3).