---
title: 'Перший Завіт'
date: 09/11/2025
---

Прочитайте уривок І. Нав. 5:1–7. Чому Господь наказав Ісусові Навину обрізати друге покоління ізраїльтян саме в цей час завоювання?

Прочитавши розповідь про розвідку країни, підбадьорливий звіт розвідників та дивовижний перехід через Йордан, ми могли очікувати негайної сутички ізраїльтян з ворогом. Однак існує дещо важливіше за військове завоювання – це оновлення завіту Ізраїля з Богом.

Перш ніж нове покоління мало почати завоювання землі, воно повинно було повністю усвідомити свої особливі стосунки з Власником землі. Оновлення завіту стало відповіддю на милостиве чудо Господа, Котрий безпечно перевів Ізраїля через Йордан.

Наш завіт з Богом завжди має бути вдячною відповіддю на те, що Він уже здійснив для нас, а не спробою отримати якусь вигоду від виконання Його вимог. (Ця сама концепція, безперечно, була вирішальною для теологічної боротьби Павла із фальшивими вчителями в Галатії, котрі наполягали на тому, щоб навернені язичники були обрізані).

Ізраїль перебував на порозі найбільшої воєнної кампанії у своїй історії, і ми очікували, що весь табір займатиметься підготовкою до війни. Саме так і буде, проте не в такий спосіб, як розуміє більшість людей. Замість того щоб спочатку запрягати коней і гострити мечі, ізраїльтяни взяли участь у ритуалі, який залишав більшу частину війська уразливою щонайменше на три дні.

Вони зробили це, щоб засвідчити власні стосунки зі своїм Богом,Котрий визволив їх з Єгипту. Чому? Тому що народ визнав: битвою керує Господь. Він дарує перемогу й успіх. Христос сформулював той самий принцип дещо іншими словами: «Шукайте перш за все Царства

Божого і Його праведності, а це все вам додасться» (Матв. 6:33).

Здебільшого повсякденне життя настільки тисне на нас невідкладністю багатьох важливих справ, що ми забуваємо про найважливішу справу нашого життя: щоденне оновлення нашого посвячення Христу.