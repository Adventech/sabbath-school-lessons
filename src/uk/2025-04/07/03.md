---
title: Пасха
date: 10/11/2025
---

`Прочитайте тексти І. Нав. 5:10; Вих. 12:6; Левіти 23:5; Чис. 28:16; Втор. 16:4, 6. Незважаючи на величезне невідкладне завдання завоювати Обітовану землю, Ісус Навин вирішив святкувати Пасху. Чому цей факт такий важливий?`

Другий важливий захід, який передував завоюванню, — святкування Пасхи. Це відбулося ввечері чотирнадцятого дня місяця Авів, згідно з даною Богом настановою. Особливо наголошується на символічному значенні святкування Пасхи: події в книзі Ісуса Навина віддзеркалюють події Виходу. Пасха нагадує про ніч десятої кари (див. Вих. 12), коли ангел Господній уразив усіх первістків Єгипту і пощадив ізраїльтян. Далі відбулися вихід з Єгипту, перехід через Червоне море і подорож пустелею.

Натомість історія другого покоління починається в пустелі, продовжується переходом через Йордан, включає обрізання і святкування Пасхи та веде до вирішального моменту, коли слід очікувати ще одного чудесного втручання Господа в боротьбу Ізраїля проти мешканців Ханаану. Разом з усіма попередніми діями святкування Пасхи знаменує початок нової ери в історії Ізраїля.

Через символ жертовного ягняти свято Пасхи вказувало на викуплення ізраїльтян з єгипетської неволі. Крім того, це свято вказувало на майбутнього Агнця Божого, Котрий викупив нас із рабства гріха (див. Івана 1:29, 36; 1 Кор. 5:7; 1 Петра 1:18, 19). Під час Вечері Господньої, перед тим, як принести Себе в останню жертву, Ісус перетворив Пасху на спомин Своєї смерті (див. Матв. 26:26–29; 1 Кор. 11:23–26).

Однак Пасха та Вечеря Господня вказують на ще славетнішу реальність: входження до Небесного Ханаану безлічі спасенних людей. Іван, автор книги Об’явлення, описує цю надзвичайну подію; тоді викуплений народ прославлятиме Бога, стоячи на кришталевому морі перед престолом Господа (див. Об’явл. 4:6; 7:9, 10), і святкуватиме Пасху й Вечерю Господню на весільному бенкеті Агнця (див. Матв. 26:29; Об’явл. 19:9).

`Як ми можемо не тільки під час Вечері Господньої, але завжди споглядати Голгофський хрест?`