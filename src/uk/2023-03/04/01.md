---
title:  Бог спасає людину
date:   15/07/2023
---

### Біблійні тексти для дослідження
Ефес. 2:1–10; 5:6, 14; Римл. 5:17; 2 Тим. 1:7.

> <p>Пам’ятний вірш</p>
> «Бог, Який багатий на милосердя, через велику Свою любов, якою нас полюбив, — нас, котрі були мертві через наші переступи, оживив разом із Христом, адже ви спасенні благодаттю» (Ефес. 2:4, 5).

Чотирнадцятого жовтня 1987 року півторарічна Джессіка Мак-Клюр гралася на задньому подвір’ї своєї тітки і впала в стару висохлу криницю завглибшки близько семи метрів. Її скрутне становище привернуло увагу ЗМІ всього світу до Мідленду, штат Техас. Завдяки спущеному в шахту динаміку мільйони людей чули, як маленька Джессіка спить, плаче, співає, кличе свою маму і як рятувальники подають свіже повітря в криницю.

Нарешті, через 58 годин після падіння, завдяки величезним зусиллям рятувальників Джессіку дістали з колодязя. Фотограф Скотт Шоу 1988 року отримав Пулітцерівську премію за свій знімок дівчинки на руках одного з рятувальників. Немає нічого більш захопливого, ніж історія про успішний порятунок!

Павло у своєму Посланні до ефесян (2:1–10) описує найбільш грандіозну й масштабну рятувальну місію всіх часів — саможертовні зусилля Бога для викуплення людства. Драматизм цієї історії посилюється від усвідомлення того, що ми не просто глядачі спасіння інших людей, а свідки власного спасіння.