---
title:  Нині Оживив, Воскресив І Посадив На Небесах У Христі
date:   18/07/2023
---

«Бог, Який багатий на милість, через велику Свою любов, якою нас полюбив» (Ефес. 2:4). Тут за допомогою могутнього слова «Бог» Павло переходить від сумної картини минулого життя своїх читачів (вірші 1–3) до нових, сповнених надії реалій, якими наповнено їхнє життя як віруючих (вірші 4–10).

`Як віруючі беруть участь в оживленні, воскресінні та прославленні Христа? Коли це відбувається? Ефес. 2:6, 7.`

Ми вже зазначали, що Послання до ефесян — це христоцентричне Послання, яке наголошує на єдності віруючих із Христом. У текстах Ефес. 2:5, 6 Павло розширює цю тему, вживаючи три дієслова для відкриття приголомшливої істини про те, що з ініціативи Бога віруючі самі беруть участь у важливих подіях історії спасіння, центром яких є Месія Ісус.

Віруючих Бог (1) **оживив** разом із Христом (як Христос ожив і вийшов із могили, так і людина оживає духовно); (2) **воскресив** із Христом (завдяки життєдайній силі Божої благодаті ми воскресаємо, щоб жити новим життям в Ісусі Христі); (3) **посадив на Небесах** в Ісусі Христі (віруючі беруть участь у сходженні Христа на престол Усесвіту) (див. Біблійний коментар АСД. Т. 6. С. 1007).

Щоб оцінити силу Павлових аргументів, ми повинні звернутися до уривка Ефес. 1:19–23 і згадати, що Своєю смертю, воскресінням, вознесінням і сходженням на престол Христос здобув перемогу над усіма злими силами, які колись панували в житті віруючих. Після воскресіння, вознесіння та прославлення Ісуса ці сили, хоча ще активні й загрожують людям, були підкорені під ноги Христа. Тому Всесвіт змінився, реальність змінилася. Віруючі не сторонні глядачі цих подій, а безпосередні учасники. Те, що ми ожили й воскресли разом з Ісусом, відкриває перед нами безліч нових можливостей. Ми маємо право перейти від існування під владою демонів до життя в духовному достатку й силі в Христі (див. 2 Тим. 1:7).

`«Адже Бог не дав нам духа страху, але духа сили, любові й розсудливості» (2 Тим. 1:7). Як розглянуті сьогодні вірші допомагають зрозуміти, про що Павло пише Тимофієві?`