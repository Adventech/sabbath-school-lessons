---
title:  Нині Навіки Благословенні Благодаттю
date:   19/07/2023
---

`Порівняйте Божий План спасіння, описаний в Ефес. 1:3, 4, і вічні результати цього Плану, які апостол передбачив в Ефес. 2:7. Які основні елементи й цілі Божого Плану спасіння?`

Випускні церемонії — це чудові свята, чи то в дитячому садку, чи в докторантурі. Ці церемонії знаменують собою важливі досягнення, перехід на інший етап життя чи кар’єри. Для нас, віруючих, важливо зрозуміти глибоку істину Євангелія: ми ніколи не станемо випускниками благодаті. Не існує урочистостей з приводу присвоєння наукового ступеня у сфері благодаті; людина ніколи не перестане потребувати її.

Павло підтверджує цю істину в тексті Ефес. 2:7 за допомогою широкої хронології. У минулому Бог діяв у Христі, щоб викупити нас, настільки ототожнивши нас зі Своїм Сином, Ісусом Христом, що тепер ми співучасники Його оживлення, воскресіння та прославлення (див. Ефес. 2:4–6). Проте Божий План не закінчується на минулому, наповненому благодаттю, або на теперішньому, омитому прощенням і милістю Христа. Божий План, схвалений на Божественних радах раніше від створення світу (див. Ефес. 1:4), простягається в нескінченне майбутнє, охоплюючи всі «майбутні віки» (Ефес. 2:7). План Господа щодо вічного майбутнього ґрунтується на тому самому принципі, що і Його дії в минулому й теперішньому, — на принципі благодаті. Бог бажає «в Ісусі Христі в майбутніх віках показати надзвичайно велике багатство Своєї благодаті» (вірш 7).

Павло вважає Божу благодать безцінним скарбом (Ефес. 1:7; 3:8), з якого віруючі можуть черпати незаслужену милість на будь-які потреби. Ця велика щедрість Господа до нас відкриває всім жителям Всесвіту Його справжній характер. «Прийшовши на Землю, щоб жити серед нас, Ісус мав відкрити Бога як людям, так і ангелам… Проте це одкровення було дано не тільки Його дітям, народженим на Землі. Наш невеликий світ є навчальним посібником для Всесвіту. Чудовий Божий задум благодаті, таємниця викупної любові — ось тема, яку бажають збагнути ангели (див. 1 Петра 1:12) і котру вони досліджуватимуть протягом нескінченних віків. Як викуплені, так і безгрішні істоти знаходитимуть у хресті Христовому тему для дослідження й оспівування. Вони побачать, що слава, яку випромінює обличчя Ісуса, — це слава жертовної любові» (Е. Уайт. Бажання віків. С. 19).