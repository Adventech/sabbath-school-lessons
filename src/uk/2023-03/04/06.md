---
title:  Нині Спасенні Богом
date:   20/07/2023
---

`Прочитайте Ефес. 2:1–10, звернувши увагу на висновок Павла у віршах 8–10. На чому наголошує апостол, завершуючи уривок?`

У текстах Ефес. 2:1–3 Павло підкреслив, що спасіння ефесян здійснилося не завдяки їхній гарній поведінці або позитивним рисам характеру. До свого навернення вони були духовно мертві через переступи й гріхи (вірш 1). Вони не виявляли жодної особистої ініціативи щодо спасіння, ними керував сатана, їхні пожадливості й омана (вірші 2, 3).

Навіть не підозрюючи, ефесяни разом з усім людством були ворогами істинного Бога і приречено йшли назустріч остаточному Божественному суду. Вони були «від природи, як і інші, дітьми гніву» (вірш 3).

Однак через Свою велику любов і милість Бог оживив їх разом із Христом (вірші 4, 5). Тепер завдяки Божому керівництву вони йдуть шляхом свого Господа. З глибини гріховного рабства й духовної смерті вони оживають, воскресають і сідають разом із Христом на небесному престолі (вірші 5, 6). Однак таке дивовижне Божественне втручання — це не тимчасове явище. Воно має реальну силу, вічну міцність, оскільки Бог виявлятиме Свою благодать до них в Ісусі Христі протягом усієї вічності (вірш 7).

У віршах 8–10 Павло повертається до цієї теми, бажаючи закріпити свою думку: «Адже ви спасенні благодаттю через віру, і це не від вас, це Божий дар, не від діл, щоб ніхто не хвалився». Спасенні Божою благодаттю, ми, віруючі, є видимим проявом Його благодаті й лише Його благодаті. Ми — Його шедеври, «створені в Христі Ісусі» (вірш 10).

`Чому для нас важливо зрозуміти, що ми спасенні Божою благодаттю, а не завдяки нашим достоїнствам чи зусиллям?`