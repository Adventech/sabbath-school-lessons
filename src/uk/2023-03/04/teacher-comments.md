---
title:  Коментарі для вчителів
date:   21/07/2023
---

Ключові вірші: Ефес. 2:4, 5.

### Частина I: Огляд

У першому розділі Послання до ефесян Павло викладає Божий всеосяжний План спасіння в Христі на всесвітньому рівні, а в другому розділі більш докладно пояснює, як Господь бере участь у нашому спасінні на індивідуальному рівні. Згрішивши й залишивши Еденський сад, люди, за словами Павла, стали «мертвими через ваші переступи й гріхи» (Ефес. 2:1). Це означає, що ними керують внутрішні сили (гріховні нахили) і зовнішні сили (диявол і світ). Люди в цьому стані не можуть надіятися на життя з Богом, вони є «дітьми гніву» (вірш 3). Єдина надія для нас – духовно воскреснути, вознестися й сісти разом з Христом на Небесах (вірші 6, 7).

Проте ми самі не можемо досягнути такого стану. Тому Павло наголошує, що ми «спасенні благодаттю» (вірші 5, 8). Це робить тільки Бог за Своєю ініціативою, зі Своєї любові й милості та Своєю силою (вірш 4). Такі діяння Господа апостол вважає основою Євангелія. Проте він відразу додає, що ми спасенні «через віру» (вірш 8). Хоч наше спасіння – це Божа справа, Він не спасає нас проти нашої волі. Спасенні вознесуться на Небеса і будуть звеличені з Христом не за Божественним призначенням. Божа благодать діє в нашому житті, коли ми виявляємо віру, тобто приймаємо дар спасіння, дозволяючи Божій силі воскресити нас, змінити наше життя і дати нам силу жити в Ісусі Христі.

**Теми уроку.** В уроці цього тижня особлива увага приділяється трьом основним темам уривка Ефес. 2:1–10, які розкривають динамічний процес особистого спасіння:

1. Що означає бути мертвим через гріх? Яка природа гріховного життя?
2. Що означає воскреснути з Христом до нового життя в Ньому?
3. Що означає бути спасенним через віру?

### Частина II: Коментар

**Еллен Уайт про спасіння благодаттю**

У другому розділі своєї книги «Дорога до Христа» Еллен Уайт пояснює стан грішної людини. Вона зазначає, що «після гріхопадіння людина вже не знаходила радості у святому житті, намагалася сховатися від Бога. У такому стані і сьогодні перебувають люди, серця яких не зазнали відродження й оновлення. Таке серце не живе у згоді з Господом і не знаходить радості в єдності з Ним. Грішник не був би щасливим у присутності Бога; він уникав би спілкування зі святими істотами. Якби навіть він опинився в Небесному Царстві, то це не принесло б йому радості. Дух безкорисливої любові, що панує там, де кожне серце відповідає на безмежну любов Творця, не знайшов би відгуку в його душі. Думки, смаки, наміри грішника були б незрозумілі й чужі для безгрішних небожителів. Він би вніс дисонанс у мелодії Небес. Небо перетворилося б для нього на місце мук. Йому б хотілося б лише одного: сховатися від Того, Хто є Світлом і найбільшою Радістю небожителів. Проте не свавільне рішення Бога закриває грішникам дорогу до Неба; вони самі закривають її для себе власною непридатністю для небесного оточення. Божа слава була б для них “нищівним вогнем”. Вони б воліли загинути, аби тільки сховатися від обличчя Того, Хто помер заради їхнього викуплення» (С. 17, 18).

Потім авторка книги пише: «Ми не можемо власними силами вирватися з безодні гріха, до якої потрапили. Помисли нашого серця злі, і ми не можемо змінити їх. “Хто народжується чистим від нечистого? Ні один”. “Оскільки тілесні задуми – ворожнеча проти Бога, бо вони не коряться Божому Законові, та й не можуть” (Йова 14:4; Римл. 8:7). Культура, освіта, виховання волі, людські зусилля мають певний сенс, однак у цьому випадку вони безсилі. За їхньою допомогою можна досягти бездоганної зовнішньої поведінки, але вони не спроможні змінити серце або очистити джерело життя; щоб грішник міг стати святим, необхідна внутрішня сила, нове життя, отримане згори. Ця сила – Христос. Лише Його благодать спроможна оживити змертвілу душу і привернути її до Бога, до святості» (С. 18).

Далі Еллен Уайт пояснює: «Недостатньо відчути любов і ласку Божу, Його батьківську ніжність і доброту; недостатньо визнати мудрість і справедливість Божого Закону, що ґрунтується на вічному принципі любові. Усе це знав апостол Павло, коли наголошував: “Погоджуюся з Законом, що він добрий”. “Закон – святий, і заповідь – свята, праведна та добра”. Проте водночас він з гіркотою і відчаєм додавав: “А я тілесний, проданий гріхові” (Римл. 7:16, 12, 14). Павло прагнув чистоти і праведності, якої не міг осягнути власними силами, і тому з жалем вигукнув: “Нещасна я людина! Хто визволить мене від цього тіла смерті?” (Римл. 7:24). Такий зойк виривався з переобтяжених сердець у всіх краях і протягом усіх віків. А відповідь лише одна: “Ось Агнець Божий, Котрий бере на Себе гріх світу” (Івана 1:29)» (С. 19).

**Мертві через гріхи і воскреслі з Христом**

Слова Павла «мертвими через ваші переступи й гріхи» (Ефес. 2:1) підкреслюють три основних аспекти грішного людського стану.

По-перше, ці слова свідчать про буквальну смерть. Гріх протилежний Богові та життю. Бути в гріху означає заперечувати Бога й життя. Павло пише: «Заплата за гріх – смерть» (Римл. 6:23). Перебування в гріху веде до смерті (див. також 1 Івана

5:16) – вічної смерті, цілковитого знищення всієї людської істоти. Перебування в гріху означає засудження на смерть, а це рівнозначне тому, що людина «мертва». Така смерть поглинає не тільки тіло; людина, яка плекає гріх і вирішує залишитися в ньому, буде мертвою повністю, у всіх аспектах.

По-друге, «мертвими через ваші переступи й гріхи» – це духовно-моральний стан, така людина мертва для Бога. Однак такий стан людини не означає, що вона не може сприймати любов і справедливість Бога, не здатна почути заклик до покаяння або усвідомити свій занепад. Поки не скоєно гріха проти Святого Духа, люди можуть сприймати і сприймають Боже відкриття й заклик, тому «немає їм виправдання» (Римл. 1:19–21; див. 2:1, 9–16). Найбільша небезпека полягає в тому, що людина чує Божий заклик благодаті, але вважає, що з нею все гаразд, і вирішує йти власним шляхом. Зазвичай такі люди заявляють, що можуть змінитися і виправити світ (див. Ісаї 5:21; Рим. 1:21–23; Бут. 11:1–5). Однак таке спотворене розуміння ще більше занурює їх у трясовину гріха (див. Римл. 1:24–32).

У Посланні до ефесян Павло називає такий стан життям «за звичаєм цього світу» (Ефес. 2:2). Таке життя сповнене пристрастей, пожадливостей, помислів плоті (вірш 3). Учиняючи так, люди, не освячені Христом, досягають точки, коли вони «зло називають добром, а добро – злом», «ставлять темноту за світло, а світло – за темряву» (Ісаї 5:20). Цей стан є не лише моральним замішанням, а й моральним бунтом проти Бога.

По-третє, слова «мертвими через ваші переступи й гріхи» вказують на нашу цілковиту нездатність подолати тяжіння чорної діри гріха. Така нездатність пояснюється тим, що гріх став силою в людині, яка всюди проникає і все контролює; це «інший закон у моїх членах, який воює із законом мого розуму» всередині нас і проти нас (див. Римл. 7:23). Саме тому Павло зазначає, що тільки «воскресіння» може спасти нас від стану «мертві через ваші переступи» (Ефес. 2:5, 6). Однак апостол не говорить про воскресіння, подібне до воскресіння міфічного птаха фенікса, який мав внутрішню регенеративну силу. Наша смерть у гріху і через гріх остаточна й незворотна. У нас немає жодної внутрішньої сили для відродження. Тільки наш Бог-Творець може відтворити й воскресити нас.

Для Павла воскресіння – це не відновлення наших біологічних тканин, щоб ми могли жити ще кілька десятків років у тому самому гріховному стані. Апостол представляє воскресіння як втечу від руйнівної сили світу й панування гріха. Він розумів, що воскресіння – інший вид, інша якість життя, це вічне життя (Римл. 6:23). Ця унікальна сила оновлення була виявлена у воскресінні Христа з мертвих (див. Ефес. 1:20), а потім дана нам, адже Бог запросив нас духовно брати участь у воскресінні Христа (див. Ефес. 2:5, 6).

У своєму Посланні до римлян Павло пояснює: оскільки гріх – сила, яка проникає всюди, наша смерть неминуча. Та щоб намножилася Божа благодать, нам треба померти не в гріху, а для гріха. Христос помер замість нас за наші гріхи. У Христі ми помираємо, проте помираємо з Христом для гріха (Римл. 6:2–4). Апостол доходить висновку: «Бо якщо ми з’єдналися з Ним подобою Його смерті, то з’єднаємося з Ним і подобою воскресіння. Знаємо, що стара наша людина розп’ята разом з Ним, щоб гріховне тіло позбавити влади, щоб ми більше не служили гріхові; бо хто помер, той оправданий від гріха» (Римл. 6:5–7).

**Спасенні благодаттю через віру**

Проголошуючи, що ми «спасенні благодаттю через віру» (Ефес. 2:8), Павло не говорить, що ми спасенні лише благодаттю чи лише через віру. Віра і благодать завжди діють разом для спасіння. Однак не віра породжує благодать. Віра – це не наша внутрішня енергія, яка дає нам життя й силу, підносить нас до Бога, змінює ставлення Господа до нас або породжує спасіння. Павло розумів, що віра народжується в нас і діє тоді, коли Бог пропонує нам Свою благодать (див. Римл. 10:17). Благодать породжує віру. Віра – це прийняття явленої нам Божої благодаті.

Це розуміння має принаймні три основних наслідки. По-перше, віра не є і не може бути предметом нашої похвали. Фактично навіть віра є даром від Господа, оскільки Він дав усім нам можливість отримати Його благодать. І благодать, і віра – це Божі дари (див. Ефес. 2:8). Тому Павло підкреслює, що наші діла не відіграють жодної ролі в отриманні спасіння (вірш 9). Проте, як спасенні люди й Боже творіння, ми «створені в Христі Ісусі для добрих діл, які Бог наперед приготував для нас, щоб ми в них перебували» (вірш 10). Отже, ці добрі діла не наші, вони не народжені нашим генієм чи силою віри, а були призначені нам Богом, щоб ми їх здійснювали.

По-друге, Павло поєднує виправдання з освяченням. Тимчасом як виправдання означає, що ми зодягнені в праведність Христа, освячення означає, що ми зодягнені в Христову одежу добрих діл і ходимо в ній.

По-третє, благодать і віра – основа єдності Церкви. Ця істина є однією з центральних тем богослов’я Церкви, викладеного Павлом. Церква єдина як у досвіді здобуття Божественного відкриття благодаті, так і в досвіді прийняття його вірою, «одна віра» (Ефес. 4:5). У цьому досвіді всі члени Церкви рівні. Ще раз наголосимо: Церква – це не багаторівневе суспільство, де деякі члени є найкращими християнами, оскільки отримали більше благодаті. Церква не поділяється на групи більш духовних або менш духовних членів, залежно від ступеня їхньої віри. Ні! Уся Церква об’єднана однією благодаттю і тим самим прийняттям цієї благодаті – вірою. У тексті Ефес. 4:7 апостол говорить про різні ступені, або типи, благодаті. Однак тут ідеться не про спасенну благодать, а про різноманітність духовних дарів для розбудови Божої Церкви та для виконання її місії. Також у тексті 1 Кор. 12:9, коли він говорить, що Дух дає віру деяким, він має на увазі ту саму тему духовних дарів, а не спасенну віру, даровану всім людям.

### Частина III: Практичне Застосування

1\. Тимчасом як для деяких людей християнський Бог — каральне і мстиве божество, багато сучасних людей просто не можуть асоціювати люблячого й милостивого Бога з гнівом, судом і засудженням. У тексті Ефес. 2:3 Павло описує грішних людей і називає їх «дітьми гніву», а це означає: якщо вони залишаться в такому стані, то приймуть на себе Божий гнів і осуд, спрямований проти гріха (див. Римл. 1:18). Запропонуйте своїм учням подумати, як пояснити поняття «Божий гнів» таким групам людей: їхнім дітям, сусідам- неадвентистам, світським колегам-атеїстам.

2\. Попросіть учнів згадати їхній досвід духовного воскресіння з Христом та в Христі. Як би вони описали цей досвід своїм друзям і знайомим? Як вони можуть зберегти цей досвід свіжим у своєму християнському житті?

3\. Багато адвентистів сьомого дня виросли в ізольованому або суто християнському середовищі, у якому не піддавалися багатьом спокусам світського життя. Проте ці адвентисти, як і всі інші, потребують покаяння, відродження, перетворення й освячення. Як члени вашого класу можуть допомогти цим братам відчути повноту того, що вони «ожили із Христом» (Ефес. 2:5)?

` `