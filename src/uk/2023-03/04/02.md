---
title:  Колись Мертві Й Обмануті Сатаною
date:   16/07/2023
---

`Прочитайте Ефес. 2:1–10. Що Ісус здійснив для нас?`

У першому розділі Послання Павло вже описав спасіння, дароване християнам (вірші 3–23), і коротко згадав історію навернення віруючих Ефеса (вірш 13). У другому розділі апостол викладає цю історію докладніше. Він протиставляє їхнє минуле гріховне існування (вірші 1–3) благословенням спасіння, яке здійснив Господь. Це спасіння Павло зображає як участь віруючих у воскресінні, вознесінні та прославленні Христа (вірші 4–7), а основа спасіння — це благодать і творча діяльність Ісуса (вірші 8–10).

Ці ідеї автор відображає в словах: «Нас, котрі були мертві через наші переступи, [Бог] оживив разом із Христом, адже ви спасенні благодаттю» (вірш 5).

У перших двох віршах другого розділу Павло вказує на сумну реальність існування своїх адресатів до їхнього навернення, підкреслюючи, що вони були духовно мертві через свої гріхи і перебували під владою сатани. Звертаючись до фізично живих людей, Павло говорить, що в минулому вони були духовно мертві (пор. Ефес. 5:14), оскільки були розділені з Богом, Джерелом життя (пор. Колос. 2:13; Римл. 5:17; 6:23).

Розмірковуючи про минуле ефесян, Павло називає дві зовнішніх сили, які домінували в їхньому житті. Перша сила — звичаї цього світу (див. Ефес. 2:2), які спотворили життя людини та призвели до повстання проти Бога.

Друга сила — сатана, «князь, який панує в повітрі» (вірш 2). «Повітря» (давньогрец. аер — нижні щільні шари повітряної оболонки Землі) — це місцезнаходження надприродних сил, зокрема і злих духів (пор. Ефес. 6:12). Сатана орудує і на Землі, оскільки він є «духом, що тепер діє в синах непокори» (Ефес. 2:2).

`Як наведені вище вірші свідчать про реальність великої боротьби? Як нам черпати втіху й надію з того, що Ісус переміг ворога і ми можемо зараз розділити Його перемогу?`