---
title:  Колись Обмануті Власними Пожадливостями
date:   17/07/2023
---

«Між ними всі ми колись жили в пожадливостях нашого тіла, виконуючи волю тіла та думок, були від природи, як і інші, дітьми гніву» (Ефес. 2:3).

У житті синів непокори панують не лише зовнішні сили зла, згадані в Ефес. 2:2, а й внутрішні сили: «виконуючи волю тіла та думок, були від природи, як і інші, дітьми гніву» (вірш 3; пор. Якова 1:14, 15; 1 Петра 1:14).

`Що мав на увазі Павло, говорячи, що його слухачі колись були «від природи, як і інші, дітьми гніву» (Ефес. 2:3; пор. 5:6)?`

Сучасна реальність гріховного життя досить трагічна, а її результати в останній день жахливі. Людей, які є «від природи… дітьми гніву», очікує справедливий Божий суд наприкінці часів.

Фраза «від природи… дітьми гніву» вказує на ще одну жахливу реальність. Хоч ми залишаємося носіями Божого образу, проте усвідомлюємо, що в нас є щось украй погане. Жити християнським життям — це не просто перемогти кілька шкідливих звичок або не чинити злочинів і гріхів (див. Ефес. 2:1). Ми боремося не просто з гріхами, а з гріхом, із гріховністю. Ми схильні до бунту проти Бога й саморуйнування. Живучи за звичаєм цього світу, як і сатана (вірш 2), і керуючись власними вродженими гріховними пожадливостями (вірш 3), люди сприйняли модель саморуйнівної гріховної поведінки. Ефесяни колись були «від природи… дітьми гніву».

Важливо, що у вислові: «Ми… були від природи… дітьми гніву» Павло використовує минулий час. Однак це не означає, що вроджена схильність до зла не є реальністю для віруючих. Тому значну частину свого Послання (Ефес. 4:17–5:21) апостол приділяє попередженню про те, що гріховні вчинки, які кореняться в гріховній природі людини, залишаються загрозою для християн. Проте стара людина більше не повинна домінувати над віруючим, який силою Христа може відкинути «стару людину з її попереднім способом життя» і зодягнутися «в нову людину, створену за подобою Божою, у праведності та святості істини» (Ефес. 4:22–24).

`Хто з нас не відчував, наскільки зіпсована наша людська природа, навіть після того як ми віддали себе Ісусові? Наскільки ж для нас важливо триматися за Господа кожну хвилину нашого життя!`