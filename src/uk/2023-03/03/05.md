---
title:  Христос Вище Від Будь-якої Влади
date:   12/07/2023
---

Павло відзначив вознесіння та прославлення Ісуса, Який тепер сидить з Отцем на небесному престолі. Визначивши становище Христа щодо Отця («посадивши праворуч Себе на небесах» — Ефес. 1:20), апостол переходить до питання про становище Ісуса щодо начальства і влади. Оскільки Син Божий і Отець — Вони одне (див. Івана 10:30), то Ісус «вище» від усіх (Ефес. 1:21).

`Порівняйте згадки Павла про духовні сили зла в Ефес. 1:21; 2:2; 6:12. Як ви вважаєте, чому Павло пише про ці сили?`

Історія про сімох синів юдейського первосвященника Скеви (див. Дії 19:11–20) підтверджує, що Ефес за часів Павла був центром магічних мистецтв. «Найважливішою особливістю магічної практики у всьому елліністичному світі було пізнання світу духів, які впливають майже на всі аспекти життя. Ціль мага полягала в тому, щоб відрізнити добрих духів від злих, вивчити, як вони себе виявляють, які їхні сильні сторони й можливості. На підставі цих знань можна було створити засоби (усні чи написані формули, амулети тощо) для маніпулювання духами на користь конкретної людини. За допомогою відповідної формули можна було вилікувати викликану духами хворобу або виграти перегони на колісницях» (Clinton E. Arnold. Power and Magic: The Concept of Power in Ephesians. Р. 18).

Вживання імен божеств і сил у заклинаннях було характерно для релігійного життя в Ефесі (див. Дії 19:13), а серед деяких людей це популярно і нині. Павло хоче прояснити взаємини між Христом і «силами»: звеличений Ісус «вище від усякого начальства, влади, сили, панування» (Ефес. 1:21).

Аби переконати свою аудиторію в тому, що немає вищої влади за владу Ісуса, апостол натякає на практику вживання всіх імен божеств у заклинаннях: «вище від… всякого імені, яким іменують» (вірш 21). Переходячи від сфери простору до сфери часу, Павло наголошує: славне правління Ісуса вічне! Його влада над усіма силами діє «не тільки в теперішньому віці, але й у майбутньому» (вірш 21).

`Які сучасні прояви сил зла? Як ми можемо переконатися, що не потрапимо в їхню пастку?`