---
title:  Коментарі для вчителів
date:   14/07/2023
---

Ключові вірші: Ефес. 1:19, 20.

### Частина I: Огляд

Прославляючи Бога за Його План спасіння в Христі, в уривку Ефес. 1:15–23 Павло повідомляє своїм братам і сестрам, що молиться про те, аби вони продовжували зростати у вірі й пізнанні Ісуса Христа через служіння Святого Духа в їхньому житті. Павло просить Бога Отця дарувати ефесянам (1) досвід пізнання Бога через Його об’явлення; (2) надію Божого покликання й обітниць; (3) віру, завдяки якій вони могли б відчути безмежну силу Господа Ісуса Христа (див. Ефес. 1:17–19).

Сила Христа є подвійною. По-перше, ми відчуваємо силу Ісуса завдяки Його воскресінню. Ми духовно підносимося до нового життя в Христі, і нам обіцяне майбутнє остаточне воскресіння для вічного життя. По-друге, ми відчуваємо силу Христа завдяки Його вознесінню на Небеса, де Він сів на престолі Всесвіту як наш Бог і благословляє нас зі Своєї Небесної святині. Ісус Христос створив Усесвіт і всі його фізичні й духовні сили, тому всі вони підпорядковані Йому. Йому підпорядковані і бунтівні духовні сили, які тимчасово претендують на панування над Землею.

Ісус вознісся до Божого престолу, і ті, хто прийняв Христа, стають спадкоємцями і жителями Божого Царства в Ньому. У Христі все, що є у Всесвіті, стає нашим! Одного разу ми фізично вознесемося в ці небесні місця і разом з іншими жителями Всесвіту прославимо Бога, Який сидить на престолі (Об’явл. 4:1–4, 8–11; 5:6, 9–14; 15:2–4).

**Теми уроку**. Урок цього тижня присвячений трьом основним темам:

1. Молитва хвали й подяки – невід’ємна частина життя християнина.
2. Християнин має відчути у своєму житті перетворювальну силу Христа та Святого Духа.
3. Довіряючи могутності Спасителя, істинні християни можуть вільно жити в Ньому, не побоюючись бунтівних сил цього світу.

### Частина II: Коментар

**«З цієї причини»**

У своєму Посланні до ефесян Павло нерідко використовує такі слова:

* діа туто (див. Ефес. 1:15; 5:17; 6:13) – тому;
* діо (див. Ефес. 2:11; 3:13; 4:25; 5:14) – отже, тому, оскільки;
* ун (див. Ефес. 4:1; 5:1, 7; 6:14) – отже, тому;
* туту харін (див. Ефес. 3:1, 14) – з цієї причини, для цього.

Павло спочатку описує теологічну реальність чи істину, що становить основну частину його звернення до ефесян. Потім іде частина «отже», у якій апостол показує, як застосувати основні ідеї в житті Церкви. Однак іноді Павло використовує частину «отже» як основу для іншої частини «отже». У такий спосіб Павло поступово розширює, розвиває і збагачує істини про Євангеліє, Церкву та християнське життя.

В уривку Ефес. 1:11–14 Павло резюмує суть Євангелія – підвалини, на якій він будує своє практичне богослов’я (вірш 15), а також показує взаємозв’язок Євангелія і Церкви (вірші 15–23), що складається зі «святих» (вірші 15, 18). Християни, або святі, вірують в Ісуса (вірш 15), мають «Дух мудрості й відкриття» в пізнанні Бога (вірш 17), пізнають надію Його покликання, багатство слави Його спадщини й неосяжну силу та велич Його воскресіння (вірші 18, 19). Ці святі становлять Церкву – тіло Христове (вірші 22, 23).

Церква заснована на Євангелії, яке Павло представив в уривку Ефес. 1:1–15. Решта Послання присвячена самій Церкві. Ця Церква має правильне розуміння Євангелія, «Доброї Звістки», як висловився апостол в інших своїх посланнях (Римл. 2:16; 14:24 (у деяких перекладах 16:25); 2 Тим. 2:8). Ми вже зазначали, що в Ефесі все пізнавалося в порівнянні. У космополітичному контексті Ефеса було дуже легко сформувати свою ідентичність під впливом культури, де різні релігії і філософії тісно взаємодіяли між собою. Однак у цьому питанні Павло непохитний: основа й сутність Церкви сформовані Благою вісткою, Божим Євангелієм, Планом, який був визначений Богом ще до заснування світу і явлений в Ісусі Христі. Церква, її ідентичність, послання й місія не є продуктом культури чи розвитку. Церква – це результат Божого Плану та Його діянь для спасіння людства.

**Церква, відкриття та філософія**

Павло молиться за церкву в Ефесі (див. Ефес. 1:16, 18) і дякує Богові за Його працю в серцях віруючих. Зокрема він дякує Господу за те, що Він просвічує очі сердець членів Церкви через Його дари мудрості та відкриття (вірші 17, 18). Ця молитва розкриває два основних аспекти природи Церкви.

По-перше, Церква заснована на Божому відкритті, а не на людській філософії. Хоч апостол добре розумівся на філософії (див. Дії 17:28), він відмовлявся закладати в основу Церкви філософський камінь. Він вважав, що Церква має утверджуватися не на мудрості та красномовстві людини, а на «Божій таємниці», на Божому відкритті в розп’ятому Ісусі Христі, у «проявах Духа та сили» (1 Кор. 2:1–5). Тільки нехай ніхто не подумає, що для створення Церкви не потрібна мудрість. Однак це «не про мудрість цього віку чи правителів цього віку, які минають… про Божу премудрість, заховану в таємниці, яку відкрив Бог перед віками для нашої слави; її ніхто з правителів цього віку не пізнав» (1 Кор. 2:6–8 ). Ось чому Павло застерігав колосян: «Стережіться, щоб ніхто вас не звів філософією і пустим обманом людських переказів, згідно з принципами світу, а не за Христом» (Колос. 2:8; див. також Івана 1:12, 13; 1 Кор. 1:20–27; 3:19; 1 Тим. 6:20, 21).

Таке ставлення до філософії не означає, що Бог, Павло чи християнство відкидають логіку й розум. Навпаки, розум – це здатність людини мислити, відображати і пізнавати об’єктивну дійсність, це дар, яким Бог наділив людину, створюючи її за Своєю подобою і образом. Тут Павло говорить про те, що ні Церква, ні християнська релігія не ґрунтуються на філософських передумовах і висновках. Західна класична філософія, а останнім часом і сучасна наука значною мірою ґрунтуються на припущенні, що свідомого, особливого, конкретного, сповненого любові Божественного відкриття немає. Вони стверджують, що первинним є людське раціональне, містичне чи психологічне зусилля, спрямоване на досягнення Бога чи певного Божественного царства. Таке мислення суперечить християнській вірі.

Павло завжди наполягав на тому, що Церква не є і не може бути продуктом людської філософії, науки чи їхніх передумов і висновків. Церква – результат прямого втручання Бога в наш світ і відкриття в Ісусі Христі, а також особливого об’явлення Бога через Писання. Через Христа й Писання Бог закликає людство навернутися до Нього та приєднатися до Його Царства. Коли люди відгукуються на цей заклик, вони стають Божою Церквою, заснованою на безпосередній роботі Ісуса Христа і Святого Духа в нас.

По-друге, Церква не є дворівневим суспільством, яке складається з філософської, освіченої, інтелектуальної еліти, з одного боку, і простих неосвічених людей – з іншого. У Церкві всі члени освічені й отримують Боже пізнання істини й мудрість. Ця ідея – християнська основа для понять благодаті та єдності. Спасенні, або святі, отримали спасіння й відкриття не завдяки особливим здібностям, прозрінню чи зусиллям, а завдяки Божій благодаті, бо саме Бог відкриває Себе всім людям і закликає їх до спасіння. Усі члени Церкви успадковують ті самі благословення! Усі вони отримують одкровення, спасіння й доручення. Ось чому Церква єдина і не ділиться на класи чи рівні.

**Страх перед силами та перемога над ними**

Наш світ перебуває у постійному пошуку сили. Якщо ми поміркуємо про силу як про енергію, то побачимо, що джерела енергії викликають у світі постійну напруженість і навіть війни.

Однак світ потребує не лише джерел енергії. Йому особливо потрібні духовні джерела сили, що дають довічний успіх, мир, контроль і задоволення. Наближаючись до кінця людської історії гріха, багато людей свідомо чи несвідомо шукають сили в демонічних джерелах. Однак сили з таких джерел поневолюють і руйнують. Мільйони людей розуміють це, але не можуть звільнитися від них. Інші навіть не здогадуються про якусь альтернативну владу, а просто бояться демонічних сил.

Багато хто боїться сил природи, таких як землетруси, цунамі, чорні дірки. Чимало людей боїться сили розташування небесних тіл, сили власного апетиту чи гніву. Останнім часом джерелом страху багатьох став штучний інтелект.

Однак Павло заявляє: сила Христа нескінченно перевершує всі ці сили. Христос створив Усесвіт, тому він перебуває під Його контролем. Він створив і може відновити нас, допомогти нам контролювати себе, а також будь-які внутрішні проблеми, яких ми боїмося. Ісус створив усіх ангелів, частина яких повстала проти Бога і перетворилася на демонів, намагаючись керувати світом. Однак Господь придушив їхнє повстання під час Свого Першого приходу і в кінці великої боротьби знищить їх навіки. Уже зараз ці демонічні істоти переможені і не можуть зашкодити нам, якщо ми перебуваємо в Ісусі Христі.

Церква адвентистів сьомого дня виразила цю євангельську істину у формі фундаментального переконання «Зростання в Христі» (доктрина 11):

«Прийнявши смерть на хресті, Ісус здобув перемогу над силами зла. Перемігши злих духів під час Свого земного служіння, Він зруйнував їхню владу та зробив неминучою їхню остаточну загибель. Торжество Ісуса забезпечує і нам перемогу над цими силами, які все ще прагнуть керувати нами, тимчасом як ми ходимо перед Ним у мирі, радості та впевненості в Божій любові. Зараз Святий Дух перебуває в нас і наділяє нас силою. Постійно перебуваючи в Ісусі, нашому Спасителеві й Господі, ми звільнені від тягаря минулих учинків. Ми більше не перебуваємо в темряві, страху перед силами зла, невігластві й безцільності, які супроводжували нас раніше. Здобувши цю нову свободу в Христі, ми покликані сформувати свій характер за Його подобою, спілкуючись з Ним щодня в молитві, напуваючись Словом, розмірковуючи над ним і Божим провидінням, віддаючи Господу хвалу, збираючись на спільні богослужіння і беручи участь у здійсненні місії Церкви. Коли ми виявляємо любов до ближніх і свідчимо про спасіння в Христі, постійна Божа присутність через Духа Святого перетворює кожну хвилину нашого життя і будь-яку справу на духовний досвід».

### Частина III: Практичне Застосування

1\. Деякі церковні будівлі адвентистів сьомого дня більшу час тину тижня зачинені. Водночас богослужіння в суботні дні іноді включають елементи програми, що передбачають обмежений час для індивідуальної або спільної молитви. Спонукайте своїх учнів разом зі своєю місцевою церквою зробити вашу церковну будівлю місцем для постійної молитви всієї громади й відвідувачів протягом тижня.

2\. Запропонуйте своїм учням подумати про те, як їхні сім’ї і церква можуть стати місцем, де люди зі світу могли б відчути силу Христа. Як ви могли б допомогти людям у вашому колі спілкування подолати різні страхи перед стихійними лихами, техногенними катастрофами, перед іншими людьми й демонічними силами?

3\. Попросіть своїх учнів уявити, що кожного з них запросили проповідувати доктрину 11 і про зростання в Христі. Які три ідеї могли б стати основними пунктами їхньої проповіді?

` `