---
title:  Ісус, Усе Суще І Його Церква
date:   13/07/2023
---

Ранні християни вбачали в тексті Псал. 110:1 пророцтво про вознесіння та прославлення Ісуса: «Промовив Господь (Ягве) Господеві (Адонай) моєму: «Сядь праворуч Мене, доки не покладу Я Твоїх ворогів за підніжка ногам Твоїм»». Хоч віруючі розуміли, що їхня «боротьба… з піднебесними духами злоби» (Ефес. 6:12), вони також усвідомлювали, що ці сили — під ногами Христа.

Зверніть увагу: Отець «усе підкорив під Його [Христа] ноги і поставив Його над усім — як Голову Церкви» (Ефес. 1:22). Вживаючи слово «усе» («над усім»), яке має всеосяжне значення, Павло підкреслює: усе, що існує (зокрема і сили зла), перебуває під ногами Христа, підкоряючись Йому.

`Які переваги дають Церкві сходження Христа на престол у Всесвіті та Його панування над усім на Небі й на Землі? Ефес. 1:22, 23.`

Христос переміг усі сили зла. Церква, яка тісно пов’язана з Христом і яку Він забезпечує всім необхідним, зможе Його силою здобути перемогу над цими ворогами. Божа сила, яка виявилася у воскресінні Ісуса і Його звеличенні над усіма всесвітніми силами, була активізована для Церкви. Отець дарував Свого переможного Сина Церкві, яка настільки з’єднана з Ним, що називається Його тілом.

Як ми, віруючі, можемо пізнати звеличеного Христа і відчути Божу силу в нашому житті? Павло не говорить безпосередньо про будь-які механізми чи стратегії, за допомогою яких це відбувається. Однак факт, що цей уривок є частиною молитви апостола, змушує нас замислитися. Павло вірить: Бог відповість на його молитву. Він прославляє Божу силу, явлену в Христі, і просить, щоб вона діяла в житті віруючих.

`Чи ви відчували на собі силу молитви? Як молитва наближає нас до Бога і до сили, запропонованої нам у Христі?`