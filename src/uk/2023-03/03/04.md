---
title:  Участь У Силі Воскресіння
date:   11/07/2023
---

В останніх текстах своєї молитви (див. Ефес. 1:20–23) Павло далі розвиває думку про «неосяжну велич Його сили в нас, котрі віримо». Апостол вказує на дві події історії спасіння, які ілюструють Божу силу: (1) воскресіння Ісуса з мертвих; (2) сходження Ісуса на престол праворуч Отця на Небесах (вірш 20).

`Як Божа сила виявилася у воскресінні Христа? Ефес. 1:20; 1 Кор. 15:20–22; Филп. 3:8–11; Євр. 13:20, 21; 1 Петра 1:3.`

Воскресіння Ісуса Христа — незаперечний доказ істинності християнської віри (див. 1 Кор. 15:14, 17). Саме тому, що Христос воскрес, віруючі очікують на славне майбутнє воскресіння до вічного життя під час Його Другого приходу (див. 1 Кор. 15:20–23). Завдяки воскресінню Ісуса ми можемо користуватися всіма благословеннями Євангелія, зокрема й присутністю Святого Духа в нашому житті.

Образний вислів про те, що Бог посадив Христа «праворуч Себе на небесах» (Ефес. 1:20), — це алюзія на текст Псал. 110:1. (Псалом 110 — один із найбільш цитованих псалмів у Новому Завіті). Вознесіння й прославлення Христа займають важливе місце у Посланні до ефесян. Віруючих Бог також «в Ісусі Христі посадив разом на небесах» (Ефес. 2:6). До того ж Павло говорить про сходження Христа на престол як про прелюдію до того, що Господь Ісус наповнить усе і дасть дари Своїй Церкві (див. Ефес. 4:8–11).

В уривку Ефес. 4:8–11 Павло представляє не статичний образ Христа на престолі Отця, а «динамічну новозавітну картину звеличеного Христа, Який крокує Своїм Духом по всьому світі, перемагаючи й підкоряючи все» (F. F. Bruce. Epistles to the Colossians, to Philemon, and до the Ephesians. Grand Rapids, MI: Eerdmans, 1984. Р. 133). Отже, Павло змальовує прославлення/ коронацію Христа не просто як ілюстрацію Божественної сили, запропоновану віруючим, а як джерело цієї сили.

`Як ми можемо краще використовувати силу Христа у своєму житті? Які наші дії і рішення можуть перешкоджати нашому доступу до Його сили?`