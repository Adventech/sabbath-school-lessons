---
title:  Дух Мудрості Й Відкриття
date:   10/07/2023
---

«Не перестаю дякувати за вас, згадуючи вас у своїх молитвах, щоби Бог Господа нашого Ісуса Христа, Отець слави, дав вам Духа мудрості й відкриття для Його пізнання» (Ефес. 1:16, 17).

Підносячи свої молитви до Божого престолу, Павло висловлює дуже важливе прохання. Раніше він уже зазначив, що віруючі відзначені Святим Духом під час їхнього навернення (див. Ефес. 1:13, 14). Тепер апостол молиться про нове благословення від Духа — про духовну проникливість для глибокого розуміння Господа («для Його пізнання», вірш 17).

`Прочитайте тексти Ефес. 1:17–19. Про розуміння яких трьох питань молиться Павло?`

Спочатку Павло молиться про те, щоб ефесяни пізнали, «якою є надія Його покликання» (вірш 18). Це означає, що вони мають пам’ятати про минулі діяння Бога заради їхнього спасіння (вірші 3–9, 11–13), а також про славне майбутнє, яке Господь приготував для них (вірші 10, 14).

Молячись далі про пізнання того, «яке багатство слави Його спадщини у святих» (вірш 18), апостол має на увазі старозавітне уявлення про віруючих як про Божий спадок (див. П. Зак. 9:29; 32:9; Зах. 2:12; пор. Ефес.1:11). Павло бажає, щоб ефесяни усвідомлювали: вони не тільки мають спадщину від Бога, а й вони самі — Божий спадок, до того ж дуже цінний для Нього.

На завершення молячись, щоб ефесяни пізнали, «яка неосяжна велич Його сили в нас, котрі віримо» (вірш 19), Павло показує, як Святий Дух дарує свіже розуміння безмежності Божої могутності й реалізує його в їхньому практичному житті.

Молячись за віруючих, Павло хоче, щоб вони у власному житті випробували те, що було даровано їм у Христі.

`Як ви можете краще пізнати, «яка неосяжна велич Його сили в нас, котрі віримо»? Чому це важливо для нашого повсякденного життя?`