---
title:  Молитва Й Подяка
date:   09/07/2023
---

Зрадівши з вістки про те, що християни в Ефесі процвітають у вірі в Ісуса і в любові одне до одного (можливо, цю вістку повідомив Тихик; див. Ефес. 6:21, 22), Павло молиться за них.

`Порівняйте дві молитви апостола за ефесян — Ефес. 1:15–23 та 3:14–21. Які теми молитов Павла?`

Іноді тон наших молитов може бути скорботний, сумний через складні обставини або проблеми в житті. Однак основна тема молитов Павла — подяка. Це спонукає і нас зберігати в пам’яті Божі благословення й дякувати Йому за них. Ми намагаємося зрозуміти, як Бог діє у важких обставинах, і славимо Його за підбадьорливу присутність Господа в нашому житті. Відчувши благодать і силу звеличеного Ісуса (див. Ефес. 1:20–23), ми дякуємо Йому за благословення, даровані нам і нашим ближнім. Таємниця молитовної сили Павла полягала в його хвалі й подяці.

Павло пише: «Не перестаю дякувати за вас, згадуючи вас у своїх молитвах» (Ефес. 1:16; див. також Филп. 1:3, 4; 1 Сол. 1:2; 5:16–18).

У тексті 1 Сол. 5:17 апостол закликає нас: «Невпинно моліться». Що означає цей заклик Павла? Це не означає, що ми маємо постійно стояти навколішки перед Богом. Невпинно молитися — це під впливом Божого Духа провадити життя із вдячними серцями, відкритими для присутності й сили Господа. Це означає, що ми готові розв’язувати всі життєві питання, спілкуючись і радячись з Ним, і постійно бути відкритими для Божественного керівництва.

Деякі християни вважають молитву неважливою, доповненням до учнівства та служіння; вони переконані, що молитися потрібно при нагоді. Однак у своєму Посланні Павло представляє зовсім інший погляд. Апостол серйозно ставиться до завдання молитися за віруючих в Ефесі, дякуючи за них (див. Ефес. 1:16; пор. 1:3–14) і заступаючись (див. Ефес. 1:17–23; пор. 3:14–21). Для нього молитва є одним із основних і навіть найголовнішим завданням християнської віри. Наведені вірші містять зворушливий заклик до молитви, запрошення для кожного з нас розглянути своє «молитовне служіння» у світлі досвіду Павла.

`Чому для нас важливо завжди дякувати Богові в молитві?`