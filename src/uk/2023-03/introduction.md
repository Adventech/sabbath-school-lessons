### Ефесяни: слідувати за Ісусом під час випробувань

У Посланні до ефесян Павло розповідає про самих ефесян. Минули роки після захопливих подій раннього періоду християнської місії в Ефесі, й ефесяни відстоювали свою християнську віру.

Павло, який колись «заподіяв шкоду» економіці цього четвертого завбільшки міста Римської імперії, тепер має обмежені можливості, оскільки він ув’язнений. У своєму листі з в’язниці він висловлює занепокоєння, адже віруючі в Ефесі можуть занепасти духом і забути, що означає бути учнями Ісуса в язичницькій культурі. Хоч його слухачі — християни, тон апостола має закличний характер. Він прагне знову навернути їх до живої християнської віри, знову запалити вогонь їхньої відданості Христу й воскресити захоплення тим, що вони частина великого Божого братства у світі — Церкви.

Оскільки християнська віра цілковито присвячена Христові, Який явив Свою любов колишньому гонителю, Павло захоплюється Ним і поклоняється Йому. Ослаблі у вірі учні Христа зможуть твердо стати на ноги, тільки якщо знову відчують свою першу любов до Ісуса, відновлять довіру до Його благодаті й сили. Тому Павло підкреслює: Небесний Отець звеличив Христа понад усі сили й божества, які намагаються завоювати довіру віруючих в Ефесі. Ісус — Творець і Виконавець Божественного передвічного Плану спасіння, у якому віруючі, як єдина Церква, також відіграють важливу роль для об’єднання всього в Христі.

Намагаючись спонукати ефесян утвердитися у відданості Господу, апостол не применшує вимог християнського учнівства. Він докладно пояснює, якими мають бути поведінка та громада віруючих. Християни покликані до поклоніння Богові, яке включає керівництво Святого Духа й возвеличення Христа, що Павло неодноразово ілюструє у своєму Посланні. Відданість Христу впливає на все життя людини: на її характер, думки, слова, учинки. Любити Христа означає поважати, цінувати й любити своїх одновірців, а також протистояти шаблонам низької, розпусної поведінки, яка панує в нинішній культурі. Це означає, що в наших стосунках у сім’ї, громаді й суспільстві ми відображаємо приклад самопожертви Господа, пропонуючи своїм співгромадянам нову модель людського співіснування.

У значній частині свого Послання апостол Павло висловлює захоплення новою моделлю людського суспільства, яка демонструє, що означає бути новою людиною у Христі й частиною Божої Церкви. Його особливо надихає думка про те, що Бог об’єднав розділені частини людства — юдеїв і язичників — у єдине ціле в Церкві. Живучи в єдності там, де можна було б очікувати ворожнечі, вони мають можливість виявити характерні риси нового Божого суспільства і майбутнього Царства.

Для ілюстрації значення приналежності до Божого народу Павло використовує чотири метафори Церкви. Віруючі є тілом Христовим; вони демонструють свою відданість Христові та єдність одне з одним. Вони — живий храм, створений завдяки жертві Христа на Голгофі, у якому поклоняються Богові. Церква — наречена Христа, яка чекає великої шлюбної церемонії, коли прийде Наречений і забере її до Себе. За допомогою останньої метафори апостол намагається зміцнити віру християн, адже вони — армія Христа, яка, чекаючи на повернення Господа, у Його ім’я та Його силою бореться із силами темряви за кожну людину на Землі.

У Посланні до ефесян апостол згадує про особливості останнього часу, коли світські спокуси й суєта загрожують притупити християнську пильність. Автор звеличує Христа й підкреслює важливість наслідувати Його приклад і бути активними, посвяченими членами Його Церкви, які живуть надією на Його повернення.

У поточному кварталі ми маємо перевагу дослухатися до богонатхненних порад апостола в Посланні до ефесян, молитися та знову радіти з того, що слідуємо за Ісусом у скрутні часи.

_Джон К. Мак-Вей — доктор філософії, ректор і викладач релігії в університеті Уолла-Уолла в Коледж-Плейс (штат Вашингтон, США), де він звершує служіння з 2006 року._