---
title:  Вибрані Та Прийняті В Христі
date:   02/07/2023
---

Подяка зазвичай містить згадку про отримані дари або дар. Дякуючи Богові за благословення Євангелія, Павло склав довгий список Господніх дарів (див. Ефес. 1:3–14).

Апостол прославляє Бога за те, що Він благословив нас у Христі всяким духовним благословенням (вірш 3). Оскільки це духовні благословення (грец. пневматікос), отже, вони приходять від Духа (пневма). Тому свій гімн благословення Павло завершує прославленням Святого Духа за Його діяння в житті віруючого (вірші 13, 14).

В уривку Ефес. 1:3–6 апостол натхненними словами пише про те, як Бог дивиться на нас у Христі. Раніше від створення світу Бог вибрав нас у Христі, щоб ми були «святі й непорочні перед Ним у любові» (вірш 4; пор. 5:27). Завдяки створенню й викупленню в Христі ми Його дорогоцінні сини й дочки (вірш 5). Перш ніж почало світити сонце, Господь уже «обдарував нас в улюбленому Сині» (вірш 6). Отже, Божий намір полягає в тому, щоб ми були спасенні. Ми втрачаємо спасіння лише через наш власний гріховний вибір.

`Що означають слова «на небесах» в Ефес. 1:3? Дослідіть випадки вживання слів «на небесах» (Ефес. 1:20; 2:6; 3:10, 15; 6:9).`

У Посланні до ефесян слова «на небесах» вказують на Небеса як місце проживання Бога (Ефес. 1:3; 6:9), місцезнаходження духовних сил (див. Ефес. 1:10, 20, 21; 3:10, 15; 6:12) і місце перебування Христа праворуч від Отця (див. Ефес. 1:20). Нині віруючі мають доступ до цих Небес як до сфери, де через Христа запропоновані духовні благословення (див. Ефес. 1:3; 2:6). Так, Небеса стали місцем благословення для віруючих, однак Земля досі залишається місцем конфлікту, що розпочали злі сили, які заперечують панування Христа (див. Ефес. 6:12).

`Поміркуйте над текстом Ефес. 1:4, де йдеться про те, що Бог вибрав нас у Христі «раніше від створення світу». Що це означає? Як цей текст відкриває Божу любов до нас та Його бажання спасти нас?`