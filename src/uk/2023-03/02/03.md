---
title:  Безцінне Викуплення, Щедре Прощення
date:   03/07/2023
---

За часів апостола Павла гріх був темною домінувальною силою у житті суспільства. Тому своїх сучасників він міг зобразити ходячими мерцями — «мертвими через ваші переступи й гріхи», які живуть, «як і князь, який панує в повітрі», тобто сатана (Ефес. 2:1–3). Вони потребували спасіння, але, поневолені гріхом і сатаною, не мали змоги звільнитися. Однак, слава Богові, зі Своєї милості Він звільнив їх у Христі. Усвідомлюючи це, Павло наголошує на двох нових благословеннях Божої благодаті в житті віруючих: викупленні та прощенні.

`Прочитайте уривок Ефес. 1:7, 8. Слово «викуплення» часто вживається в Новому Завіті. Проаналізуйте використання цього слова в текстах Колос. 1:13, 14; Євр. 9:15. Як ці вірші пов’язані з наведеним вище уривком?`

Грецьке слово аполютросис, перекладене у вірші 7 як «викуплення», спочатку використовувалося під час оплати викупу за звільнення раба чи бранця. Читаючи про це, ми ніби чуємо голос работорговця, який продає свій «товар» на аукціоні, і холодний скрегіт кайданів раба. Досліджуючи істину про викуплення в Новому Завіті, ми завжди повинні пам’ятати про безмежну ціну нашого визволення з рабства гріха.

Бог заплатив Своїм життям за нашу свободу: «В Ньому [Ісусі] маємо викуплення Його кров’ю» (вірш 7). Викуплення відкриває нам безмежну любов, милість і щедрість Бога. Тільки Він дарує нам свободу й гідність. Ми більше не раби!

«Бути викупленим — це означає ставитися до себе як до особистості, а не до об’єкта. Це означає стати громадянином Неба, а не рабом Землі» (Alister E. McGrath. What Was God Doing on the Cross? Grand Rapids, MI: Zondervan, 1992. Р. 78).

Зверніть увагу: ідея про те, що Бог платить ціну викуплення сатані, є середньовічною, а не біблійною. Бог нічого не винен і нічого не платить сатані.

Переваги Голгофи також включають «прощення переступів» (вірш 7). На хресті Христос отримав покарання за наші гріхи, як минулі, так і майбутні, «знищивши розписку стосовно нас, яка своїми приписами була проти нас» (Колос. 2:14). Здійснюючи цю роботу викуплення та прощення через Христа, Бог діє як наш щедрий Отець, «згідно з багатством Його благодаті, яку Він безмірно помножив у нас» (Ефес. 1:7, 8).

`Завдяки викупній жертві Христа ми прощені й викуплені. Що це означає особисто для вас? Що робити, якщо ви відчуваєте, що не гідні цього? (Підказка: якби ми були гідні, то благодать уже не була би благодаттю, тобто незаслуженою милістю).`