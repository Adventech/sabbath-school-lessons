---
title:  Великий Христоцентричний План Бога
date:   04/07/2023
---

`Який Божий план «для впорядкування повноти часів» і наскільки велика сфера його дії? Ефес. 1:9, 10.`

Павло використовує три визначення Божого плану: (1) «таємниця», (2) «уподобання», (3) «впорядкування повноти часів». Яка мета цього плану? Об’єднати все небесне й земне в Ісусові.

Грецьке слово анакефалайосастай, перекладене як «об’єднати», також означає «звести воєдино, об’єднати під одним керівництвом», тобто «очолити» або «підсумувати» все в Христі. У давній бухгалтерській практиці всі цифри записували в стовпчик, а загальну суму розміщали над ним. Ісус очолює остаточний есхатологічний Божий план. Цей христоцентричний план було розроблено «раніше від створення світу» (Ефес. 1:4); він настільки широкий, що охоплює всі часи («повнота часів») і весь простір («все те, що на небі та що на землі»). Павло проголошує єдність у Христі як велику Божественну мету для Всесвіту.

Розглядаючи Боже «впорядкування повноти часів» (вірш 10), Павло ділиться темою, яка пройде червоною ниткою через усе Послання. Бог розпочинає Свій план об’єднання всього того, що на небі та що на Землі, заснований на смерті, воскресінні, вознесінні та звеличенні Ісуса (див. Ефес. 1:15–2:10), Який створив Церкву й об’єднав у ній юдеїв і язичників (див. Ефес. 2:11–3:13) .

Отже, Церква сигналізує Всесвіту, що Божий план об’єднання небесного й земного успішно просувається вперед (див. Ефес. 3:10). Тому намір злих сил розділити все не здійсниться, навіть незважаючи на те, що на Землю «зійшов диявол, який у великій люті, знаючи, що має обмаль часу» (Об’явл. 12:12).

Другу частину свого Послання Павло розпочинає сильним закликом до єдності (див. Ефес. 4:1–16). Далі йде вмовляння уникати поведінки, яка руйнує згуртованість віруючих, а натомість зміцнювати єдність у Церкві (див. Ефес. 4:17–6:9). Своє Послання апостол завершує натхненним описом Церкви як єдиної армії, яка активно бере участь у боротьбі за встановлення миру в ім’я Христа (див. Ефес. 6:10–20).

`Чи усвідомлюєте ви, що ваше викуплення в Христі — це час тина великого Божого плану об’єднання всього в Христі?`