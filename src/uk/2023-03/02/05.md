---
title:  Жити, Прославляючи Його Велич
date:   05/07/2023
---

«У Ньому й ми стали спадкоємцями, які були наперед призначені за передбаченням Того, Хто все здійснює за рішенням Своєї волі, щоб ми були для прославлення Його величі, ми, які раніше мали надію на Христа» (Ефес. 1:11, 12).

Дізнавшись про те, що апостол Павло в кайданах, віруючі в Ефесі були готові занепасти духом (див. Ефес. 3:13). Згідно з тим, що він стверджував раніше (див. Ефес. 1:3–5), Павло знову прагне зміцнити в них усвідомлення їхнього призначення як християн. Віруючі не жертви випадкових або свавільних рішень різних божеств чи астральних сил. Християни — Божі діти (вірш 5); завдяки Його вічним рішенням вони мають доступ до всіх благословень у Христі. Мета, передбачення і воля Господа (вірш 11) виконуються в їхньому житті відповідно до ще більшого плану Божого об’єднання всього в Христі (вірш 10). Вони можуть мати непохитну впевненість у своєму становищі перед Богом і в дієвості дарованих Ним благословень. Їхнє життя має вторувати піднесеній оді Павла (див. вірші 3–14), лейтмотив якої: «Благословенний Бог і Отець Господа нашого Ісуса Христа».

`Прочитайте тексти Ефес. 1:11, 14, 18. Про яку спадщину говорить Павло? Як ви вважаєте, чому ця ідея важлива для апостола?`

Чи отримували ви колись спадщину після чиєїсь смерті? Можливо, родич залишив вам цінні речі чи значну суму грошей. На думку Павла, завдяки смерті Ісуса християни не тільки отримали спадщину від Бога (вірш 14), а й самі стали Його славною спадщиною «у святих» (вірш 18).

У Старому Завіті Божий народ нерідко названий Його насліддям, часткою, спадком (див. П. Зак. 9:29; 32:9; Зах. 2:16). Віруючі повинні усвідомлювати свою цінність для Бога, бо Він заплатив за них безмірний викуп. Вони не тільки мають спадщину від Бога (Ефес. 1:14; 3:6), а й самі є Божим спадком.

`У чому різниця між заробленим працею та спадщиною? Як ця ідея допомагає нам зрозуміти, що нам даровано в Ісусові?`