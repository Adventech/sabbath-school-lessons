---
title:  Для подальшого дослідження
date:   07/07/2023
---

Прочитавши уривок Ефес. 1:3–14, чи можна дійти висновку, що Бог призначає одних людей для вічного життя, а інших — для вічної смерті? На жаль, багато хто в це вірить. Однак розглянемо такі ідеї:

1\. У цьому уривку роль Христа є визначальною, оскільки Бог вирішив усиновити нас «через Ісуса Христа» (вірш 5) або «у Ньому» (вірші 4, 11). Це говорить про те, що Боже обрання та призначення здійснюються щодо всіх, хто обирає віру в Христа, а не Сам Бог обирає, хто буде спасенний або загине в кожному конкретному випадку ще до народження людини. Боже рішення — це визначена Божественна реакція на тих, хто виявляє віру в Христа.

2\. Говорячи в уривку Ефес. 1:3–14 про Божу справу спасіння, автор використовує яскраву мову з образами родинних зв’язків. Бог — Отець, а ми — Його всиновлені діти (вірші 3–5), які безмірно отримують Його благословення (вірш 8). Слова про Божий вибір і передбачення ми повинні розглядати у світлі образної мови про родинні стосунки. Бог не байдужий, холодний суддя, який здалеку ухвалює рішення, а дбайливий Отець усіх Своїх дітей (див. Ефес. 3:15).

3\. Господь поважає вибір людини, і це відображено в уривку Ефес. 1:3–14, особливо у вірші 13, де слова «почувши» та «повіривши» підкреслюють цю істину. В інших місцях Послання також ідеться про особистий вибір, про відгук віри на запропоноване Ісусом спасіння (див. Ефес. 2:8; 3:17; 4:1–6:20). Та й у всьому Новому Завіті Бога зображено неупередженим, люблячим, праведним Отцем, Який прагне спасти всіх людей (див. 1 Тим. 2:4; Дії 17:22–31). Про це пише й Еллен Уайт: «Бог послав людям незрівнянний дар — Свого Сина — і цим оточив увесь світ атмосферою благодаті — такою ж реальною, як атмосфера, що захищає нашу земну кулю. Усі, хто перебуває в цій життєдайній атмосфері, будуть жити і зростати до повної міри зросту в Христі Ісусі» (Дорога до Христа. С. 68).

**Запитання для обговорення**:

`Які аргументи ви можете додати до наведених вище про те, що Бог самовільно не обирає, хто буде спасенний, а хто загине?`

`Чий вибір вирішує, отримає людина спасіння в Христі чи ні?`

`«В Ньому маємо викуплення Його кров’ю, прощення переступів, згідно з багатством Його благодаті» (Ефес. 1:7). Як цей вірш підтверджує реальність спасіння лише вірою, а не ділами Закону?`