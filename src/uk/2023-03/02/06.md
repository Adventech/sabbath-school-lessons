---
title:  'Святий Дух: Печать І Завдаток'
date:   06/07/2023
---

`В текстах Ефес. 1:13, 14 Павло згадує деякі подробиці навернення своїх читачів. Які етапи навернення ефесян?`

Говорячи про дію Святого Духа в житті віруючих, Павло використовує два порівняння. Насамперед він порівнює Святого Духа з печаттю, підкреслюючи, що Божий Дух відзначає людину печаттю з моменту її навернення. У давні часи печатку використовували для різних цілей: засвідчення автентичності копій законів та угод, підтвердження високої якості або необхідного обсягу чогось (див. Єзек. 28:12), засвідчення купчих (див. Єрем. 32:10–14, 44), контрактів, листів (див. 1 Цар. 21:8), заповітів, документів про всиновлення. Печатка підтверджувала право власності й захищала від підробок. Присутність Святого Духа в житті віруючих свідчить про те, що вони належать Богові й перебувають під Його особливим захистом (пор. Ефес. 4:30). Вони були «відзначені печаттю, Святим Духом обітниці» (Ефес. 1:13).

«Павло ясно говорить: коли людина віддає своє життя Ісусові й вірою приймає Його у своє серце, Святий Дух відзначає печаттю (гр. сфрагíзо) цього віруючого в Христа на день викуплення. Це чудова істина, яка дарує надію! Божий Дух відзначає послідовників Христа печаткою спасіння вже тоді, коли вони вперше повірили» (Jiří Moskala, “Misinterpreted End-Time Issues: Five Myths in Adventism”, Journal of the Adventist Theological Society 28, no. 1 (2017). Р. 95).

Для опису діяльності Святого Духа Павло використовує ще одне порівняння — «завдаток». Святий Дух — завдаток нашої спадщини, Він вказує на той момент, коли спадок буде дано нам повною мірою (див. 2 Кор. 1:22; 5:5).

Слово, перекладене як «завдаток» (аррабóн), — єврейське запозичене слово, яке широко вживали у звичайній чи койнегрецькій мові часів Нового Завіту. Цим словом позначали «перший внесок», «депозит» чи «аванс», який вимагає від платника подальших додаткових платежів.

Зауважте, що віруючі не сплачують цього першого внеску, а отримують його від Бога. Павло повідомляє: таємнича присутність Святого Духа в житті віруючих — це перший внесок у повну спадщину спасіння й викуплення; цю спадщину віруючий отримає під час повернення Христа. Наша перевага — прийняти з вдячним і покірним серцем те, що нам було запропоновано в Ісусові.