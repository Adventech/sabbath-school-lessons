---
title:  Коментарі для вчителів
date:   07/07/2023
---

Ключовий вірш: Ефес. 1:3.

### Частина I: Огляд

У цьому уроці ми досліджуватимемо поради Павла щодо того, як нам помічати свої благословення. Не ті благословення, які світ вважає важливими, а справжні благословення, яких так відчайдушно потребує і кожна людина, і людство загалом. Павло наголошує: Бог дає нам ці благословення через Христа. Господь обрав і прийняв нас у Христі. Ми — Його, а Він — наш. Господь цінує нас і вважає Своєю спадщиною, а ми цінуємо Його та вважаємо своєю спадщиною. У Христі ми були прощені й викуплені, Він реалізував Божий План спасіння. Завдяки Ісусу людство отримало єдиний шанс на єдність і гармонію, у Ньому ми живемо повноцінним радісним життям хвали. Завдяки Христу ми отримуємо Божу печатку, чекаємо вічного спасіння, відчуваємо присутність Духа Святого й одержуємо Його дари. Усі ці багатства – Божі дари кожному з нас, адже ми не можемо заслужити їх. Господь дає нам ці дари добровільно, від усього Свого велелюбного серця. Усім, хто приймає ці дари, Бог визначив отримати Його печатку і заздалегідь скуштувати вічні блага Його Царства.

**Теми уроку**. Урок цього тижня присвячений трьом основним темам:

1. У Христі Бог благословив нас багатьма дарами: обранням, усиновленням, викупленням, прощенням, радістю спасіння, єдністю та гармонією, а також постійною присутністю Святого Духа як запорукою майбутніх благ у Його Царстві.
2. Наша відповідь на милостиві дари Бога – це життя хвали й поклоніння у Христі та для Христа.
3. У Святому Духові ми передчуваємо наше майбутнє вічне життя.

### Частина II: Коментар Ісус Христос, наш Господь

Слід звернути увагу, як Павло пише про нашого Спасителя. Апостол рідко називає Його просто Ісусом (див. Ефес. 4:21). Для Павла наш Спаситель – це «Господь Ісус» (Ефес. 1:15), «Господь Ісус Христос» (Ефес. 1:2, 3, 17; 5:20; 6:23, 24), «Ісус Христос, наш Господь» (Ефес. 3:11), «Ісус Христос» (Ефес. 1:1, 5; 2:6, 7, 13, 20; 3:1, 6), «Христос Ісус» (Ефес. 1:10, 21), «Христос» (Ефес. 1:10, 12; 2:5, 12, 13; 3:4, 8, 17, 19; 4:7, 13, 15, 20, 32; 5:2, 5, 21, 23, 24, 25, 29, 32; 6:5, 6), «Господь» (Ефес. 2:21; 4:1, 5; 5:8, 17, 19, 22; 6:7, 8, 10, 21).

Звичайно, Павло саме так називає нашого Спасителя через глибоке благоговіння, яке має бути частиною мови й поведінки християнського богослова. Однак ці посилання містять дещо більше, ніж просто повагу до Вчителя. Говорячи про Ісуса, Павло звеличує Його як воскреслого Господа Ісуса Христа, Спасителя, у Якому ми маємо прощення своїх гріхів і через Якого здобудемо остаточне воскресіння з могили. Воскресіння Ісуса Христа і наше воскресіння мають вирішальне значення для богослов’я і життя Павла, оскільки вони перебувають у самому серці Божого Плану викуплення (див. Ефес. 2:1–6). Тема воскресіння повністю змінює уявлення Павла про життя та спасіння. Ця тема має бути важлива і для нас.

**Славословне богослов’я**

Уривок Ефес. 1:3–14 апостол Павло написав у стилі, який можна назвати славословним богослов’ям. Теологи зазначають, що християнське богослов’я має і починатися, і закінчуватися славослів’ям (хвалою). Павло був одним із перших доксологічних (Доксолологія (грец. δόξα – «слава» і λόγος – «слово») – молитва в християнстві, що виражає славослів’я Богу (прим. експерта).) теологів, і його богослов’я – це не холодний, чисто раціональний, схематичний, нейтральний виклад думок. Використовуючи славослів’я, він пише не просто під впливом тогочасного епістолярного стилю. Увічнюючи у своєму листі прекрасне християнське богослов’я про те, Хто є Богом і що Він здійснив для нас, про любов Господа до нас, про втілення, смерть і воскресіння Ісуса Христа, про радість, мир, надію і глибоке перетворення людства в Христі, Павло споглядає і описує найвеличніші чудеса нинішнього життя й життя майбутнього. Викладаючи всі ці дорогоцінні істини в листі до своїх братів і сестер в Ефесі, Павло не може стриматися від захоплення й поклоніння великому Богу, Якого він звеличує.

Для апостола Бог – наш Отець, Творець, Спаситель. Він сповнений любові, могутності, справедливості та благодаті. Господь завжди готовий захищати і спасати нас, дарувати нам благословення, щоб ми могли повною мірою насолоджуватися життям у Його Царстві нині й у майбутньому. Як міг Павло писати про такого Бога і Його велике спасіння, не вигукуючи з радістю та хвалою?!

**Благословення з Небес**

Павло наполягає на тому, що наш Бог є Богом благословень. Однак даровані Ним благословення – це не просто матеріальні чи земні блага, які не мають нічого спільного з духовними чи вічними реаліями. Господні благословення – це благословення з небесних сфер, з Його Царства. Підкреслюючи цю ідею, Павло розширює розуміння спасіння. Спасіння – це не лише розв’язання невеликої тимчасової людської проблеми. Воно відбувається не в закутку світу (хоч у певному сенсі так і було, адже Ісус помер у нетрях Всесвіту та в глушині Римської імперії). Для апостола спасіння – це процес всесвітнього масштабу. Павло веде нас до запаморочливих висот епураніос – небесних сфер.

Грецьке слово епураніос має кілька значень. З одного боку, воно означає духовне чи благочестиве, на відміну від земного чи гріховного (див. Івана 3:12; Євр. 3:1). З іншого боку, це слово стосується просторових вимірів (див. 1 Кор. 15:40, 41). Павло ж поєднує і просторовий, і духовний виміри слова епураніос (див. 1 Кор. 15:48, 49). Наприклад, у тексті Ефес. 1:3 епураніос стосується духовної реальності, тобто Бог поблагословив нас духовними благословеннями в Христі. Однак у тому самому розділі автор описує Небо як просторове царство, що відрізняється від Землі (вірш 10). У тексті 20 він пов’язує епураніос зі сходженням Христа на Божий престол. Отже, опис Небес у Посланні до ефесян далекий від певних ефірних неоплатонічних сфер, у яких існує нематеріальний Божественний світ і куди наш безтілесний дух нібито вирушає після смерті.

У ширшому біблійному контексті поняття «небесні оселі» має глибоке біблійне підґрунтя. З одного боку, поняття «небеса» стосується всього Всесвіту, створеного Богом (див. Бут. 1:1; Псал. 8:4; 19:2; 2 Хронік 6:18), з усією його неймовірною красою. З іншого боку, Біблія зображує й інше значення «небес», ближче до того, про яке говорить Павло в Посланні до ефесян, де апостол пов’язує Небеса з творінням і спасінням. Створивши Всесвіт, Бог не залишився поза ним (Біблія не підтримує деїзму). Він увійшов у Всесвіт як його Творець, Податель і Цар (див. Псал. 11:4), аби встановити особливі особисті взаємини з істотами, яких Він створив за Своїм образом і Своєю подобою (див. Бут. 1:26–28). Господь всюдисущий, тобто присутній одночасно у всьому Всесвіті (див. Псал. 139:7, 8), тому зв’язок з Його творіннями здійснюється постійно. Це означає, що ми можемо молитися Богу будь-де, завжди, у будь-якій ситуації, і Він чує нас.

Однак Біблія відкриває нам й інший вид взаємодії Бога з жителями Всесвіту. Багато біблійних авторів наголошують, що Господь вибрав особливе місце на Небесах, де встановив Свій престол любові та справедливості (див. Псал. 103:19, 20). У цьому місці Він постійно видимо присутній і керує Всесвітом. Перебуваючи в Небесному храмі, Творець благословляє Всесвіт Своїми ділами люблячого провидіння. Саме біля Свого престолу Він зустрічався з усіма Своїми розумними істотами (див. Йова 1:6); саме там вони відповідають поклонінням і благоговінням на присутність і провидіння Господа, на Його любляче та справедливе правління.

Біблія пов’язує престол Бога з Його Небесним храмом (див. Псал. 11:4; 103:19, 20; пор. Вих. 25:8, 9), «небесами», або «місцем постійного перебування» (2 Хронік 6:21, 23, 25, 30, 33, 35, 39). У своїй молитві посвячення Соломон пов’язав храм з небесною оселею Бога (див. також 2 Хронік 6:2, 18, 40, 41). Саме проти цього престолу воював Люцифер на Небесах, звинувачуючи Бога в самолюбному, несправедливому характері та правлінні. Саме на цей престол зійшов Ісус після того, як повністю розкрив Божий характер любові та справедливості.

У своєму Посланні до євреїв Павло також пов’язує Небеса з Божим престолом і Небесним святилищем: «Ми маємо такого Первосвященника, Який сів на небі праворуч престолу Величності. Він – Служитель святині та істинного намету, який поставив Господь, а не людина. Адже кожний первосвященик настановляється на те, аби приносити дари й жертви, тому й потрібно, щоб і Він мав що принести» (Євр. 8:1–3; див. також 1:8; 4:16; 9:23–25; 12:2, 22–24). Отже, як і Даниїл (див. Дан. 7), Соломон (див. 2 Хронік 6) і пізніше Іван (див. Об’явл. 4 і 5), Павло у своєму Посланні до євреїв звертає увагу читачів на небесну оселю Бога, на Його престол і Небесну святиню, звідки Він благословляє Свій народ усіма благословеннями, визначеними в Його початкових планах творіння та спасіння в Христі.

**Ілюстрація: пристрій захисного відключення**

У минулому багато людей гинуло від випадкового удару електричним струмом у побуті. Сучасні будинки оснащені спеціальним пристроєм захисного відключення. Цей пристрій реагує на будь-яку різницю в потоці струму в системі й припиняє подачу електроенергії за мілісекунди. Тож якщо дитина вставить у розетку металевий предмет, пристрій спрацює, зупинить електрострум і врятує дитину від смерті. Бог створив нашу Землю і заселив її розумними вільними людьми, які мали змогу відкинути Господа та згрішити. Наслідки гріха (як і наслідки дотику до дроту під напругою) призводять до загибелі грішника. Бог сказав Адамові та Єві, що вони помруть у день, коли згрішать (див. Бут. 2:17). І все-таки вони не померли. Чому? Можна почути таку відповідь: хоч наші прабатьки не померли, але вони зрозуміли, що сталося, і сховалися від Бога (див. Бут. 3:6, 7). Фактично вони померли в духовному сенсі й були приречені на фізичну смерть через певний час.

Звичайно, така відповідь заслуговує на увагу, однак Євангеліє (особливо викладене в Посланні до ефесян) більше пояснює, чому Адам і Єва не відразу померли за свій гріх. За словами апостола, раніше від створення світу (див. Ефес. 1:4) Бог вбудував у план творіння «елемент безпеки», «духовний захисний пристрій». Коли Адам і Єва згрішили, вони мали негайно померти, оскільки торкнулися «оголеного дроту» гріха. Однак вони не померли відразу, бо запрацював План спасіння, підготовлений Богом ще до створення світу. Серцем цього Плану був Христос, і кожен, хто вірить у Нього, хто обирає перебувати «в Христі», той спасенний від сили й наслідків гріха, від провини, відчуження та смерті.

### Частина III: Практичне Застосування

1\. Обговоріть з учнями вашого класу, як вони можуть організувати служіння подяки в особистому житті, у своєму сімейному житті, спільноті або місцевій церкві. Ці служіння можуть мати різні теми: подяка за План спасіння; за зміни, здійснені Христом в особистому житті людей; подяка за любов Спасителя, явлену в особистому житті людини та в суспільстві; за дароване Ісусом прощення.

2\. Попросіть учнів подумати над запитанням: наскільки духовно піднесене їхнє спілкування? Тобто як їхнє повсякденне усне чи письмове спілкування свідчить, що їхнього життя торкнулася перетворювальна Божа благодать? Чим зміст і манера їхньої розмови схожі на розмову Павла? Попросіть учнів подумати про те, як вони розмовляють із сім’єю, друзями, колегами, людьми в громадських місцях. Чи зосереджені їхні розмови на Христі й чи відображають їхні слова Його характер? Запропонуйте їм переглянути тексти своїх електронних листів і повідомлень у соціальних мережах.

3\. У тексті Ефес. 1:5 Павло пише, що Бог «наперед призначив нас для того, щоб усиновити Собі через Ісуса Христа, згідно з уподобанням Своєї волі». Багато християн розуміє, що апостол навчає концепції призначення: Бог одних обирає для спасіння, а інших не обирає, і ми не можемо протистояти Його волі або змінити Його рішення. Як би ваші учні пояснили цей текст таким групам людей: (1) своїм друзям-християнам, які вірять у концепцію призначення; (2) своїм друзям чи сусідам, які не є християнами?

` `