---
title:  Пояс І Броня
date:   18/09/2023
---

`Як Павло змальовує віруючих, які готуються до боротьби зі злом? Ефес. 6:14; див. також 1 Петра 4:1; 5:8; Римл. 8:37–39.`

Попередження Павла про напружену битву (див. Ефес. 6:13) готує читачів до його останнього заклику вистояти (пор. вірші 11, 13), після якого йде докладний опис духовної зброї християн (вірші 14–17). Апостол закликає їх підперезати свої стегна (пор. Ісаї 11:5). У давнину перед роботою або битвою вільний одяг потрібно було зав’язати навколо талії (пор. Луки 12:35, 37; 17:8). Павло зображує таку картину: віруючий надягає обладунки, як римський легіонер, починаючи зі шкіряного військового пояса з декоративною обшивкою і пряжкою. З пояса звисав ряд шкіряних ремінців, покритих металевими дисками, утворюючи «фартух», який носили як знак рангу для візуального ефекту. Він виконував важливу функцію, підперізуючи одяг.

Істина походить не від віруючих, це Божий дар. Однак вона не повинна бути абстрактною цінністю, яка не справляє перетворювального впливу на їхнє життя. Християни повинні «підперезатися» Божою істиною, випробувати і використати цей Божий дар. Не так вони володіють Божою істиною, як Божа істина володіє ними і захищає їх.

Далі апостол закликає віруючих зодягнутися в «броню праведності» (пор. 1 Сол. 5:8). Як і пояс істини, броня має Божественне походження, адже є частиною обладунків Ягве в Його ролі Божественного воїна (див. Ісаї 59:17). Броня, або кольчуга, якою користувалися воїни за часів Павла, — це старовинний військовий обладунок у вигляді сорочки з металевих кілець, або з накладених одна на одну бронзових чи залізних пластин, або із залізних смужок, скріплених з напуском. Такі обладунки захищали життєво важливі органи від ураження холодною зброєю. Так само і віруючі повинні мати духовний захист — броню Божої праведності. У своєму Посланні Павло пов’язує праведність зі святістю, добротою і правдою/істиною (див. Ефес. 4:24; 5:9); праведність відображена в справедливому й доброму ставленні до людей, особливо до членів Церкви.

`Чи відчули ви у своєму житті, що доброта, святість та істина можуть бути захистом?`