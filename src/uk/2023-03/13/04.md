---
title:  'Взуття: Готовність Благовістити Мир'
date:   19/09/2023
---

Римський солдат, готуючись до битви, взував міцні військові сандалії. Їхня багатошарова підошва, вкрита грубими шипами, допомагала солдатові твердо стояти на ногах (див. Ефес. 6:11, 13). Ця метафора Павла перегукується зі словами Ісаї 52:7–10, де йдеться про те, що благовісник приносить звістку: битва Ягве за Свій народ виграна і тепер панує мир: «Які гарні на горах ноги благовісника, що звіщає про мир» (вірш 7).

`У Посланні до ефесян Павло вісім разів вживає слово «мир» (див. Ефес. 1:2; 2:14–17; 4:3; 6:15, 23). Це свідчить про те, що апостол дуже зацікавлений у мирі. Чому ж він так багато пише про військові обладунки?`

Павло зазначає, що Христос — «наш мир», Він проповідує «мир вам — далеким, і мир вам — близьким», об’єднуючи юдея і язичника в «одну Нову Людину» (Ефес. 2:14, 15, 17). Зберігаючи у своєму серці Благу вістку про спасіння в Христі та про Його служіння примирення, живучи Його перемогою в минулому і чекаючи переможного вигуку в майбутньому, християни взуваються і готові до битви. Як і давній благовісник (див. Ісаї 52:7), віруючі — це вісники, які сповіщають про перемогу Христа і Його мир.

Однак Павло не бажає, щоб ми розуміли його заклик до бою як клич взяти до рук зброю проти наших ворогів. Ось чому він змальовує віруючих готовими «благовістити мир» (Ефес. 6:15). Апостол також не бажає, щоб віруючі ворогували з іншими, оскільки неодноразово закликає до єдності й добрих взаємин (див. Ефес. 4:25–5:2). Церква повинна «завойовувати світ», використовуючи євангельський арсенал християнських чеснот (покору, терпіння, прощення та ін.) і дій (молитву, поклоніння). Такі вчинки мають стратегічний характер, вказуючи на великий Божий план об’єднання всього в Христі (див. Ефес. 1:9, 10).

Як наведена нижче цитата допомагає нам зрозуміти, що означають військові образи Павла в житті віруючих? «Бог закликає нас зодягнутися у всю Божу зброю. Ми хочемо мати не обладунки Савла, а всі обладунки Бога. Тоді ми зможемо трудитися із серцями, сповненими христоподібної ніжності, співчуття й любові» (Ellen G. White. [Australasian] Union Conference Record. July 28, 1899).