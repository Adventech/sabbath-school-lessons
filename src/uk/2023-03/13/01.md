---
title:  Миротворство
date:   16/09/2023
---

### Біблійні тексти для дослідження
Ефес. 6:10–20; 1 Петра 4:1; 5:8; Ісаї 59:17; 52:8–10; 1 Сол. 5:16–18.

> <p>Пам’ятний вірш</p>
> «Понад усе візьміть щит віри, яким зможете погасити всі вогненні стріли лукавого; візьміть шолом спасіння і духовний меч, яким є Боже Слово» (Ефес. 6:16, 17).

Книгу «Подорож пілігрима в Небесну країну» написав усесвітньо відомий класик і проповідник XVII ст. Джон Буньян під час перебування у в’язниці. В одному епізоді книги йдеться про те, як пілігрима, котрого звали Християнин, провели в збройову палату палацу й показали всіляке спорядження, яке Господь приготував для пілігримів: меч, щит, кольчугу, взуття, яке не зношується. І всього тут було достатньо, щоб цим могли скористатися для служіння Господу стільки людей, скільки зірок на небі. Перед від’їздом Християнина знову привели в збройову і вдягли з голови до ніг у міцні, непробійні обладунки на випадок можливого нападу на нього в дорозі.

Твір Буньяна (вперше опублікований 1678 р.) нагадує про документ, написаний приблизно за 1600 років до цього і також у в’язниці, — про Послання апостола Павла до ефесян. Пишучи цей лист, великий апостол-місіонер уявляє велике військо, Церкву, яка відвідує Божу збройову палату і одягається в Божественну панопліа (грец.) — повне озброєння з голови до ніг. У Божій збройовій палаті зберігається досить найкращих обладунків, аби кожен воїн Христа, вирушаючи встановлювати мир в Його ім’я, був одягнений з голови до п’ят.