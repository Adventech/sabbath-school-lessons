---
title:  Молитва На Полі Бою
date:   21/09/2023
---

Завершуючи свою «бойову» настанову, Павло закликає віруючих постійно молитися «за всіх святих» (Ефес. 6:18) і за самого Павла як про позбавленого волі посла (вірші 19, 20). Такий заклик до молитви можна розглядати як розширення військових образів, оскільки звернення до Бога (або богів) у молитві було звичною практикою на давньому полі бою. Наприклад, у Біблії ми знаходимо розповідь про те, що після бойового заклику Яхазіїла «вклонився Йосафат обличчям до землі, а ввесь Юда та мешканці Єрусалиму попадали перед Господнім лицем, щоб уклонитися Господеві» (2 Хронік 20:18). Хоч молитва не є сьомим елементом обладунків, проте це невід’ємна частина «бойової» настанови Павла й військової метафори.

Насамперед Павло просить своїх адресатів щиро, постійно й наполегливо молитися «за всіх святих» (Ефес. 6:18). Якщо Церква бажає бути успішною у боротьбі із силами зла, їй необхідно практикувати залежність від Бога через натхнену Духом молитву.

Друге молитовне прохання Павла — про нього самого: «і за мене» (вірш 19). Він просить молитися про те, аби Бог допоміг йому проголосити вістку істини («щоб мені було дано слово») у відповідний час («коли відкриваю свої уста») і правильно («відважно проповідувати»), а також викласти найважливішу тему — «таємницю Євангелія» (вірш 19). Остання фраза означає, що ми можемо «проповідувати таємницю» про Божу милість до язичників, явлену в їхньому спасінні в Христі разом з євреями (див. Ефес. 3:1–13). Завдяки цьому буде створено одну нову людину (див. Ефес. 2:15; див. також вірші 11–22) як ознаку всеосяжного плану — «об’єднати в Христі все те, що на небі та що на землі» (Ефес. 1:10).

`Перегляньте деякі заклики до молитви в Новому Завіті. Який із них найбільше надихає вас? Чому? Луки 18:1–8; Филп. 4:6; Колос. 4:2; 1 Сол. 5:16–18.`

Чому віруючих так часто закликають наполегливо молитися? Метафора Павла про всю Божу зброю показує дві причини: (1) духовна битва з надприродними ворогами реальна й вирішальна; (2) ми можемо просити Бога виконати Його обітниці про духовну силу й перемогу (див. Ефес. 6:10–17). Серйозна й наполеглива молитва дає нам можливість об’єднатися з Джерелом усякої благодаті й дякувати Богові за Його силу.