---
title:  Щит, Шолом І Меч
date:   20/09/2023
---

`Коли і як віруючі, які беруть участь у великій боротьбі, повинні використовувати щит, шолом і меч? Ефес. 6:16, 17.`

Щит, про який пише Павло, — це великий прямокутний щит римського легіонера. Його виготовляли з дерева й обтягували шкірою, його краї загинали всередину для захисту від бічних атак. Зволоженими водою щитами «зможете погасити… вогненні стріли» — стріли, вмочені в смолу й підпалені. Словосполучення «щит віри» відображає старозавітний символ Бога — Захисника Свого народу (див. Бут. 15:1; Псал. 3:4). Узяти «щит віри» (Ефес. 6:16) — це означає вступити у всесвітню битву, покладаючись на Господа, Який бореться від імені віруючих (вірш 10), забезпечує найкращою зброєю (вірші 11, 13) і дарує перемогу.

Римський бойовий шолом виготовляли із заліза чи бронзи. До купола, який захищав голову, додавали лицьову пластину, захист на щоки, навушники й наспинник (що захищав шию і частину спини). Зважаючи на гарний захист, який забезпечував такий шолом, «шолом спасіння» (вірш 17) символізує спасіння віруючих у єдності з воскреслим, звеличеним і прославленим Христом (див. Ефес. 2:6–10). Надіти «шолом спасіння» означає відкинути страх перед злими духами й довіритися верховній владі Христа (пор. Ефес. 2:1–10).

Останній елемент обладунків — «духовний меч, яким є Боже Слово» (Ефес. 6:17). Меч римського легіонера був короткий і двосічний. Звичайною тактикою бою було метати два списи (Павло не згадує про це), а потім діставати короткий меч і завдавати ударів. Меч віруючих — «духовний меч» — це «Боже Слово», натхнене Святим Духом. Павло виступає у ролі генерала, закликаючи до зброї та проголошуючи слова надії і перемоги від Божественного Головнокомандувача. Саме ці обітниці, записані в уривку Ефес. 6:10–20, і є «Боже Слово» — основна зброя в битві проти зла. «Боже Слово» — це також великі євангельські обітниці, які ми знаходимо в Біблії.

`Як військова термінологія допомагає нам зрозуміти, наскільки реальна велика боротьба і наскільки серйозно ми повинні до неї ставитися?`