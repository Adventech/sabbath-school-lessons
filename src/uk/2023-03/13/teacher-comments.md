---
title:  Коментарі для вчителів
date:   22/09/2023
---

Ключові вірші: Ефес. 6:16, 17.

### Частина I: Огляд

Перераховуючи й описуючи Божі обладунки (пояс, броню, взуття, щит, шолом, меч), Павло, звертаючись до всієї армії, використовує грецькі дієслова в другій особі множини: «зміцнюйтеся» (вірш 10), «зодягніться», «могли протистати» (вірш 11), «візьміть», «стійте» (вірші 13, 14) тощо. Фактично більшість дієслів, які Павло адресує Церкві, стоять у множині. Отже, апостол Павло малює перед нашими очима славну Божу армію відважних воїнів, повністю споряджених для виконання своєї місії.

Однак яке завдання цієї армії? Християни озброєні й готові проголосити по всьому світі Благу вістку. Вістку про те, що Господь дарує мир Усесвіту і людям на Землі, мир у сім’ї, між поколіннями та класами. Проте цей мир досягається не завдяки компромісу чи конформізму, коли всі сторони в конфлікті домагаються прийняття частини своїх цінностей, світогляду чи пріоритетів. Бог приніс мир, виявивши Свою любов і справедливість на хресті й у такий спосіб вигравши битву зі Своїми обвинувачами й ворогами. Коли люди приймають те, що Господь Ісус здійснив на хресті, Бог радісно благословляє їх Христовою праведністю. Саме праведність і любов Господа приносять мир між людьми й Богом, між людьми та всім Усесвітом. І саме цей мир проголошують християни. Історія народів, релігій, культури, філософії, психології і науки показала, що не існує іншого шляху до миру. Оскільки християни відчули цей мир у своєму житті, у своїх сім’ях, громадах і Церкві, вони можуть явити його всьому людству і навіть Усесвіту.

**Теми уроку**. Цього тижня дослідження зосереджено на чотирьох взаємопов’язаних темах:

1. Церква залучена до всесвітнього конфлікту і сповіщає Євангеліє світові.
2. У цій битві ми боремося не одні, а «у Господі» та в Його обладунках.
3. Ми не самотні воїни, а єдина Божа армія, Божий народ.
4. Ми боремося в битві, результат якої вже визначено: Христос на Голгофі вже здобув перемогу над гріхом, злом, смертю й сатаною.

### Частина II: Коментар

**Війна і мир**

У тексті Ефес. 6:10 Павло тричі говорить про силу, використовуючи три різних слова: дієслово ендюнамоо («зміцнювати») і два іменники: кратос («могутність, сила») і ісхюс («сила, міць). Апостол використовував подібні слова на початку свого Послання (див. Ефес. 1:19–21), де описував Божу велич і силу, явлену в Христі. Тепер, наприкінці Послання, він запевняє ефесян, що ця сила доступна і їм. Він знову говорить про силу, оскільки вводить тему конфлікту, війни, боротьби й подолання перешкод.

Християнське життя тісно пов’язане з боротьбою і подоланням перешкод. Правда й те, що всі релігії, філософії, науки, література й історія, усі наративи (тобто розповіді) на теми еволюціонізму, марксизму, нацизму сприймають та описують життя як боротьбу й конфлікт. Насправді, будь-хто, бажаючи зацікавити інших своєю історією, має побудувати її на конфлікті й боротьбі. У таких історіях головний герой бореться з чимось чи кимось, наприклад, із надзвичайною силою, із чорною дірою, невиліковною хворобою.

Однак боротьба християнина, як пояснює Павло, спрямована проти «підступності диявола» (Ефес. 6:11). Ця війна «не з тілом і кров’ю, але з началами, з владами, зі світовими правителями темряви цього віку, з піднебесними духами злоби» (вірш 12; див. також 1:19–21; 2:6; 3:10). Духовна битва в піднебесних сферах справляє вирішальний вплив на наше життя. Ми всі безпосередньо залучені до боротьби і повинні вибрати в ній одну зі сторін.

У своєму Посланні Павло пояснює, що ми беремо участь у цій війні не просто тому, що борються дві наддержави, а ми невинні жертви, які потрапили в цю битву не з власної волі. Фактично все навпаки: Сам Бог втрутився в боротьбу заради нас. Люди приєдналися до сил темряви й стали противниками Бога. Та замість того щоб знищити нас, Господь вирішив боротися за наше спасіння. Він узяв на Себе нашу провину та гріх, помер замість нас, щоб принести нам мир і дарувати Свою праведність.

Ось чому, стаючи християнами, ми приймаємо Божу пропозицію миру та Його заклик відчути цей мир; ми хочемо поділитися цим миром з іншими людьми, які все ще перебувають у стані війни з Богом. Приєднавшись до армії Христа, ми стаємо мішенню диявола, а також усіх інших сил зла. Аби протистояти їхнім нападкам, нам потрібна вся Божа зброя.

«Багато людей вважає, що боротьба між Христом і сатаною не стосується безпосередньо їхнього власного життя, тому не викликає в них особливого зацікавлення. Насправді ж ця боротьба повторюється в кожному людському серці. Ніхто не в змозі залишити лави прихильників зла, щоб служити Богові, не зазнавши нападів сатани. Спокуси, котрим протистояв Христос, ті самі, перед якими нам буває так важко встояти. На Нього вони напосідали настільки сильніше, наскільки Його характер досконаліший за наш. Несучи на Собі страшний тягар гріхів світу, Христос витримав випробування апетитом, любов’ю до світу й любов’ю до показного, котра породжує зарозумілість. Це були ті самі спокуси, котрі здолали Адама та Єву й котрі так легко долають і нас» (Е. Уайт. Бажання віків. С. 116).

**Велика боротьба**

У своїй великій праці «Систематичне богослов’я» Норман Галлі підкреслює, що християнське богослов’я зазвичай випускає з уваги тему всесвітнього конфлікту, або великої боротьби (див. Norman Gulley. Systematic Theology: The Church and the Last Things. [Berrien Springs, MI: Andrews University Pres, 2016]. Vol 4. P. 478). Для багатьох християн велика боротьба (всесвітній духовний конфлікт між Богом і злими силами сатани) є однією з деталей, пов’язаних із теодицеєю. Таке всеосяжне вчення, що об’єднує всі інші вчення як систематично, так і історично, суперечить вченню адвентистів сьомого дня. Для адвентистів тема великої боротьби – це не лише система доктрин, а й історія, Божа історія. Це історія про творіння, наш бунт проти Творця, Його жертовну любов до нас і пряме втручання в історію нашого світу через Прихід у наш світ у тілі людини, про Його смерть на хресті, воскресіння й вознесіння. Це історія про Його бажання відновити наші взаємини з Ним і про постійні діяння на благо людини, історія про відновлення єдності й любові в людстві через Церкву, про Його обіцянки покласти край історії гріха та зла і ввести нас у Його вічні радість та мир. Саме тому адвентисти сьомого дня включили тему великої боротьби у свої «Основи віри» як доктрину 8, затверджену Генеральною Конференцією 1980 року:

«Усе людство залучене до великої боротьби між Христом і сатаною. Вона почалася на Небі через те, що були поставлені під сумнів характер Бога, Його Закон і справедливість Божого правління у Всесвіті. Один із створених ангелів, наділений свободою вибору, у своєму самозвеличенні став сатаною, противником Бога. Це спричинило повстання частини ангелів. Сатана викликав дух протистояння Богові в нашому світі, коли ввів Адама та Єву в гріх. Унаслідок учиненого людьми гріха образ Божий у людині був спотворений. Створений світ втратив свою гармонію і був спустошений під час всесвітнього потопу, про що свідчить представлена в Бут. 1–11 хронологія. На очах у всього творіння цей світ перетворився на арену всесвітньої боротьби, унаслідок якої люблячий Бог буде утверджений у Своїх правах. Христос посилає Святого Духа й вірних ангелів, щоб вони допомагали Божому народові в цій великій боротьбі, спрямовували, захищали та зміцнювали його на шляху, що веде до спасіння» (Основи віри. https://esd.adventist.org/adventist-beliefs/fundamental-beliefs/8-velikaya-borba/).

Герберт Е. Дуглас докладно пояснює роль теми великої боротьби (ТВБ) у богослов’ї адвентистів сьомого дня: «Для адвентистів сьомого дня ТВБ є основною концепцією, яка забезпечує узгодженість усіх біблійних тем. Вона виходить за межі розділень, які століттями розколювали християнську Церкву. Вона приносить мир теологічним противникам, які раптово бачать у новій гармонії ті істини, за які кожен із них люто боровся. У цьому полягає унікальність адвентизму. Ця унікальність не є особливим елементом його богослов’я, як, наприклад, його вчення про Святиню. Відмітна риса адвентизму полягає в його загальному розумінні центрального послання Біблії, яке керується його основним принципом – темою великої боротьби» (“The Great Controversy Theme: What It Means to Adventists”, Ministry, December 2000. Р. 5).

### Частина III: Практичне Застосування

Попросіть учнів прочитати й обговорити в класі такі запитання:

1\. Як можна надати промові «воєнізований» підтекст у повсякденному житті? Подумайте також про нібито «войовничу» мову, яка використовується в деяких наших гімнах, віршах і біблійних уривках. Як адвентисти сьомого дня, ми ясно розуміємо, що застосовуємо таку мову й висловлювання в духовному значенні. Однак цю мову можуть неправильно зрозуміти довколишні, які вважають християнство в цілому й адвентизм сьомого дня зокрема релігією миру. Як зберегти біблійний ідеал боротьби з духовними силами зла в рамках великої боротьби, допомагаючи нашим друзям і довколишнім зрозуміти, що наша Церква є спільнотою Божої любові, благодаті й миру? Обговоріть свою відповідь не лише з класом Суботньої школи, а й зі своєю громадою.

2\. Уявіть, що вашу громаду запрошують взяти участь у проєктах зі зміцнення миру у вашому районі, регіоні чи країні. Як ваша церква може брати участь у таких проєктах? Як ваша громада може бути впевнена, що її участь не є політичною, а заснованою на вченні Ісуса й апостолів у контексті біблійних тем великої боротьби та Євангелія?

` `