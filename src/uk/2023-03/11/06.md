---
title:  Пани-Раби
date:   07/09/2023
---

В останніх словах Павла, звернених до рабів: «чи він раб, чи вільний» (Ефес. 6:8), слово «вільний» стосується рабовласників. І тепер апостол дає їм свою пораду, уявляючи рабів і рабовласників, які стоять нарівні перед Христом на суді (пор. 2 Кор. 5:10; Колос. 3:24, 25).

`Прочитайте текст Ефес. 6:9. Якби ви були рабовласником-християнином, який слухав Послання до ефесян у вашій домашній церкві, то як би відреагували на цю пораду, запропоновану в присутності ваших рабів?`

Павло звертається до панів, господарів рабів, із суворою настановою, яка показує різкий контраст між «панами» (грец. хой кюріой), які мали звичку «погрожувати» (грец. апейле — «погроза») своїм рабам, і «Господом» (хо Кюріос), Христом, Який «не зважає на особу».

Павло закликає: «І ви, пани, так само робіть їм [рабам]»; ці слова шокували рабовласників першого століття. За словами апостола, пани повинні відповідати своїм рабам справами доброї волі, керуючись вірністю Христу, що відповідає тому, до чого Павло спонукав рабів (вірші 5–8). Він закликає панів припинити погрожувати своїм рабам, хоч тоді це була звичайна практика. Господарі застосовували найрізноманітніші покарання, зокрема побиття (див. 1 Петра 2:20), сексуальне насильство, продаж і розлуку з близькими, надмірну працю, голод, кайдани, таврування і навіть смерть.

Апостол підкріплює свої повеління двома мотивами, які спонукають рабовласників зазирнути за межі соціальних структур греко-римського світу: 1. І господарі, і їхні раби є рабами одного Господа («знаючи, що й ви, і вони мають Господа на небесах»; пор. Колос. 4:1); 2. Небесний Господь судить усіх неупереджено. Оскільки Бог ставиться до людей, яких вважають рабами, так само, як і до всіх інших, то і рабовласники повинні так чинити (пор. Филм. 15, 16).

Багато істин, викладених у Посланні до ефесян, були особливо цінні для рабів-християн: усиновлення (див. Ефес. 1:5); викуплення (див. Ефес. 1:7); успадкування (див. Ефес. 1:11, 14; 3:6); місце на Небесах у Христі (див. Ефес. 2:6); набуття статусу «співгромадян святих і домашніх для Бога» (Ефес. 2:19; пор. 3:14, 15); невід’ємні частини тіла Христового (див. Ефес. 3:6; 4:1–16). Уривок Ефес. 6:5–9 підсумовує всі ці істини, зображуючи нові стосунки між рабами й рабовласниками.