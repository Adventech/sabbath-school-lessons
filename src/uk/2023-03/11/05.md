---
title:  Раби Христа
date:   06/09/2023
---

`Прочитайте уривок Ефес. 6:5–8. До чого Павло закликає рабів-християн у цих текстах?`

Павло закликає рабів-християн слухатися своїх господарів, щиро й охоче служити їм. Зауважте, що апостол неодноразово просить рабів здійснити велику заміну. Тобто вони не повинні ставити свого рабовласника на місце Христа, пропонуючи йому таку вірність, яка належить лише Господу. Навпаки, в обов’язках і вірності, що мотивують їхнє щире й старанне служіння, вони повинні поставити Христа, Господа, на місце рабовласника. Заохочуючи здійснити цю важливу заміну, Павло пропонує перетворене, християнське розуміння взаємин між паном і рабом.

Зверніть увагу на аргументи, висунуті апостолом на користь такої заміни:

* Павло применшує владу рабовласників, називаючи їх земними панами, і вказує на справжнього Небесного Господаря (вірш 5).
* Раби повинні служити «зі страхом і тремтінням, у простоті вашого серця, як Христу» (вірш 5, виділено автором).
* Павло стверджує, що раби-християни повинні служити як раби не своїх панів, а як раби Христа (вірш 6).
* Звершуючи своє служіння, раби повинні виконувати «Божу волю щиро», пам’ятаючи, що Господь дивиться на них (вірш 6).
* Павло закликає до позитивно вмотивованого служіння — «як Господу, а не як людям» (вірш 7).

За своє щире служіння раби-християни можуть чекати повної нагороди від Христа під час Його Приходу. Вони виконали свою працю для Господа і можуть чекати винагороди від Нього, що було особливо привабливе для рабів, чия праця не оплачувалася. Через неналежне ставлення земного пана раб може страждати, зазнаючи покарання (пор. 1 Петра 2:18–20). Однак у віруючого раба є Господь, Який уважний до кожного, визначає міру вчиненого ним добра (вірш 8) і пропонує гідну винагороду.

`Розмірковуючи над наведеними вище порадами Павла, які принципи ми можемо почерпнути щодо взаємин із людьми в сучасному суспільстві?`