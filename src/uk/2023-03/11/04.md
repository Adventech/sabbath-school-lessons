---
title:  Рабство В Біблії Та Історії
date:   05/09/2023
---

`Прочитайте настанови рабам і рабовласникам у таких уривках: Ефес. 6:5–9; Колос. 3:22–4:1; 1 Кор. 7:20–24; 1 Тим. 6:1, 2; 1 Петра 2:18–25. Як би ви підсумували ці поради?`

Ми дивуємося, читаючи звернення Павла до рабів-християн та їхніх рабовласників-християн, які перебувають разом у домашніх церквах Ефеса. Очевидно, рабство в греко-римському світі суттєво відрізнялося від пізнішої версії у Новому Світі. Воно не було зосереджене на одній етнічній групі. Міські домашні раби іноді отримували можливість здобути освіту і могли працювати архітекторами, лікарями, філософами. Часом ці раби отримували свободу після обмеженого періоду служби, хоч більшість до кінця життя перебувала в неволі.

Однак таке ставлення до рабів було не скрізь, і в сільській місцевості вони виснажливо працювали. Незалежно від місця роботи раби підкорялися майже необмеженій владі й авторитету рабовласника, який володів ними, їхніми дружинами й дітьми. Слова римського мімічного поета, колишнього раба Публілія Сіра нікого не залишають байдужим: «Краще померти, ніж жити приниженим рабом».

Рабство було невід’ємною частиною суспільства, у якому жив Павло. Він згадує про нього не як соціальний реформатор, а як пастор. Пастор Павло пропонує віруючим поради щодо того, як жити в навколишніх реаліях і сформувати нове бачення, зосереджене на перетворенні окремого віруючого, що пізніше може вплинути на суспільство загалом. «Його бачення не передбачало звільнення рабів у Римській імперії. Імовірно, його погляд був звернений на дещо інше, ніж юридичне звільнення від рабства, тобто на нове творіння, засноване на спілкуванні братів і сестер як усиновлених Божих дітей… Для апостола соціальна революція мала відбутися в Церкві, у тілі Христовому на місцевому рівні, у християнській домашній церкві та сім’ї» (Scot McKnight. The Letter to Philemon. Grand Rapids, MI: Eerdmans Publishing Company, 2017. Р. 10, 11).

`Одна з найбільших плям в історії християнства — використання біблійних уривків про рабство для виправдання цієї системи. Який серйозний урок ми повинні засвоїти для себе щодо того, наскільки обережно необхідно поводитися з Божим Словом?`