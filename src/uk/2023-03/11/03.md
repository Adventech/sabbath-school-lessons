---
title:  Поради Батькам
date:   04/09/2023
---

`Порівняйте тексти Ефес. 6:4 та Колос. 3:21. Що апостол Павло радить робити батькам на противагу поведінці, яка дратує їхніх дітей? Колос. 3:21.`

Єврейський документ «Сирах», доступний за часів Павла, радить батькам, як поводитися зі своїми синами: «Хто любить свого сина, той нехай частіше карає його, щоб згодом утішатися ним… Пести дитя, і воно злякає тебе; грайся з ним, і воно засмутить тебе... Навчай сина твого і працюй над ним, щоб не засмучуватися через його непристойні вчинки» (Сирах 31:1, 9, 13).

Однак повчання Павла має зовсім інший тон. Спочатку він закликає батьків позбутися негативу: «не дратуйте своїх дітей». Далі апостол радить культивувати позитив: «виховуйте їх у послусі та вченні Господа» (Ефес. 6:4). За часів Павла батьки мали повну юридичну владу над дітьми, яких вважали своєю власністю. Батьки мали право застосовувати до своїх дітей жорстокі покарання, аж до смерті. Фактично в деяких стосунках влада батька над своїми дітьми перевершувала владу господаря над своїми рабами. Писання не схвалює такої влади, роз’яснюючи, як будувати сімейні стосунки. У контексті вірності Христу Павло закликає батьків-християн переосмислити застосування своєї влади, оскільки діти, яких провокують на роздратування, не зможуть прийняти «послух та вчення Господа» (вірш 4). Тут міститься заклик поважати дітей як учнів Христа, щоб вони брали активну участь у поклонінні.

«Батьки й матері, у своїй сім’ї ви повинні виявляти Божий характер. Вам слід вимагати послуху, але не в словесній бурі, а в любові й доброті… Будьте приємні у спілкуванні із сім’єю, утримуйтеся від будь-якого слова, яке може викликати роздратування. “Батьки, не дратуйте своїх дітей”, — така Божественна настанова… Слово Боже не дозволяє ні батьківської суворості чи тиску, ні дитячої непокори. Божий Закон і в сімейному житті, і на державному рівні походить із безмірно люблячого серця» (Е. Уайт. Виховання дітей. С. 259).

`Хоч у контексті цього уроку йдеться про батьків і дітей, які принципи ми можемо почерпнути з наведених текстів щодо нашої взаємодії з іншими людьми?`