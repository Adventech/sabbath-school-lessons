---
title:  Коментарі для вчителів
date:   08/09/2023
---

Ключовий вірш: Ефес. 6:9.

### Частина I: Огляд

Обговоривши тему єдності сім’ї, Павло заглиблюється в одну з найбільш суперечливих і найскладніших категорій єдності: єдність між поколіннями й між соціальними групами чи класами. Для складних ситуацій у Павла є те саме євангельське рішення: єдність «у Господі». Апостол радить дітям поважати своїх батьків у Господі. Ця фраза вже поміщає дітей у сферу християнської сім’ї і суспільства, у якому до них ставляться як до членів Божої родини. Батькам апостол дає пораду: ставтеся до своїх дітей як до тих, котрі належать Господу. Проте цей принцип не означає, що дітей не можна виховувати, виправляти й дисциплінувати. Однак батьки повинні підходити до виховання дітей так само, як це робить Бог.

Усупереч заявам деяких критиків Біблії, Павло не підтримував згубного інституту рабства, а підходив до нього як пастир, стратегічно. Слідом за Ісусом, Який відкидав насильницьке розв’язання проблеми гонінь і гноблення (Ісус сказав Петрові: «Сховай меча до піхов» (Івана 18:11)), апостол закликав шукати розв’язання цієї соціальної проблеми (як і інших) у Христі. Як і Павло, раби повинні бачити себе рабами Христа і старанно працювати для Господа Ісуса. З іншого боку, раби мають сприймати своїх панів як людей, які також потребують спасіння. Рабовласникам слід вважати своїх рабів співгромадянами Божого Царства, а себе – рабами Небесного Пана. Зниження соціальної напруги між паном і рабом полягає в тому, що в Церкві і пани, і раби однаково покликані, усиновлені Христом і вознесені з Ним на Небеса. Вони поклоняються Богові-Спасителю і покликані повністю перетворитися завдяки присутності в них Святого Духа.

**Теми урокі**. У цьому дослідженні виділяються дві основних теми:

1. Єдність між поколіннями: діти й батьки можуть бути по-справжньому єдині лише «у Господі».
2. Єдність між соціальними класами: рабовласники й раби можуть бути єдині тільки «у Господі».

### Частина II: Коментар

**Єдність дітей та батьків, рабів і панів**

В уривку Ефес. 6:1–9 Павло продовжує тему єдності, яку Бог дарує людству й Церкві через Ісуса Христа. Апостол торкається двох делікатних сімейних і соціальних питань: стосунки між поколіннями та взаємини між рабами й панами. Він закликає дітей слухатися своїх батьків «у Господі, бо це справедливо» (вірш 1). Так говорить Божа заповідь, заповідь з обітницею про благословення та процвітання (вірші 2, 3). З іншого боку, Павло закликає батьків-християн не провокувати дітей на гнів, поводячись з ними на свій розсуд. Завдання батьків полягає в тому, щоб «виховувати їх у послусі та вченні Господа» (вірш 4), а не відповідно до своєї мудрості. Дітей потрібно виховувати так, щоб вони будували власні зрілі взаємини з Господом. Діти повинні бути залучені до корисної роботи вдома, але така робота має бути засобом виховання, а не експлуатації. Стосунки між батьками й дітьми – це основа суспільства. На жаль, у всі часи та в будь-якому суспільстві у сімейних стосунках нерідко проявляється жорстокість з боку як батьків, так і дітей. Апостол упевнений, що ця напруга між поколіннями викликана гріхом і може знизитися в Церкві лише тоді, коли сім’я перебуватиме в Христі.

Павло закликає рабів-християн «слухатися земних панів зі страхом і тремтінням, у простоті… серця, як Христа» (вірш 5). Це не означає, що він схвалює щось таке очевидно неправильне і зле, як рабство. Він також не проводить паралелі між земними панами та Христом, а наголошує на важливості справжнього навернення рабів і панів.

Ми повинні бути справжніми християнами, у яких би обставинах не опинилися. У грішному світі ми часто опиняємося у важких ситуаціях. Хтось із нас обмежений хворобою, інший – стихійним чи соціальним лихом, а комусь навіть загрожує смерть. Звичайно, за таких обставин Писання навчає нас робити все можливе, щоб покращити або змінити наше життя. Однак наші зусилля не завжди дають результат. Тому найважливіше, що має зробити християнин, – твердо триматися своєї істинної віри та взаємин із Христом.

Саме про це говорить Павло ефеським рабам: якщо ти раб, як Йосип у Єгипті, і не можеш змінити своє жахливе становище (див. 1 Кор. 7:21–23), згадай таємницю Євангелія і благословення Христа з Небес, згадай про даровану тобі честь, адже Він підніс тебе із Собою до Божого престолу. Усі ми також повинні пам’ятати, що є камінням у Божому храмі та членами Його тіла. Ми пережили відродження наших сердець і зміну способу життя, перетворення наших поглядів та переконань. І всі ці дивовижні зміни здійснив Святий Дух, Який живе в нас.

Отже, подібно до Йосипа в Єгипті, працюйте для свого господаря (як ви працювали б для Ісуса) і процвітайте в його домі. Така поведінка не є лестощами, підлабузництвом, самообманом і не веде до розвитку рабського менталітету. Вона відкриває суть християнського ставлення. За будь-яких обставин і при будь-якому суспільному устрої найважливіше для християнина – його навернення та відродження, результатом чого стане щире, старанне, досконале ставлення до праці й життя (Ефес. 6:6–8).

З іншого боку, Павло закликає панів-християн: «так само робіть їм» (вірш 9), тобто треба бути панами, подібними до Ісуса. Земні рабовласники або люди, які володіють багатством і владою, знають, що Ісус – їхній Учитель. Тому, усупереч думці, що Павло нібито схвалює рабство, він руйнує саму основу рабства, встановлюючи християнський принцип, згідно з яким усі – і раби, і пани – мають одного Господа на Небесах, Ісуса Христа. Усі земні соціальні й економічні відносини повинні відповідати вченню Ісуса Христа. Раби живуть і працюють, насамперед ставлячись до Ісуса як до свого Господа. Пани ставляться до своїх працівників так, як Ісус, їхній Учитель, ставиться до них. Павло наголошує: Бог «не зважає на особу» (вірш 9). Наслідуючи свого Вчителя, Ісуса (Матв. 26:51–53), Павло вірив, що згубний інститут рабства самознищиться завдяки проповіді Євангелія єдності й любові в Христі.

**Учення АСД про дітей**

Адвентисти сьомого дня цінують і шлюб, і дітей, і це відображено в доктрині 23: «Бог благословляє сім’ю і хоче, щоб члени Церкви допомагали одне одному в досягненні повної зрілості. Від батьків очікується, що вони виховають своїх дітей у любові до Господа та в послуху Йому. Приклад і слова батьків допомагають дітям дізнатися, що Христос – ніжний і дбайливий Вихователь, Який бажає бачити всіх викуплених членами Божої сім’ї... Батьки повинні виховувати дітей у любові й послуху Господу. Своїм словом та особистим прикладом вони мають навчати дітей, що Христос – люблячий, ніжний і дбайливий Наставник, Який хоче, щоб усі вони стали членами Його Церкви, членами Божої сім’ї, що включає як самотніх, так і сімейних людей» (Основи віри. https://esd.adventist.org/adventist-beliefs/fundamental-beliefs/).

Про цінність дітей говорять й інші офіційні заяви Церкви адвентистів сьомого дня. На підставі вірша Ефес. 6:4 та інших текстів заява «Виховання та захист дітей» представляє дітей «як дорогоцінні дари від Бога, довірені турботі батьків, сім’ї, громаді віруючих та суспільства загалом», і закликає захищати їх від будь-яких форм жорстокого поводження, насильства й експлуатації. У заяві зазначається, що «багато дітей піддаються суворим покаранням в ім’я біблійного підходу до дисципліни. Виправлення, що характеризується суворим, каральним, диктаторським контролем, часто призводить до обурення й бунту. Така сувора дисципліна також пов’язана з підвищеним ризиком фізичної і психологічної шкоди для дітей, а також з високою ймовірністю того, що молодь вдасться до примусу й насильства у з’ясуванні своїх розбіжностей з іншими. Натомість приклади зі Святого Письма, а також велика кількість досліджень підтверджують ефективність м’якших форм дисципліни, які дозволяють дітям навчатися, розмірковуючи та переживаючи наслідки свого вибору. Було продемонстровано, що такі м’якші підходи підвищують імовірність того, що діти зроблять життєствердний вибір і підтримуватимуть батьківські цінності в міру дорослішання». Ця заява закликає церкви стати «безпечним місцем» для дітей, забезпечуючи «емоційне й духовне зцілення» постраждалих дітей (Виконавчий комітет Генеральної Конференції адвентистів сьомого дня. “Nurture and Protection of Children,” June 23, 2010, available from https://www.adventist.org/ oﬃcial-statements/nurture-and-protection-of-children). Аналогічні заяви, зокрема практичні рекомендації, були опубліковані 1997 року («Питання про сексуальне насильство над дітьми». Виконавчий комітет Генеральної Конференції адвентистів сьомого дня, 1997 р.) і 2000 року («Благополуччя й цінність дітей». Адміністративний комітет Генеральної Конференції адвентистів сьомого дня, 2000). В Адвентистській Церкві кілька відділів служать потребам сім’ї: Відділи сімейного, дитячого, жіночого й молодіжного служіння.

**Учення АСД про рабство**

Адвентисти сьомого дня включили у свої основні доктрини біблійний погляд на різні соціальні проблеми, такі як расизм, рабство й інші соціально-економічні питання, пов’язавши їх з ученням Церкви, як це зробив Павло у своєму Посланні до ефесян. «Основа віри адвентистів сьомого дня», доктрина 14 «Єдність у Христовому тілі» проголошує: «У Христі ми є новим творінням. Серед нас не має бути розбіжностей через расу, культуру, освіту, національність, соціальний і майновий стан, стать. Ми всі рівні в Христі, Який через єдиного Духа пов’язав нас між собою і привернув до Себе. Ми повинні служити та приймати служіння неупереджено і з чистим серцем» (https:// esd.adventist.org/adventist-beliefs/fundamental-beliefs/). Навіть якщо Церква не голосувала за заяву, що стосується рабства, було прийнято відповідні заяви про бідність і людські стосунки, такі як «Заява Церкви АСД з питання бездомності й бідності» (5 липня 1990 р.); «Проблема всесвітньої бідності» (Виконавчий комітет Генеральної Конференції адвентистів сьомого дня, 23 червня 2010 р.), «Єдине людство: проти расизму, кастеїзму, трайбалізму й етноцентризму» (Адміністративний комітет Генеральної конференції адвентистів сьомого дня, 15 вересня 2020 р.).

### Частина III: Практичне Застосування

1\. Можливо, у минулому ви зазнавали жорстокого поводження з боку ваших батьків. Які три принципи, викладені в розділах 5 і 6 Послання до ефесян, можуть бути керівними принципами у вихованні ваших дітей? Як ці принципи можуть допомогти вам зцілитися від шрамів, нанесених вам у батьківській сім’ї?

2\. Може, слова апостола Павла в Ефес. 6 і голос Святого Духа підказують вам, що ви стали на шлях поганого поводження зі своїм чоловіком і дітьми. На основі того, що ви дізналися з Ефес. 5 і 6, складіть план із трьох кроків, аби виправити цю ситуацію. Якщо ж у вашій сім’ї немає цієї проблеми, але ви знаєте людину, яка переживає таку ситуацію, як ви можете допомогти їй?

3\. Якщо у світлі вивченого уроку ви усвідомлюєте, що виявляли непослух і зневагу до своїх батьків, якими трьома способами можете виправити цю ситуацію?

4\. Очевидно, існує тісний зв’язок між образливими стосунками в сім’ї і громаді й тим, що молоді люди залишають Церкву. Що ви як сім’я та/або громада можете зробити для виправлення цієї ситуації? Як ми можемо поєднати виправлення поведінки молодих людей і прояв до них незмінної, непохитної любові?

5\. В уривку Мал. 4:5, 6 пророк повідомляє, що Ілля відвідав Божий народ з посланням примирення поколінь. Наше спасіння – це, по суті, примирення, яке Бог здійснює між нами (Його грішними дітьми) і Собою як нашим Отцем (2 Кор. 5:18–21). У своєму Посланні до ефесян Павло говорить про це саме примирення в Христі між нами і Богом. Це вертикальне примирення відбивається і в наших сімейних, церковних та соціальних взаєминах. Як ваша громада могла б стати центром примирення різних поколінь і соціальних класів у вашому суспільстві?