---
title:  Ми Викуплені Для Спільноти
date:   25/09/2023
---

`Прочитайте другий розділ Послання. Подумайте, що Бог уже зробив для нас через Свого Сина Ісуса Христа?`

«Бог»… Це слово найнадійніше з усіх відомих людству слів. В уривку Ефес. 2:1–10 Павло описує ганебне минуле своїх адресатів. Розділяючи безнадійне становище всього людства, вони були схильні до бунту проти Бога, у їхньому житті панували гріх і сатана (вірші 1–3). «Бог, Який багатий на милість…» Що ж Бог здійснив для них і для нас?

1. Він оживив нас разом із Христом — воскресіння Христа стало нашим.
2. Він воскресив нас разом із Христом — вознесіння Христа є нашим.
3. Він посадив нас на Небесах із Христом — коронація Христа стала нашою (вірші 4–7). Ми не сторонні спостерігачі подій життя Христа, які змі

нюють Всесвіт! Бог здійснює все це не через наші заслуги, а зі Своєї милості (вірші 8, 9). Він бажає, щоб віруючі жили в єднанні з Ісусом і робили добрі діла (вірш 10).

Якщо у віршах 1–10 Павло закликає нас жити в єдності з Ісусом, то в текстах 11–22 він навчає нас перебувати в єдності з іншими людьми як частиною Його Церкви. Смерть Ісуса дарує нам як «вертикальні» переваги, встановлюючи взаємини віруючого з Богом (вірші 1–10), так і «горизонтальні», скріплюючи наші стосунки з людьми (вірші 11–22). Завдяки своєму подвигу на хресті Ісус руйнує все, що розділяє віруючих з язичників і юдеїв, зокрема й зловживання Законом для збільшення прірви між ними (вірші 11–18). Тепер Христос створює дещо дивовижне — новий храм, який складається з віруючих. Язичники, яких колись не допускали до поклоніння у священних місцях храму, тепер приєднуються до віруючих юдеїв і стають одним цілим. Ми також стаємо частиною Божої Церкви, «святим храмом у Господі» (вірші 19–22).

Завдяки Божій милості у вас є привілей прожити цей день у єднанні з Ісусом і вашими одновірцями.

Уривок Ефес. 2:8–10 відіграв свою роль у наверненні багатьох людей. Мартін Лютер знайшов у цих віршах благодать, яка підкорила його серце, а також відкрив для себе деякі головні твердження Реформації: спасіння дароване тільки вірою, тільки завдяки благодаті, тільки через Христа і тільки на Божу славу.

У 1738 році, через 18 днів після свого навернення на лондонській вулиці Олдерсгейт, Джон Уеслі проповідував в Оксфордському університеті, пропонуючи «крик душі» і «маніфест нового руху», заснований на тексті Ефес. 2:8 (см. A. Skevington Wood, “Strangely Warmed: The Wesleys and the Evangelical Awakening,” Christian History [magazine]. Vol. 5. No. 1 [1984]).