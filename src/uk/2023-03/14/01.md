---
title:  Огляд Послання до ефесян
date:   23/09/2023
---

### Біблійні тексти для дослідження
Ефес. 1–6.

> <p>Пам’ятний вірш</p>
> «Адже ви спасенні благодаттю через віру, і це не від вас, це Божий дар, не від діл, щоб ніхто не хвалився. Бо ми — Його творіння, ми створені в Христі Ісусі для добрих діл, які Бог наперед приготував для нас, щоб ми в них перебували» (Ефес. 2:8–10).

Одне з визначних місць Лондона — колесо огляду «Лондонське око». З висоти майже 140 м над річкою Темзою можна побачити все: Біг-Бен, будівлю парламенту, численні історичні палаци й собори. На думку дослідника Нового Завіту Ніколаса Томаса Райта, «Послання до ефесян, якщо порівняти з іншими посланнями Павла, як “Лондонське око”. Це не найдовша й не найповніша з його праць, але з нього відкривається захопливий вид на весь ландшафт. Звідси, у міру обертання колеса, з висоти пташиного польоту ви розглядаєте одну тему за іншою» (Paul for Everyone: The Prison Letters. (London: S.P.C.K. [Society for Promoting Christian Knowledge Publishing], 2004). Р. 3).

У Посланні до ефесян Павло не зосереджується на питаннях місцевого значення. Послання написано так, ніби апостол звертається до всіх християн і всіх церков у світі. Це Послання не підвладне часу, воно дозволяє запропонованому Павлом «захопливому виду» відкритися перед нашим духовним поглядом і проникнути в наш світ. Розглядаючи в останньому уроці кожен розділ, запитаємо себе: які важливі істини Послання до ефесян повинні продовжувати формувати наше життя як віруючих?