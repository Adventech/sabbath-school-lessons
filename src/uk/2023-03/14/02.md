---
title:  Ми Благословенні В Христі
date:   24/09/2023
---

Хтось зобразив Послання до ефесян як Альпи Нового Завіту. А Павло, гід-альпініст, веде нас у першому розділі крутим схилом до вершини. У нас перехоплює подих, і ми вражені відкритим краєвидом.

`Поміркуйте над першим розділом Послання. Що особливо вас надихає? Які вершини ви бачите?`

Уривок Ефес. 1:3–14 можна порівняти з картою, на якій позначено піки на горизонті, оскільки Павло спрямовує нас до благословенного місця на великому ландшафті Плану спасіння. Пейзаж охоплює весь період історії спасіння: від вічності минулого, через наповнені Божою благодаттю діяння в Христі, до вічності майбутнього. Викуплення віруючих відображає Божественні ініціативи, які були здійснені «раніше від створення світу» (вірш 4) і реалізуються зараз у нашому житті (див. вірші 7, 8, 13, 14). Ці споконвічні стратегії будуть повністю завершені в кінці часу (вірші 9, 10). Тоді «все те, що на небі та що на землі», об’єднається в Христі й Божий План для «повноти часів» буде здійснено (вірш 10). Тоді ми до кінця пізнаємо таємницю Божої волі (вірш 9). Ми можемо бути впевнені, що христоцентричне спасіння, у якому ми перебуваємо, є важливою частиною широкомасштабного Божого Плану викуплення всіх, хто в Христі.

Перебування на вершині гори надихає на подяку. В уривку Ефес. 1:15–19 Павло дякує Богові, молячись, щоб віруючі могли здобути приготоване для них спасіння. Ми опиняємося на наступному крутому підйомі, коли апостол вказує нам на воскреслого, прославленого, звеличеного Христа, Який панує над усіма у всі часи (вірші 20–23).

Завдяки Божій благодаті, явленій у Христі Ісусі, ми можемо прожити цей день на вершині гори!

`У вірші Ефес. 1:4 сказано: «Оскільки Він [Христос] вибрав нас у Ньому раніше від створення світу, щоб ми були святі й непорочні перед Ним у любові». Поміркуйте над цими словами. Вибрані в Ньому раніше від створення світу! Яку велику надію дарують вам ці слова, відкриваючи бажання Бога спасти вас?`