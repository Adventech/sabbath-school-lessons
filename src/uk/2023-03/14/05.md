---
title:  Єдність Віри
date:   27/09/2023
---

`У четвертому розділі свого Послання Павло закликає віруючих відмовитися від одних вчинків та обов’язково здійснювати інші. Що це за вчинки?`

Четвертий розділ розпочинається і закінчується закликами до членів Церкви піклуватися одне про одного (вірші 1–3, 32). Між цими закликами Павло робить сильну заяву про те, що ми маємо підтримувати єдність у Церкві. Він починає з перерахування семи «одне»: одне тіло, один Дух, одна надія, один Господь Ісус Христос, одна віра, одне хрещення, один Бог і Отець (вірші 4–6). Ми пов’язані між собою цими духовними реаліями й тому єдині.

Єдність вимагає від нас наполегливої праці, і ми повинні завжди намагатися «зберігати єдність Духа» (вірш 3). Для досягнення єдності нам необхідно бути активною частиною Христового тіла (вірші 7–16). Кожен член Церкви є обдарованою частиною тіла і має сприяти його здоров’ю (вірші 7, 16). Усі повинні отримати користь від праці апостолів, пророків, євангелістів, пасторів, учителів (вірші 11, 12). Вони, як зв’язки й сухожилля, виконують об’єднувальну функцію, допомагаючи нам рости разом до міри зрілості повноти Христа — Голови тіла (вірші 13, 15).

Павло також застерігав віруючих: «Щоб ми не були більше малими дітьми, які носяться хвилями і захоплюються всяким вітром вчення, людською підступністю, лукавством, що вводить в оману» (вірш 14). Ці слова свідчать про те, що рання Церква зіткнулася з внутрішньою боротьбою через «людську підступність».

Далі Павло переходить до свого заключного заклику: «Будьте ж добрими одне до одного, милосердними, прощаючи одне одному, як і Бог через Христа вам простив!» (вірш 32). Він просить віруючих уникати колишньої закам’янілості сердець (вірші 17–24), гніву, крику, зневаги, замінюючи їх добрими, зміцнювальними, благодатними словами (вірші 25–31).

Цей розділ про єдність легко читати, коли все мирно. Значно складніше й важливіше читати його тоді, коли ми опиняємося втягнутими в конфлікт. Чи пам’ятаєте ви про єдність Христового тіла, єдність, за яку Він помер?

`Як ми можемо сприяти єдності Церкви як на місцевому, так і на всесвітньому рівнях? Чому це важливо?`