---
title:  Коментарі для вчителів
date:   29/09/2023
---

Ключові вірші: Ефес. 2:8–10.

### Частина I: Огляд

Тимчасом як Послання до ефесян є ключем до інших послань Павла, дослідження цього тижня є ключем, який відкриває вивчення Послання до ефесян, а саме:

Урок за неділю демонструє захопливий погляд Павла на Божий вічний історичний План творіння й викуплення.

Урок за понеділок підсумовує другий розділ Послання, який наочно показує похмурий стан людства, перебування в гріху та смерті, стан без обітниць, без надії, без Христа і без Бога у світі. Проте Послання до ефесян (і Біблія загалом) не закінчується цим похмурим описом. Павло деталізує основні елементи Євангелія, Божу таємницю, що дає людству надію: у Христі та з Христом Бог воскрешає нас і духовно підносить у Своє Святилище на Небесах. Також у Христі та з Христом ми стаємо Божим новим храмом на Землі. Це перетворення відбувається завдяки благодаті, а благодать є основою християнської віри, життя та місії.

Урок за вівторок висвітлює Божу таємницю створення Церкви.

Урок за середу (див. Ефес. 4) пояснює, як досягти подвійної мети Бога, коли Його діти з усього світу об’єднуються в істинному благочесті, у використанні своїх духовних дарів і в місії. Саме тому єдність є обов’язковою умовою повноцінного існування й успіху Церкви.

Урок за четвер (див. Ефес. 5) повідомляє, що єдності неможливо досягнути, не відкинувши своє колишнє «я». Єдність реалізується лише тоді, коли ми духовно перероджуємося і ходимо в Христі. Це глибоке перетворення в Христі впливає як на наше особисте духовне життя, так і на всі аспекти людського життя, зокрема на наші сім’ї (чоловіків, дружин і дітей) і суспільство (групи людей і соціальні класи).

Урок за п’ятницю (див. Ефес. 6) закликає нас розглядати Церкву як динамічну згуртовану армію, добре споряджену для виконання своєї бойової місії з проголошення Господнього Євангелія миру. Тільки мир Христа і в Христі гарантує нам успіх та життя. Перемога гарантована в Христі. Наш успіх залежить тільки від того, чи будемо ми твердо стояти на істинній основі, віруючи в перемогу Христа.

**Теми уроку**. Вивчення цього тижня є аналізом всього Послання до ефесян, спробою виділити і сплести воєдино всі його основні теми.

### Частина II: Коментар

**Таємниця Євангелія**

У самому серці Послання Павла до ефесян пульсує його захоп лення Євангелієм як таємницею, нині не розгаданою. Він починає своє Послання з прославлення Бога за те, що Він відкрив «нам таємницю Своєї волі» (Ефес. 1:9), і ця таємниця стосується спадщини (вірш 11). Це не таємниця про наш відчайдушний похмурий стан (див. Ефес. 2:1–4) або про відчуження, розділення і ворожнечу, які приніс гріх усьому людству (див. Ефес. 2:11, 12). Для християн у цьому гріховному світі причина розділення й ворожнечі зовсім не є таємницею. Не є таємницею і наша нездатність розв’язати проблему гріха та смерті (див. Ефес. 2:9; Івана 1:13). Ми всі з болем усвідомлюємо, що жодний людський винахід не може витягти нас із гравітаційного поля чорної діри гріха. Таємниця, про яку говорить Павло, – це незбагненне чудо Божої любові до нас! Ми думали, що Бог нас не любить і забув про нас. Ми вважали, що Він віддавав перевагу євреям, а язичники були вигнанцями. Ми вирішили, що справа євреїв назавжди програна, бо вони відкинули Ісуса як Месію.

Виявляється, що у всіх цих аспектах ми помилялися. Коли Господь відкрив Свої таємниці Павлові, він був вражений. Тому, хоч усе Послання до ефесян описує цю таємницю з різних поглядів, у його серці апостол знову говорить про «таємницю», «Христову таємницю» (Ефес. 3:3, 4, 9), а наприкінці – про «таємницю Євангелія» (Ефес. 6:19). Ця таємниця має ще більшу цінність, коли ми усвідомлюємо, що протягом минулих століть вона була прихована від людей. Однак Бог вибрав покоління Павла жити в той унікальний історичний час, коли ця таємниця таємниць була повністю відкрита для всіх (див. Ефес. 3:9; Римл. 16:25; 1 Кор. 2:7; Колос. 1:26, 27; 2:2). Який привілей, яка честь!

Ми можемо бачити, як Павло тріумфує з приводу цього великого відкриття. Усе його життя було перетворене цією євангельською істиною. Як і в притчі Ісуса про схований скарб (див. Матв. 13:44), апостол «продав» усе, що мав, щоб придбати цей таємний скарб (див. Филп. 3:4–8). Його просвітлене обличчя говорило іншим, що він знає те, чого інші не знають. Однак, на відміну від шукача скарбів (див. Матв. 13:44) і на відміну від невірного раба (див. Матв. 25:18), Павло не сховав свого таємного скарбу в землі. Навпаки, коли Бог відкрив йому Свою таємницю, апостол вирушив у подорож навколо світу, щоб розповісти про неї всім. Ця таємниця про те, що Бог є любов. З любові до нас Він створив нас і помер за нас. Господь воскресив нас, щоб ми жили з Ним у Його святій оселі, бо Він є любов. Христос боровся за нас і повернеться за нами, бо Бог є любов. Ця таємниця, за словами самого Павла, «Христос у вас, надія слави» (Колос. 1:27).

**Кінець великої боротьби**

Колись історія гріха закінчиться, але таємниця Божої любові не вичерпається. Прочитайте, як Еллен Уайт описує кінець великої боротьби: її мова й ідеали гармонують і перегукуються із захопленим тоном Павла в його Посланні до ефесян:

«Перед викупленим Божим народом відкриються всі скарби Всесвіту. Звільнені від кайданів смерті, вони, не відчуваючи втоми, літатимуть у далекі світи, які з глибоким сумом спостерігали за людським горем і радісним співом вітали навернення кожної душі. З невимовним захопленням діти Землі пізнаватимуть мудрість безгрішних істот. Вони поділяться скарбами знань, набутими через осягнення творчої Божої сили впродовж багатьох віків. Незатьмарений погляд спасенних охопить усю славу творіння – сонця, зір і галактик, які в установленому порядку обертаються навколо Божественного престолу. На всьому творінні – від найменшого до найбільшого – викарбуване ім’я Творця, і в усьому відкривається багатство Його сили.

Роки вічності принесуть спасенним багате та глибоке пізнання Бога й Христа. У міру збільшення пізнання будуть зміцнюватися любов, благоговіння і щастя. Що глибше люди пізнаватимуть Бога, то більше будуть захоплюватися Його характером. Коли Ісус відкриє перед ними багатства викуплення та дивні здобутки у великій боротьбі із сатаною, серця спасенних спалахнуть ще більшою любов’ю, і вони ще з більшим завзяттям торкнуться золотих струн арф; тисяча тисяч і десять тисяч десятків тисяч зіллються в єдиному могутньому співі похвального гімну.

“І чув я, як кожне творіння, яке на небі й на землі, під землею і на морі, і все те, що в них, говорило: Тому, Хто сидить на престолі, і Агнцеві – благословення, честь, слава і влада навіки-віків!” (б’явл. 5:13).

Велика боротьба закінчена. Гріха й грішників більше нема. Всесвіт – чистий. У всьому незліченному творінні б’ється один пульс гармонії і радості від Того, Хто створив усе це. Течуть потоки життя, світла і щастя в усі простори безмежного світу. Від найменшого атома до найбільших галактик – усе живе й неживе у своїй незатьмареній красі й досконалій радості свідчить про те, що Бог є любов!» (Е. Уайт. Велика боротьба. С. 677, 678).

### Частина III: Практичне Застосування

1\. Це узагальнюючий урок. Попросіть учнів вашого класу скласти власний короткий виклад Послання до ефесян і поділитися ним із класом Суботньої школи.

2\. Які три основних теми проходять через усе Послання Павла до ефесян? Як ці теми пов’язані між собою? Попросіть учнів визначити, яку тему вони вважають основною, а які другорядними.

3\. Запропонуйте учням уявити, що їх запрошують заснувати нову церкву в неєвангелізованому районі. Як Послання Павла до ефесян може допомогти їм підготуватися до такого сміливого задуму? Попросіть учнів визначити ті теми у Посланні до ефесян, які могли б скласти євангелізаційне послання для цього нового району. Як ваші учні представили б ці теми? Попросіть їх визначити принципи, на основі яких вони могли б допомогти створити живу церкву, якомога ближче до тієї моделі, яку представив і якою поділився у своєму Посланні апостол Павло. Принципи, запропоновані учням вашого класу, мають бути корисні для зростання громади, повної радості спасіння. Які додаткові принципи допомогли б об’єднати нових людей у Христі та сприяти їхній єдності в житті й місії Церкви? Які принципи надихнуть Церкву, щоб сила Святого Духа діяла через дані віруючим духовні дари?

4\. Попросіть учнів визначити ті принципи з Послання до ефесян, які допоможуть членам Церкви вести християнський спосіб життя відповідно до Євангелія, створити щасливі сім’ї та побудувати здорові стосунки між різними групами.

` `