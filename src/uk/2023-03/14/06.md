---
title:  Одержувачі Й Дарувальники Благодаті
date:   28/09/2023
---

`У п’ятому розділі Послання Павло просить нас втілювати принципи Євангелія у наші стосунки з ближніми. Яка з його настанов особливо важлива для вас?`

Щоб краще зрозуміти тему п’ятого розділу, нам необхідно повернутися до четвертого і прочитати його останній вірш. Тут Павло пише ефесянам: «Будьте ж добрими одне до одного, милосердними, прощаючи одне одному, як і Бог через Христа вам простив!» (Ефес. 4:32).

Як віруючі, ми покликані будувати свої стосунки з ближніми на основі Божого прощення й милості до нас. Ми повинні наслідувати Бога! (Пор. Матв. 5:43–48).

Павло протиставляє такий спосіб життя язичницькому. Замість того щоб цінувати інших як братів і сестер у Божій сім’ї, люди у світі часто використовують інших для власних корисливих цілей і навіть хваляться цим. Апостол попереджає: такий спосіб життя неприпустимий у запланованому Богом новому світі (див. Ефес. 5:5–7).

Залишивши темряву свого минулого, віруючі повинні навернутися і поводитися, «як діти світла» (вірші 8–10), наслідуючи любов Отця. І знову Павло застерігає нас від діл «темряви», що здійснюються «таємно» (вірші 11, 12), і закликає жити у світлі Христа (вірші 13, 14). Замість того щоб витрачати своє життя на пияцтво, ми будемо цінувати час, дякуючи Богові за Його любов (вірші 15–21).

Далі Павло розширює тему про Божу любов і дає поради чоловікам і дружинам. Самовіддана любов Христа до Церкви є взірцем для чоловіків-християн (вірші 25–33), а вірність Церкви Христу — прикладом для жінок-християнок (вірші 22–24). Замість того щоб використовувати дар сексуальності розбещено й егоїстично, чоловік і дружина зосереджуються на тому, щоб цінувати одне одного, стаючи «одним тілом» (вірші 28–33).

«Отже, наслідуйте Бога, як улюблені діти» (вірш 1). З Божою допомогою ми покликані втілювати цю настанову в наші взаємини з ближніми.

`У тексті Ефес. 5:2 Павло закликає нас: «Живіть у любові». Як ці слова допомагають нам зрозуміти сенс попереднього тексту: «Наслідуйте Бога» (Ефес. 5:1)?`