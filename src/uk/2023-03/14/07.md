---
title:  Для подальшого дослідження
date:   29/09/2023
---

Наприкінці уроку ми поміркуємо над шостим розділом Послання до ефесян, де Павло представляє Церкву Божою армією, яка несе мир.

Раніше у своєму Посланні апостол уже зображав Церкву як тіло Христове (див. Ефес. 1:22, 23; 4:11–16), Божий храм (див. Ефес. 2:19–22) і наречену/дружину Христа (див. Ефес. 5:21–33). А в останньому розділі він описує Церкву як Божу армію і закликає її зодягнутися у всю Божу зброю (див. Ефес. 6:10–20).

На жаль, ми можемо неправильно зрозуміти слова Павла, почувши в них заклик взяти до рук зброю або бути агресивними в наших стосунках з іншими. Однак у попередніх текстах він закликав віруючих до єдності, любові, взаєморозуміння (див. Ефес. 4:25–5:2). А у вірші 6:15 апостол спонукає нас благовістити мир. Тому ми розуміємо, що за допомогою яскравої військової метафори (вірші 13–17) Павло закликає нас бути миротворцями в духовній битві проти зла. Він виходить на поле великої боротьби та кличе нас вступити до Божої миротворчої армії.

Проте нам необхідно реально оцінити ворога та його сили, спрямовані проти нас. Ми протистоїмо не людям-ворогам, а «піднебесним духам злоби» (вірш 12), яких очолює хитрий генерал-диявол (вірш 11). Однак ми не повинні боятися цих ворогів. Господь перебуває з нами в битві (вірш 10) і забезпечив нас най кращою зброєю — всією Божою зброєю (вірш 11; пор. Ісаї 59:15–17). Він надав у наше розпорядження істину, праведність, мир, віру, спасіння і Святого Духа (вірші 13–17). Коли Бог іде попереду нас, а ми повністю зодягнені в надані ним обладунки, то не можемо зазнати поразки в цій війні. Перемога нам гарантована!

**Запитання для обговорення**:

`Ми знаємо, що не спасаємося своїми добрими ділами. Як же нам слід розуміти слова Павла про те, що ми були «створені в Христі Ісусі для добрих діл, які Бог наперед приготував для нас, щоб ми в них перебували» (Ефес. 2:10)? Яка мета наших добрих діл?`

`Павло пише: «А Тому, Хто силою, яка діє в нас, може зробити значно більше всього, що ми просимо або думаємо…» (Ефес. 3:20). Яка сила діє в нас і як ця сила має виявлятися в нашому житті?`