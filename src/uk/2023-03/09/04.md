---
title:  «Встань, Ти, Котрий Спиш!»
date:   22/08/2023
---

`Прочитайте уривок Ефес. 5:11–14. Яке сильне попередження висловив Павло? Чи актуальне воно сьогодні?`

Аби зрозуміти цей уривок, слід зазначити, що Павло неодноразово чергує два заклики: (1) ведіть спосіб життя, який прославляє Бога, як «діти світла» (вірш 8; див. також вірші 1, 2, 4, 9–11, 13, 14); (2) не ведіть аморального, огидного Богові способу життя, «стаючи спільниками в неплідних ділах темряви» (вірш 11; див. також вірші 3, 4, 5–8, 12).

Беручи до уваги паралельні заклики у віршах 8–10, ми можемо зрозуміти текст 11. Віруючі повинні жити у світі як «світло в Господі» й поводитися, «як діти світла» (вірш 8). Завдяки такому життю християн довколишні побачать і зрозуміють, що «плід світла — в усякій доброті, праведності й правді» (вірш 9). У такий спосіб Павло підтримує стратегію демонстрації Божої доброти. Віруючі повинні викривати неплідні діла темряви, представляючи світові праведну альтернативу.

Поетичну мову віршів 13, 14 ми можемо сприймати як сміливе твердження Павла про те, що віруючі, приносячи «плід світла» (текст 9), здатні спонукати людей, поглинених земними турботами, повірити в Христа. «Усе, що засуджується, виявляється світлом, оскільки все, що виявляється, стає світлом» (вірш 13). Коли світло викриває зіпсоване життя світських людей, вони можуть побачити свій реальний стан, адже він «виявляється». Такі люди починають усвідомлювати, що їхнє життя безперспективне і викликає Божий гнів (вірші 5, 6). Тепер вони можуть пережити перетворення темряви на світло («оскільки все, що виявляється, стає світлом»), те саме перетворення, яке ефесяни пережили самі як віруючі (вірш 8).

У тексті 14 звучить заклик, пов’язаний із воскресінням мертвих наприкінці часу (пор. Ефес. 2:1, 5). Як ми повинні відреагувати на цей заклик, аби прокинутися від духовної дрімоти і відчути перетворювальну присутність Христа? Оскільки уривок Ісаї 60:1–3, на який, очевидно, посилається Павло, звернений до Божого народу Ізраїлю, ми можемо сприймати вірш Ефес. 5:14 як потужний заклик до християн прокинутися і виконувати свою роль місіонерів, які відображають світло Христа в темному світі (пор. Филп. 2:14–16; Матв. 5:16).

`Проаналізуйте своє життя. Чи спонукає воно ваших ближніх повірити в Христа? Чи пробуджує в них бажання до перетворення?`