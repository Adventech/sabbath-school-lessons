---
title:  Жити по-мудрому
date:   19/08/2023
---

### Біблійні тексти для дослідження
Ефес. 5:1–20; 1 Кор. 5:1–11; Колос. 4:5; Прип. 20:1; 23:29–35; Дії 16:25.

> <p>Пам’ятний вірш</p>
> «Отже, уважно слідкуйте, щоб поводитися не як немудрі, але як мудрі, цінуючи час, бо дні лукаві. Тому не будьте нерозумними, але пізнавайте, в чому полягає Господня воля» (Ефес. 5:15–17).

Нещодавно в Об’єднаному Королівстві виставили на аукціон кришталевий глечик. Аукціоністи описали його як «французький глечик кольору бордо ХІХ століття», оцінивши його у 200 доларів США. Двоє проникливих покупців зрозуміли, що це надзвичайно рідкісний ісламський глечик для вмивання. Його справжня вартість становить 5 млн фунтів стерлінгів (близько 6 млн доларів США). Що дозволило цим покупцям піти з такою вигідною покупкою? Вони знали те, чого не знав аукціоніст, — справжню вартість глечика.

В уривку Ефес. 5:1–20 Павло протиставляє цінності язичників і християн. Язичники вважали головними скарбами життя пусті балачки (вірш 4), пияцтво (вірш 18) і розпусту (вірші 3, 5). Проте християни знають, що настане останній судний день, коли буде очевидна справжня цінність усього (вірші 5, 6). Замість того щоб робити ставку на вечірки й пияцтво, вони віддають перевагу «доброті, праведності й правді» (вірш 9) у Христі. Павло закликає віруючих бути обережними, цінувати час і пізнавати Господню волю, адже вони (як і всі ми) живуть на порозі вічності (вірші 15–17).