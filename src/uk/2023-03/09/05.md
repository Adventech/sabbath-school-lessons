---
title:  Розкупити Товар За Зниженими Цінами
date:   23/08/2023
---

Павло завершує уривок Ефес. 5:1–20 двома групами настанов, що містяться у віршах 15–17 та 18–20. Перша група починається настановою: «Отже, уважно слідкуйте, щоби поводитися не як немудрі, але як мудрі» (вірш 15), яка перефразована у вірші 17: «Тому не будьте нерозумними, але пізнавайте, в чому полягає Господня воля». Між цими текстами записано заклик цінувати час (вірш 16).

`Розглянемо настанови Павла віруючим поводитися обережно й мудро (див. Ефес. 5:15–17). Чим відрізняється життя мудрих людей від життя нерозумних? Що означають слова «цінуючи час»?`

У своєму Посланні Павло неодноразово використовував поширену в Старому Завіті дієслівну метафору «жити/перебувати/поводитися/ходити», яка говорить про спосіб життя (Ефес. 2:2, 10; 4:1, 17; 5:2). Апостол використовує цю метафору, щоб заохотити віруючих до посвяченого учнівства. Як при ходьбі по нерівній або погано освітленій дорозі потрібно дивитися під ноги, так і в житті віруючі повинні поводитися обережно (див. Ефес. 5:15). Оскільки вірш 15 паралельний віршу 17, ми можемо знайти пояснення, що означає жити як мудрі люди. Насамперед ми не повинні шукати мудрості в собі. Бути мудрим означає шукати мудрості в Богові й пізнавати, «в чому полягає Господня воля» (вірш 17).

Заохочуючи віруючих до посвяченого учнівства, Павло використовує яскравий образ. У фразі «цінуючи час» (вірш 16) (у перекладі Біблії П. Куліша «викуплюючи час») він вживає дієслово ексагорадзо (пор. Колос. 4:5). Цей термін запозичений зі сфери торгівлі та є формою дієслова «купувати», що виражає інтенсивність дії: буквально означає «розкупити (розхапати) товар за зниженими цінами». Апостол немов би закликає нас розкупити дещо наявне в продажу, доки ми очікуємо повернення Христа. Це дещо — час, грецьке кайрос, що відображає період сприятливих можливостей. Час до Другого приходу Христа — це багатообіцяльний період, який потрібно використовувати повною мірою. Це також складний час, бо «дні лукаві» (Ефес. 5:16; пор. Ефес. 6:13; Гал. 1:4) і «за звичаєм цього світу» перебувають у владі «князя, який панує в повітрі» (Ефес. 2:2).

Час очікування Другого приходу Христа — важкий час, і Павло зображує його як ризикований, але вигідний ринок. Віруючі мають настільки цінувати час, що залишився, як люди, які полюють на вигідний товар під час короткочасного розпродажу, що пропонує великі знижки. Хоч ми не можемо купити спасіння, але образ, який використав Павло, дуже доречний: швидко беріть те, що запропоновано нам у Христі.