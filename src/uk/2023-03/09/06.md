---
title:  Наповнене Духом Поклоніння
date:   24/08/2023
---

`В уривку Ефес. 5:18–20 Павло змальовує християн, які зібралися для поклоніння. Що він закликає їх робити під час поклоніння?`

Другу групу настанов Павло закінчує закликом до віруючих відмовитися від вживання вина, у якому розпуста, а натомість наповнюватися силою Духа (вірш 18). Апостол забороняє пияцтво (імовірно, цитуючи текст Прип. 23:31 у грецькій версії Старого Завіту), маючи на увазі заборону вживати алкоголь, що зустрічається в старозавітних книгах мудрості (див. Прип. 20:1; 23:29–35). Пияцтво неминуче призводить до вчинення зла, до грубої, сексуально відвертої мови, бездумності, аморальності й ідолопоклонства (див. Ефес. 5:3–14). Усе це необхідно замінити вдумливим, натхненим Духом поклонінням Богові. Заклик Павла наповнюватися Духом є ключовим, пов’язаним з дієсловами в текстах 19–21 (повчаючи; співаючи і прославляючи; дякуючи; підкоряючись одне одному).

Апостол говорить: «Наповнюйтеся Духом» (вірш 18), уявляючи віруючих, які збираються для натхненого Духом поклоніння Богові, яке підтримує єдність (див. Ефес. 4) і контрастує з егоцентричною поведінкою і поклонінням язичників (див. Ефес. 5:1–18). У такому ранньому християнському поклонінні переважало музичне прославлення. Існує навіть висловлювання, що Церква народилася в пісні. Уривок Ефес. 5:18–20 разом із текстом Колос. 3:16 свідчать про важливість співу в християнстві (пор. Дії 16:25; Якова 5:13).

У поклонінні є «горизонтальний» елемент, оскільки під час співу члени Церкви в певному сенсі «повчають самих себе» (Ефес. 5:19). А також є «вертикальний» елемент, оскільки конкретний об’єкт хвали та подяки — Бог, Небесний Отець та Ісус Христос (вірші 19, 20; пор. Колос. 3:16). У фразі «урочистими та духовними піснями» прикметник «духовні» (грец. пнеуматікос) підкреслює роль Святого Духа в поклонінні, оскільки ці гімни були створені й виконуються під Його впливом. Отже, в описі раннього християнського поклоніння всі три Особи Божества зображені як активні Учасники.

`Як ви можете використати музику, щоб покращити свій досвід поклоніння?`