---
title:  Для подальшого дослідження
date:   25/08/2023
---

Досліджуючи уривок Ефес. 5:1–20, ми бачимо, що Павло займає рішучу позицію проти гріха та зла, особливо проти сексуальної аморальності й непристойної мови. Він не бажає миритися з аморальною поведінкою серед Божого народу, а закликає всіх віруючих до високих моральних стандартів. Християни повинні ідентифікувати себе як Божих «улюблених дітей», як «святих», благочестивих (вірші 1–10). Апостол вірить: у такий спосіб християни проливають небесне світло на темряву, відвертаючи своїх сусідів від саморуйнівного життя і навертаючи їх до Божої благодаті й істини (вірші 11–14).

Павло уявляє Церкву, яка збирається на поклоніння, натхнену новим зобов’язанням поводитися, «як діти світла», в очікуванні повернення Христа (вірш 8; див. також вірші 15, 16) і благословенну Його присутністю (вірш 14). Оскільки віруючі мотивовані своїм статусом Божих улюблених дітей і смертю Христа за них (вірші 1, 2), а також наповнюються Духом (вірш 18), їхнє спільне поклоніння характеризується енергією і радістю, коли вони співають подячну хвалу своєму Господу Ісусу Христу й Богу Отцю. Міцно тримаючись за небесні реалії, вони оспівують свою надію на майбутнє, укорінену в історії про те, що Бог здійснив, здійснює і ще здійснить через Ісуса Христа, їхнього Господа (вірші 18–20).

Дослідивши уривок Ефес. 5:1–20, ми бачимо, що це не просто набір пов’язаних між собою повелінь щодо християнського життя. Він стає пророчою настановою щодо християнської ідентичності, посвячення, громади й поклоніння в останні дні. Апостол щиро запрошує нас «розкупити товар за зниженими цінами», який запропоновано нам під час очікування Приходу Христа (вірш 16).

**Запитання для обговорення**:

`Зіткнувшись із «вірусною» культурою, яка пропонує свої цінності 24/7/365 за допомогою багатьох засобів масової інформації, як віруючі можуть дотримуватися високих стандартів Божого Слова?`

`Які стратегії можуть використати віруючі сьогодні, щоб «досліджувати те, що до вподоби Богові» (вірш 10), і пізнавати, «в чому полягає Господня воля» (вірш 17)?`

`Як наше сучасне суспільство відображає язичницькі практики, подібні до тих, з якими Павло мав справу свого часу?`