---
title:  Коментарі для вчителів
date:   25/08/2023
---

Ключові вірші: Ефес. 5:15–17.

### Частина I: Огляд

Наші цінності й мудрість визначаються нашим світоглядом та ідентичністю. Неєврейський світогляд розвине певний набір цінностей і певний тип мудрості. Принципи Божого Царства, світогляд і цінності Бога породжують зовсім інший тип мудрості. Саме тому Павло не закликає християн прийняти мудрість однієї з філософських шкіл або ж наслідувати греко-римську зарозумілість у їхньому прагненні до розвитку чеснот. На його думку, християнська мудрість корениться в жертовній любові Бога, у світлі Христа й чистих моральних принципах. Мудрий християнин уникатиме мудрості цього світу, яка виражається в розпусті, егоцентричних хвастощах і вживанні вина. Натомість мудрий християнин прокинеться від «забуття» світу, буде освітлений Євангелієм Христа, отримає силу від присутності в серці Святого Духа, схопиться за спасіння й поклонятиметься Богові!

Різниця між мудрістю цього світу і Божою мудрістю полягає в розумінні того, хто є об’єктом поклоніння: я чи Бог? На кому зосереджена людина: на собі чи на Богові? Ким наповнена людина: собою чи Богом?

**Теми урокі**. У дослідженні цього тижня особлива увага приділяється трьом основним темам:

1. Християнська мудрість корениться в Божому одкровенні, у світлі Христа.
2. Християнська мудрість – це не набір дотепних висловлювань про життя. Це спосіб життя, перетвореного Святим Духом відповідно до зразка, залишеного нам у Христі.
3. Християнська мудрість пов’язана зі спасінням і поклонінням.

### Частина II: Коментар

**Мудрість згори**

Майже неможливо уявити, що Павло писав про практичні аспекти християнського життя і нічого не написав про мудрість. Увесь давній світ був занурений у розмови про мудрість. За кілька століть до Павла греки породили те, що вони назвали «філософією» – любов’ю до мудрості. Філософія повстала проти давньогрецької міфології, у якій із мудрістю асоціювалися грецькі боги, такі як Зевс, Метіда (перша дружина Зевса), Афіна (їхня дочка) та Аполлон. Люди радилися із цими божествами, яких вважали покровителями різних міст чи груп людей. Наприклад, вважалося, що шукачі мудрості в різних життєвих питаннях можуть отримати доступ до розуму або знань грецького бога Аполлона через Піфію, жрицю храму Аполлона, також відому як Дельфійський оракул. Та крім пошуку мудрості у Піфії, відвідувач храму Аполлона також навчався різних максим дельфійської мудрості, три з яких були найпопулярніші: «пізнай самого себе», «нічого зайвого» та «самовпевненість веде до смерті». Інші максими навчали грецького способу життя, від поваги до богів до ведення етичного способу життя й готовності померти за свою країну.

Філософи, або «любителі мудрості», відкидали міфологічні аспекти своєї давньої релігії, але водночас вважали себе правонаступниками оракула в Дельфах. З одного боку, філософи стверджували, що Піфія оголосила Сократа наймудрішою людиною Греції, з іншого – самі використовували дельфійську мудрість, особливо першу максиму «пізнай себе».

Грецька філософія визначила та сформувала мету західної думки – шукати мудрості, апелюючи до людського розуму. В основу етики, або грецького способу життя, було покладено той самий людський розум. На тому самому фундаменті ґрунтуються й інші філософії, особливо на Сході. Буддизм, наприклад, пропонує спосіб життя, зосереджений на людському досвіді та психології. Незважаючи на різноманітність філософських шкіл як на Заході, так і на Сході, усі вони мають спільну основу: принцип «пізнай себе». Цей принцип показує, що філософії – це орієнтовані на людину спроби зрозуміти кінцеву реальність життя, а на підставі людського самоаналізу і розуму доходять висновку про спосіб життя, прийняття рішень і поведінку. Отже, людська мудрість відкинула Божественне одкровення як на Заході, так і на Сході.

З іншого боку, основною характеристикою біблійної мудрості є те, що вона корениться в Божественному одкровенні. І Павло, і Яків згадують ті самі характеристики мудрості, які пропагують й інші філософи: спокій, врівноваженість, поміркованість, справедливість тощо. Однак Яків охарактеризував християнську мудрість як таку, «що згори» (Якова 3:17), а протилежну – як мудрість «земну, душевну, бісівську» (вірш 15). Павло описує той самий контраст між християнською мудрістю та світською, звертаючись до понять світла й темряви. Тому він застерігає ефесян від обману «марних слів» і «неплідних діл темряви» (Ефес. 5:6, 11), бо піддаватися обману означає бути немудрим.

Та чому Павло так похмуро характеризує мудрість цього світу? Хіба філософи навчали поганого, говорячи, що за основу життя треба брати справедливість і взаємну повагу? Безсумнівно, багато з них давало добрі поради. Та який би шляхетний спосіб життя не винайшла людська філософія, він завжди буде недосконалий і заснований на хибній мотивації, яка заперечуватиме можливість Божого одкровення. Проблема світських філософій полягає не тільки в тому, що вони стверджують, а й у тому, що вони відкидають чи заперечують. Філософ може частково правильно зрозуміти один аспект життя, але заперечення можливості Божого одкровення та сили його впливу на світ робить його філософію марною для спасіння й життя в Божому Царстві. Ось чому, наприклад, сексуальна нечистота не вважалася проблемою етики більшості філософів. І навіть якщо деякі філософи пропагували сексуальне утримання, причини для цього були хибні.

Еллен Уайт зазначає: «Багато вчинків, які визнають добрими ділами, навіть благодійністю, після ближчого розгляду можуть не виявитися такими, адже продиктовані неправильними мотивами. Багатьох хвалять за чесноти, які в них відсутні. Той, хто випробовує серця, перевіряє мотиви вчинків, і найчастіше ті діла, які самі люди високо оцінюють, Він записує як злі, тому що вони здійснюються з егоїстичних спонукань і лицемірно. Кожен учинок нашого життя, чудовий і гідний похвали або який заслуговує на осуд, судить Той, Хто знає думки серця за мотивами, які спонукали людину це зробити» (Свідчення для Церкви. Т. 2. С. 512).

З іншого боку, ці філософії «порожні», бо в їхніх вченнях немає сили благодаті, викуплення, прощення й сили Святого Духа, щоб перетворити нас і допомогти нам йти Божим шляхом. В одному листі Еллен Уайт говорить про важливість мотивації та одкровення щодо істини й філософії: «Віра в будь-яку оману не справлятиме освячувального впливу на життя або характер, жодна омана не стане істиною від того, що її повторюватимуть чи віритимуть у неї. Щирість ніколи не врятує від наслідків, якщо ми покладаємося на хибне вчення. Без щирості не може бути істинної релігії, але щирість у сповіданні хибної релігії ніколи не спасе людину. Можна щиро йти неправильним шляхом, але від цього він не стане правильним і не приведе до пункту призначення. Господь не хоче, щоб ми чомусь чи комусь сліпо довіряли і називали це освячувальною вірою. Істина – ось принцип освячення, тому нам залишається пізнавати, що є істина. Ми зобов’язані порівнювати духовне з духовним, усе випробовувати, але триматися тільки доброго, тобто того, що має печатку Божественного авторитету і відкриває нам справжні мотиви та принципи, які повинні спонукати нас до дії» (Вибрані вісті. Т. 2. С. 56) .

Християнський спосіб життя, про який говорив Павло, ґрунтується на одкровенні Бога в Ісусі Христі. Тільки біблійний Бог, Який створив нас, може відкрити нам, Хто Він, хто ми і як нам жити, аби бути щасливими. Тільки Бог може дати нам благодать і силу жити цим життям у Його Царстві.

**Світло в Господі**

У п’ятому розділі Послання до ефесян Павло говорить не про те, що ефесяни були в темряві, а про те, що вони були «темрявою». А тепер «у Господі» вони «є світлом». Тому він закликає ефесян: «поводьтеся, як діти світла» (вірш 8). Апостол пояснює, що ходити у світлі означає приносити «плід світла», «адже плід світла – в усякій доброті, праведності й правді» (вірш 9). Жити треба так, як «до вподоби Богові» (вірш 10), – у світлі Христа (вірші 13, 14). Отже, ми є світлом у Господі, бо освітлені Христом (вірш 14).

**Учення АСД про спосіб життя**

Адвентисти сьомого дня включили спосіб життя до доктрин Церкви. Згідно з Писанням, для нас спосіб життя не є маргінальним аспектом християнства, а його центральною частиною. Біблійне вчення про християнство як спосіб життя ясно сформульовано у двох основних доктринах Церкви АСД: 19-й («Божий Закон») і 22-й («Християнська поведінка»). До того ж ми вважаємо зміну способу життя важливою частиною християнського досвіду, що також відображається в нашій церковній дисципліні й неодноразових закликах до відродження та реформації.

### Частина III: Практичне Застосування

1\. Попросіть учнів класу згадати, як вони ставилися до мудрості до того, як стали християнами. Що тоді було для них мудрістю? Запропонуйте їм дати своє визначення мудрості тепер, коли вони стали істинними християнами. Попросіть їх поділитися своїм розумінням мудрості з класом.

2\. Попросіть учнів класу подумати над запитаннями: що означає «ходити у світлі»? Що це поняття означає для вас особисто?

3\. Іноді християн звинувачують у тому, що вони зневажають мудрість і заважають розвитку людських знань. Деякі люди вважають, що християни зарозумілі й нехтують світською мудрістю. Як ми, християни-адвентисти, можемо оцінити пошуки мудрості в цьому світі, зважати на світову спадщину мудрості, бути покірними щодо отриманої від Бога мудрості та проповідувати, що Господь – істинне та єдине Джерело мудрості? Обговоріть відповіді у класі.

` `