---
title:  Живіть У Любові
date:   20/08/2023
---

`Прочитайте тексти Ефес. 5:1, 2. Як ви розумієте заклик Павла до віруючих наслідувати Бога?`

Павло закликає ефесян жити в любові (вірш 2); ця ідея пронизує весь розділ. Фраза «живіть у любові» означає живіть за зразком любові Христа до нас (пор. Ефес. 4:32), що виражається в Його викупній жертві. Павло виділяє чотири особливості цієї жертви:

1. Вона мотивована любов’ю Бога Отця і Самого Христа (див. Ефес. 5:1, 2).
2. Це викупна жертва, оскільки Христос помер замість нас. Він не пасивна Жертва, адже добровільно віддав Себе за нас.
3. Як і старозавітні жертви, смерть Христа — жертва, принесена Богові.
4. Бог приймає цю жертву, оскільки це приємні пахощі (вірш 2; пор. Вих. 29:18; Левит 2:9; Филп. 4:18).

В уривку Ефес. 5:3–5 апостол непокоїться про сексуальну етику. Молоді новонавернені в Ефесі наражалися на небезпеку відмовитися від свого християнського покликання і повернутися до такої сексуальної поведінки, яка зведе нанівець їхнє християнське свідчення (пор. 1 Кор. 5:1–11; 6:12–20; 2 Кор. 12:21) .

З одного боку, греко-римський світ першого століття демонстрував моральну деградацію і розпусту, які Павло описав в інших місцях Нового Завіту (див. 1 Кор. 6:9; Гал. 5:19; Колос. 3:5). Наприклад, бенкет багатих людей завжди супроводжували такі дії, які Павло засуджує в уривку Ефес. 5:3–14: пияцтво, лихослів’я, непристойні розваги й аморальні вчинки. Міські центри також забезпечували анонімність і вседозволеність, що призводило до аморальних сексуальних практик. З іншого боку, багато членів тогочасного суспільства вели доброчесне життя і були захисниками суворої моральності. Коли в Новому Завіті згадуються вади, чесноти чи правила домашньої поведінки (наприклад, Ефес. 5:21–6:9; Колос. 3:18–4:1), автори відображають життя греко-римського світу загалом. Звичаї цього світу, де сусідили розпуста й доброчесність, допомагають нам зрозуміти настанови Павла віруючим. Він закликає їх уникати аморальної поведінки язичників і водночас бути обачними у своїй поведінці, щоб заслужити добру репутацію серед людей.

`Чи можна застосувати у вашій культурі слова Павла про сексуальну поведінку?`