---
title:  Діти Світла
date:   21/08/2023
---

Павло пише: «Хай ніхто з вас не піддається обманові марних слів, бо через це Божий гнів приходить на неслухняних синів» (Ефес. 5:6).

У вірші 5 апостол відкрито заявив, що людина, яка вчиняє різні гріхи без сорому і розкаяння, — це «розпусник, або нечистий, або жадібний до наживи». А також попередив: той, хто в Христі, хто прагне стати учасником Його майбутнього Царства, не повинен поводитися як язичник. Однак далі Павло торкається, здавалося б, не такого серйозного питання — він пише про вплив «марних слів» (вірш 6). Тут автор використовує грецьке слово морологіа, що означає «безглуздість, нісенітниця, пусті балачки». На перший погляд ці слова здаються невинними. Однак апостол попереджає: віруючих можуть обманути такі слова, якщо вони вважатимуть, що сексуальний гріх не заборонений, або навіть самі можуть бути втягнуті в цей гріх. Павло наголошує: через будь-який гріх «Божий гнів приходить на неслухняних синів» (вірш 6).

У багатьох людей слова «Божий гнів» викликають подив. Гнів Бога відрізняється від гніву людини (пор. Ефес. 4:31). Гнів Господа — це справедлива відповідь довготерпеливого праведного Бога на впертий нахил людини до зла, а не божевільна вулканічна реакція на якесь порушення. Згадки про Божественний гнів найчастіше зустрічаються в контексті натхненних біблійних попереджень про прийдешні Божі суди (див. Об’явл. 6:12–17; 16:1–16; 19:11–16). Попередження Бога про прийдешні суди — це акт благодаті, оскільки люди є «від природи… дітьми гніву» (Ефес. 2:3) і підлягають цим судам.

`Чому Павло закликає віруючих не ставати «спільниками» грішників? Ефес. 5:7–10.`

Павло закликає ефесян: «Поводьтеся, як діти світла» (вірш 8), і далі спонукає їх: «Досліджуйте те, що до вподоби Богові» (вірш 10). Язичник шукає задоволення в розпусті й усякій нечистоті чи жадобі до наживи (вірш 3). Мета віруючого суттєво відрізняється: догоджати не собі, а Богові (пор. Римл. 12:1; 2 Кор. 5:9; Євр. 13:21, де вжито грецьке слово еуарестос — «приємний», «прийнятний»). Віруючий прагне відображати самопожертву Христа: «Живіть у любові, як і Христос полюбив нас і видав Себе за нас» (вірш 2).

`Яких «пустих балачок» ми маємо остерігатися?`