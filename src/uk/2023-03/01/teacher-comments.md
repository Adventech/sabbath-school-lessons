---
title:  Коментарі для вчителів
date:   30/06/2023
---

Ключові вірші: Ефес. 1:9, 10.

### Частина I: Огляд

Перший урок цього кварталу описує передісторію Послання до ефесян і зосереджує увагу на кількох основних темах. По-перше, ми дізнаємося про мету написання цього Послання: допомогти ефесянам згадати їхню ідентичність і роль у Божому Царстві й Божих планах. По-друге, ми ближче знайомимося із самими ефесянами. Можна сказати, що ми віртуально відвідали місто Ефес і гуляємо його вулицями, слухаючи розмови містян і помічаючи їхній інтерес до магії і потойбічного світу. Ми спостерігаємо за сотнями кораблів, які стоять на якорі в міському порту, а потім, відвідавши неймовірний храм Артеміди, бачимо, як люди всіх прошарків і віку поспішають приєднатися до бунту в амфітеатрі. По-третє, ми вивчаємо літературну структуру цього Послання й формуємо панораму потоку думок апостола та його основних тем.

По-четверте, ми виявляємо, що всеосяжна тема Павла в Посланні потрійна: Ісус Христос, Його любов до Своєї Церкви та Його діяння через Церкву для спасіння людства.

Вивчаючи урок цього тижня, пам’ятаймо назву вступу до посібника: «Ефесяни: слідувати за Ісусом під час випробувань». На мою думку, Послання до ефесян – найкраще, найбільш систематично викладене богослов’я Церкви. Проте це не означає, що цей лист Павла – холодна, теоретична, далека й абстрактна теологія. Він зображує Церкву, яка перебуває в реальних живих і люблячих взаєминах зі своїм Творцем і Спасителем, Господом Ісусом Христом. Ця Церква народжує християн, які живуть у реальному світі й виконують її велику місію.

**Теми уроку**. Урок цього тижня присвячений трьом основним темам:

1. Знайомство з автором Послання до ефесян.
2. Знайомство з ефесянами – адресатами Послання.
3. Ознайомлення з основною темою Послання Павла до церкви в Ефесі.

### Частина II: Коментар

**Книга Дії апостолів про Ефес та ефесян**

Значно легше зрозуміти Послання Павла до ефесян, якщо подивитися на нього в контексті книги Дії апостолів. Декілька оповідальних аспектів із книги Дії апостолів стосуються народження Ефеської церкви.

1\. У супроводі Акили та Прискили (див. Дії 18:18) Павло прибув до Ефеса. Імовірно, апостол був першим, хто проповідував Євангеліє Ісуса Христа в Ефесі, де він спочатку зустрівся з євреями (вірш 19). На відміну від юдеїв у Коринті, які відкидали вчення й переслідували Павла (вірші 6, 12, 13), євреї в Ефесі здавалися більш відкритими для Євангелія (вірш 20). Проте згодом деякі ефеські юдеї почали опиратися, відкинувши вістку Павла (див. Дії 19:8, 9). Однак ці юдеї не зверталися до влади з проханням вигнати Павла з міста.

2\. Після першого від’їзду Павла з Ефеса Акила та Прискила продовжили там свою проповідницьку діяльність, а пізніше до них приєднався Аполлос з Олександрії (див. Дії 18:24–26). Їхня робота сприяла утворенню молодої громади християн (див. Дії 19:1).

3\. Аполлос, Прискила й Акила, здавалося, добре зналися на християнському вченні. Однак ефесяни отримували настанови недовго, доки Аполлос не вирушив до Коринту. Можливо, саме тому ефеські учні мали обмежене уявлення про Євангеліє і християнство. Вони навіть не знали про Святого Духа (див. Дії 19:2, 3). Тому Павло, повернувшись до Ефеса, вирішив провести там більше часу і закласти необхідну міцну богословську основу Церкви як у самому місті, так і в усій Малій Азії (вірш 10).

4\. Важливо зауважити, у який спосіб Павло перевірив істинність і якість християнства членів місцевої церкви: він запитав, чи вони отримали Святого Духа (вірш 2); чи правильно розуміють, Хто є Ісусом і Богом; чи розуміють, що люди отримують спасіння через хрещення в ім’я Ісуса Христа (вірші 2–5). Звертаючись до ефесян багато років по тому, Павло повертається до цих ключових тем та особливо наголошує на них (див. Ефес. 4). Ці теми визначальні для християнської ідентичності та життя як на індивідуальному рівні, так і на рівні груп (сім’ї і церкви). Без розуміння місії Триєдиного Бога – Ісуса Христа, Святого Духа й Отця – не може бути християнської Церкви.

5\. Коли Святий Дух зійшов на учнів в Ефесі, вони стали церквою Ісуса Христа, яку провадив Божий Дух у її місії. Святий Дух одразу наділив їх даром мов та іншими духовними дарами для служіння й місіонерської діяльності. Тому в Посланні до ефесян Павло наполегливо звертає увагу християн на вирішальне значення духовних дарів для життя й місії Церкви.

**Спалення книг**

Сучасна інтелектуалка Ребека Кнут, колишня завідувачка кафедри Бібліотечної справи й інформатики в Гавайському університеті, у своїй книзі «Спалення книг і знесення бібліотек: екстремістське насильство й руйнування культури» доходить висновку, що спалення книг – це знищення культурної спадщини людства. Річард Овенден, директор Бодліанських бібліотек Оксфордського університету, у своїй книзі «Спалення книг: історія навмисного знищення знань» говорить: людство має відмовитися від практики спалення книг, аби зберегти свої знання й культуру. Спалення здебільшого єврейських книг нацистами 1933 року або знищення західнокапіталістичних книг червоними гвардійцями Мао Цзедуна 1966 року наводяться як класичні приклади знищення книг з політичною метою, а саме: контролювати доступ населення до інформації і нав’язувати нові культуру, ідеологію, інтерпретацію історії та світогляд. Історія повстанців, які спалили тисячі стародавніх африканських рукописів у Тімбукту 2013 року, – це приклад невибіркового екстремістського знищення релігійних книг. Водночас кількох християнських пасторів з різних конфесій засудили як фанатиків за те, що вони проводили особливі служіння із закликом спалити книжки про чаклунство.

Як розцінювати спалення книг, описане в Дії 19:19? Слід зазначити:

1\. Це спалення книг було добровільним актом людей, які навернулися до християнства з язичництва.

2\. Вони не знищували бібліотек і власності інших людей, а лише свої книги про чаклунство, якими користувалися, будучи язичниками. Таким добровільним актом вони публічно заявили, що, прийнявши заклик Ісуса Христа приєднатися до Його Царства, вони відрізали себе від свого гріховного минулого. Вони повірили в Бога й більше не хотіли мати нічого спільного із сатаною та його бісівською діяльністю.

Через 250 років імператор Діоклетіан наказав усім християнам принести свої священні книги для спалення, якщо вони хочуть уникнути подібної долі. Деякі християни підкорилися і передали свої Писання римській владі для спалення. Цих християн називали traditores, або «зрадниками» своїх книг. Однак інші християни вважали за краще бути спаленими, ніж зрадити або зректися Божого Слова. Тимчасом як спалення книг, описане в Дії 19, було добровільним і радісним проголошенням звільнення від тенет гріха й сатани, спалення книг за наказом Діоклетіана було насильницьким і репресивним політичним та ідеологічним учинком проти християнства, щоб знищити Божий народ і нав’язати язичницьку релігію.

3\. Бог закликає Свій народ категорично не допускати й усувати найменші знаки ідолопоклонства й чаклунства у своїх домівках та володіннях (див. Бут. 35:2–4).

4\. Хоч ізраїльтяни під час завоювання інших земель знищували ідолів і спалювали атрибути чаклунства, це не було їхньою головною метою. Їхня місія полягала в тому, щоб проголосити: ідолопоклонство руйнівне і призводить до смерті (див. Псал. 135:15–18; Ісаї 44:9–20; 45:20; Єрем. 2:11–13; 16:19, 20; Івана 2:8, Гал. 5:19–21; Об’явл. 9:20, 21), а також закликати язичників жити життям, вільним від ідолопоклонства й чаклунства, від влади сатани та смерті.

5\. Спалення книг в Ефесі не означає, що Бог засуджує мистецтво й літературу. Навпаки, Він насолоджується людською творчістю й культурою, вираженими в книгах. Однак ці книги й мистецтво повинні відображати досвід людського життя, звільненого від гріха й диявола. Інакше ми знову опинимося під владою сатани.

### Частина III: Практичне Застосування

_1. Спасіння, місія та освіта._ Книга Дії апостолів пов’язує виникнення церкви в Ефесі з освітою, представленою як «розмова» й «переконання». Спочатку Павло розмовляв з юдеями, переконуючи їх у синагогах, які були не лише місцями поклоніння, а й громадськими навчальними закладами (див. Дії 18:19; 19:8). Пізніше апостол перейшов до місцевої школи, школи Тирана, і продовжував «викладати» шлях спасіння як для юдеїв, так і для греків (див. Дії 19:9, 10). Попросіть ваших учнів подумати, як клас може зробити свій внесок у перетворення вашої громади на школу Євангелія для суспільства. Як ви можете зробити свою місцеву церкву відкритим для суспільства місцем, де віруючі могли б говорити з місцевими жителями про Євангеліє?

2\. Послання Павла до ефесян демонструє дивовижний баланс між розумом, емоціями, богословськими роздумами та практичним життям. Запропонуйте своїм учням визначити два способи, як вони можуть зробити свій внесок у перетворення громади, щоб її служіння торкалося цих аспектів людського життя у вашій спільноті.

` `