---
title:  Послання До Ефесян У Часи Апостолів
date:   28/06/2023
---

`Як Павло починає і закінчує лист до віруючих в Ефесі? Що ми дізнаємося про його потаємні бажання щодо ефесян? Ефес. 1:1, 2; 6:21–24.`

На початку листа Павло представився як автор (див. Ефес. 1:1). Посеред листа він знову представляється, називаючи себе «для вас, язичники… в’язнем Ісуса Христа» (Ефес. 3:1), що спонукає нас до роздумів про його працю як апостола (див. Ефес. 3:1–13). Наприкінці листа Павло знову згадує про своє ув’язнення (див. Ефес. 6:20) і закінчує особистим зверненням (див. Ефес. 6:21, 22). Хоч деякі вчені заперечують, що лист написав Павло, важливо зазначити: саме Послання свідчить про авторство Павла. Більшість християн вважає Павла автором Послання до ефесян, і це правильно.

`Як Павло закликає ефесян реагувати на його ув’язнення? Ефес. 3:13.`

Очевидно, Послання до ефесян збігається за часом та обставинами написання з іншими посланнями Павла, відправленими із в’язниці: до колосян (див. Колос. 4:7, 8) і Филимона. До того ж минуло багато часу після його пасторського служіння в Ефесі (див. Ефес. 1:15; 3:1, 2). Імовірно, апостол написав Послання до ефесян у в’язниці в Римі близько 62 року н. е.

Це Послання містить небагато конкретних відомостей про становище його адресатів. Коло інтересів автора широке. Він охоплює величезний відрізок часу, починаючи з Божих рішень, прийнятих «раніше від створення світу» (Ефес. 1:4), і закінчуючи роздумами про Боже спасіння, запропоноване в Христі. При цьому лист демонструє піднесений літературний стиль, з довгими реченнями, повторюваними висловами і яскравими метафорами. Павло використовує такий самий стиль і в інших працях (наприклад, Римл. 8:31–39), але в Посланні до ефесян він приділяє особливу увагу прославленню, молитві, поклонінню (див. Ефес. 1:3–14; 1:15–23; 3:14–21) і пропонує ретельно продумані уривки високої риторики (див. Ефес. 4:1–16; 5:21–33; 6:10–20).