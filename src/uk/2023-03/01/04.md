---
title:  Слухання Послання До Ефесян
date:   27/06/2023
---

Павло написав Послання до ефесян для читання вголос у домашніх церквах віруючих у великому місті Ефесі. За роки, які минули після від’їзду Павла, християнський рух в Ефесі посилився і кількість домашніх церков зросла. Для тих перших віруючих було важливою подією, що Тихик, особистий представник апостола Павла, засновника їхньої громади, стояв серед них і передавав його листа. З огляду на саме Послання можна припустити, що до групи належали члени сім’ї господаря будинку — батько, мати, діти й раби (див. Ефес. 5:21–6:9), а також члени інших сімей. Тоді до складу сім’ї належали навіть слуги (вільні громадяни, які залежали від допомоги господаря будинку), тому вони також могли бути присутні на зібранні.

`Дотримуючись наведеного нижче плану листа, прочитайте Послання до ефесян (бажано вголос; на це знадобиться близько 15 хвилин). Які теми відображено в Посланні?`

I. Вступне привітання (див. Ефес. 1:1, 2).

ІІ. Вступне благословення (див. Ефес. 1:3–14).

ІІІ. Молитва за віруючих, щоб вони здобули мудрість для пізнання Христа (див. Ефес. 1:15–23).

IV. Колись духовно мертві, тепер віруючі ожили разом із Христом (див. Ефес. 2:1–10).

V. Христос створив Церкву з юдеїв та язичників (див. Ефес. 2:11–22).

VI. Павло як проповідник Христа серед язичників (див. Ефес. 3:1–13).

VII. Молитва за віруючих, щоб вони відчули любов Христа (див. Ефес. 3:14–21).

VIII. Зміцнювати натхнену Духом єдність Церкви (див. Ефес. 4:1–16).

IX. Жити в єдності новим життям (див. Ефес. 4:17–32).

X. Жити в любові, світлі й мудрості (див. Ефес. 5:1–20).

XI. Практикувати христоподібне життя у християнській сім’ї (див. Ефес. 5:21–6:9).

XII. Стояти разом: Церква як Божа армія (див. Ефес. 6:10–20).

XIII. Заключне привітання (див. Ефес. 6:21–24).

`Яка ключова тема простежується в Посланні? Що вона повідомляє вам? Які конкретні думки автора особливо близькі для вас?`