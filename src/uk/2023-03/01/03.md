---
title:  Заколот В Амфітеатрі
date:   26/06/2023
---

`Прочитайте Дії 19:21–20:1. Які уроки ми можемо почерпнути із цієї історії?`

Свідчення Павла у великому вишуканому місті Ефесі було настільки ефективне, що вплинуло на важливий економічний двигун міста — туризм, зосереджений на храмі Артеміди. Який це був храм! Чудова споруда складалася зі 127 колон, кожна заввишки 18 метрів, з пароського мармуру — чисто-білого, бездоганного мармуру, який високо цінувався як матеріал для виготовлення скульптур. Тридцять шість із цих колон було прикрашено скульптурами та вкрито золотом. Храм Артеміди вважали одним із семи чудес давнього світу.

Занепокоєний тим, що антиідолопоклонницька риторика Павла загрожує фінансовій стабільності храму (див. Дії 19:27), золотар Дмитро розпалив у своїх друзях гнів. Величезний розлючений натовп ринув з ринкової площі до великого амфітеатру, що вміщав близько 25 000 осіб. Там зчинилася колотнеча, близько двох годин поспіль лунали вигуки: «Велика Артеміда Ефеська!» (Дії 19:34). Після того як міський писар заспокоїв юрбу й усі розійшлися, Павло зустрівся з віруючими і залишив місто.

`Наприкінці своєї третьої місіонерської подорожі Павло зустрівся з пресвітерами церкви Ефеса. Чим був занепокоєний Павло? Дії 20:17–38.`

Орієнтовна хронологія діяльності Павла, пов’язаної з Ефесом:

* 52 р. н. е. — перший короткий візит Павла до Ефеса (див. Дії 18:18–21).
* 53–56 рр. н. е. — трирічне служіння Павла в Ефесі (див. Дії 19:1–20; 20:31). Наприкінці свого перебування там він написав Перше послання до коринтян (1 Кор. 16:5–9).
* 57 р. н. е. — перебуваючи в Мілеті, Павло зустрівся з пресвітерами з Ефеса (див. Дії 20:17–38).
* 62 р. н. е. — Павло пише своє Послання до ефесян, імовірно, перебуваючи у в’язниці в Римі.

`«Тому пильнуйте, пам’ятаючи, що я зі слізьми три роки, день і ніч, не переставав навчати кожного з вас», — сказав Павло (Дії 20:31). Як ви вважаєте, які настанови Павло дав би сьогодні вашій громаді і чому?`