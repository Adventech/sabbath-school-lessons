---
title:  Павло й ефесяни
date:   24/06/2023
---

### Біблійні тексти для дослідження
Дії 18:18–21; 19:13–20:1; 20:17–38; Ефес. 1:1, 2; 6:21–24; 3:13; 1:9, 10.

> <p>Пам’ятний вірш</p>
> «Відкривши нам таємницю Своєї волі, за Своїм уподобанням, яке раніше наперед ухвалив у Ньому для впорядкування повноти часів, щоб об’єднати в Христі все те, що на небі та що на землі» (Ефес. 1:9, 10).

Пишучи будь-яку працю, ми маємо певну мету, як правило, важливу. Авраам Лінкольн, наприклад, написав свою відому Геттісбурзьку промову і виголосив її 19 листопада 1863 року на відкритті Національного солдатського цвинтаря в Геттісбурзі, штат Пенсильванія, США. За чотири з половиною місяці до цього відбулася вирішальна Битва при Геттісбурзі, яка закінчилася перемогою армії Півночі над конфедератами. У своєму зверненні, посилаючись на отців-засновників, Лінкольн висловив переконання, що Громадянська війна стала остаточним випробуванням того, чи виживе нація, створена 1776 року, чи «зникне з лиця Землі».

Павло мав досконалу мету, яка мотивувала його написати Послання до ефесян. Через його ув’язнення (див. Ефес. 3:13; 6:20), а також через постійні гоніння та спокуси ефесяни були схильні занепадати духом. Апостол нагадує їм, що сталося, коли вони навернулися, прийнявши Христа як свого Спасителя і ставши частиною Церкви. Вони стали тілом Христа (див. Ефес. 1:19–23; 4:1–16), святим храмом у Господі (див. Ефес.

2:19–22), нареченою/дружиною Христа (див. Ефес. 5:21–33) і добре спорядженим військом (див. Ефес. 6:10–20). Віруючі в Ефесі відіграють стратегічну роль у виконанні великого Божого плану — об’єднати все в Христі (див. Ефес. 1:9, 10). Павло пише, щоб вони усвідомили свою ідентичність і привілеї як послідовники Христа.