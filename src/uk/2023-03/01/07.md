---
title:  Для подальшого дослідження
date:   30/06/2023
---

Історія про заклиначів, які неправильно використовували імена Ісуса й Павла (див. Дії 19:13–20; урок за неділю), допомагає пояснити, чому в Посланні до ефесян Павло так багато говорить про силу. Деякі новонавернені, переконавшись у могутності Ісуса, кинули у вогонь свої дорогі підручники з магії. Завдяки присвяченим магії папірусам, що виявили археологи, а також іншим знахідкам ми маємо достатньо інформації про ритуали, заклинання, формули, прокльони та ін., подібні до тих, які, імовірно, містилися в спалених підручниках з магії. Мета всього цього — переконати богів, богинь і духів зробити все, про що їх попросять.

Лука повідомляє, що вартість спалених книг становила 50 000 срібняків, або 50 000 денних заробітків. (Якщо врахувати, що зарплата сучасного кваліфікованого робітника становить 80 доларів на день, то згадана вартість книг — чотири мільйони доларів!) Ця деталь свідчить про важливість книг з магії у повсякденному житті язичників.

«Знадобилося безпосереднє втручання Бога, щоб вони були викриті й покаялися у своєму постійному використанні амулетів, магічних формул, чаклунства і традиційних засобів набуття духовної сили» (Clinton E. Arnold. Ephesians. Grand Rapids, MI: Zondervan, 2010. Р. 34 ). Тепер ми розуміємо, що Послання до ефесян написано для віруючих, які потребували настанови щодо того, «як впоратися з постійним впливом та атаками демонічних сил» (Clinton E. Arnold. Power and Magic: The Concept of Power in Ephesians. Grand Rapids, МІ: Baker Books, 1992. Р. 165). У своєму Посланні Павло вказує на Христа, Який вище від усякого начальства і влади (див. Ефес. 1:20–23), і підкреслює перевагу сили, яку Бог дарував віруючим (див. Ефес. 2:15–19; 3:14–21; 6:10–20).

**Запитання для обговорення**:

`Які духовні влади чи начальства діють у нашому світі й у вашому житті сьогодні? Як ці влади працюють, спокушаючи людину шанувати й поважати їх, замість того щоб виявляти цілковиту відданість звеличеному Христові?`

`У контексті Божого плану об’єднання всього в Христі Павло висловлює надію на майбутнє. Проаналізуйте слова «надія» в текстах Ефес. 1:18; 2:12; 4:4. Чому апостол вважає, що є надія на майбутнє?`

`Як у наведених текстах із Послання до ефесян Павло змальовує велику надію на повернення Христа? Ефес. 1:13, 14, 21; 2:7; 4:30; 5:5. Що ця надія означає для нас сьогодні?`