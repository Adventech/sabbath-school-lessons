---
title:  Послання Про Христа
date:   29/06/2023
---

`Яка, за словами Павла, тема його Послання? Ефес. 1:9, 10.`

Як можна підсумувати Послання до ефесян? Під час ув’язнення апостол викладає своє бачення Божого христоцентричного плану для повноти часу й ролі Церкви в ньому. Бог діяв у Синові для здійснення Свого плану, «щоб об’єднати в Христі все те, що на небі та що на землі» (Ефес. 1:10). І Він зробив це, створивши Церкву як єдину спільноту, що складалася з юдеїв і язичників — нового людства (див. Ефес. 2:14). Віруючі покликані діяти відповідно до цього Божественного плану, повідомляючи Всесвіту, що кінцева Божа мета перебуває в процесі реалізації (див. Ефес. 3:10).

Згідно з текстами Ефес. 1:9, 10, задумана Богом єдність зосереджена в Христі. Тому немає нічого дивного в тому, що Послання до ефесян говорить про Христа. У цьому листі Павло прославляє діяння Бога в Ісусові й тріумфує завдяки доступу віруючих до духовних ресурсів, запропонованих у Христі. Фразу «у Христі» й подібні до неї апостол вживає у своїх посланнях понад 30 разів, звеличуючи нашого Спасителя. Читаючи Послання, виділіть ці фрази та зверніть увагу на те, як багато разів і по-різному Павло зосереджується на Ісусові.

Апостол прагне відродити духовну прихильність ефесян до Господа, нагадуючи їм, що вони частина Церкви, яка перебуває в серці Божого плану об’єднання всього в Христі. Вживаючи слово «церква» (грец. еклесія) у своєму Посланні, він має на увазі всесвітню Церкву, Церкву загалом (а не місцеву громаду).

Основна стратегія Павла — говорити про Церкву, і для цього він вживає яскраві метафори, чотири з яких представляє детально:

1. Церква як тіло (див. Ефес. 1:22, 23; 2:16; 3:6; 4:1–16, 25; 5:23, 29, 30).
2. Церква як будівля/храм (див. Ефес. 2:19–22).
3. Церква як наречена/дружина (див. Ефес. 5:22–27).
4. Церква як армія (див. Ефес. 6:10–20).

Кожен із цих образів по-своєму розкриває мету й наміри Бога щодо Його Церкви.

`У Церкві, до якої ви належите, Церкві адвентистів сьомого дня, Бог об’єднує транснаціональну, багатомовну, багаторасову, міжкультурну спільноту (див. Об’явл. 14:6, 7), яка втілює Його план об’єднати все в Христі (див. Ефес. 1:9, 10). Як ми можемо діяти згідно із цим великим Божим планом?`