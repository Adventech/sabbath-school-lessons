---
title:  Встояти На Полі Битви
date:   13/09/2023
---

`Прочитайте уривок Ефес. 6:10–20, звертаючи увагу на дієслова «стояти», «протистати», «вистояти». Чому поняття «стояти» важливе для Павла?`

Ми повинні розуміти військову метафору Павла в контексті давнього поля бою. Що означає «протистати»/«вистояти»/«стояти» (Ефес. 6:11, 13, 14)? Чи передбачає дієслово хістемі («стояти») виключно оборонну позицію? Бойові промови в працях Фукідіда, одного з великих класичних авторів творів про битви, підкреслюють три послідовні дії, необхідні для перемоги над ворогом: (1) воїни повинні «зблизитися з ворогом», тобто йти назустріч ворогові; (2) потім вони мають атакувати і «міцно стояти», або «стояти на ногах», борючись з ворогом врукопаш; (3) зрештою вони повинні «відбити ворога» (Thucydides. The Peloponnesian War. New York: EP Dutton, 1910. 4.10.1–5).

Вирішальна в давній битві була друга із цих трьох дій, коли два протилежних фланги стикалися в «жахливій какофонії розбитої бронзи, дерева та плоті», яку давній автор Ксенофонт називає «жахливим крахом» (Victor Davis Hanson. The Western Way of War. New York): Oxford University Press, 1989. Р. 152, 153). Міцно стояти, утримуючи свої позиції у цей стратегічно важливий момент, було найбільшою складністю давньої битви. У запеклому ближньому бою кожна зі сторін шукала імпульс для «поштовху».

Заклик Павла озброїтися стосується бою, у якому воїни «збивалися в купу, завдаючи й отримуючи сотні ударів з близької відстані» (Victor Davis Hanson. The Western Way of War. Р. 152). Це підтверджується тим, що Павло змальовує боротьбу Церкви з ворогами як змагання з боротьби (див. Ефес. 6:12; див. матеріал за четвер) і для вираження інтенсивності дії використовує дієслово антистемі у вірші 13: «щоб ви могли дати опір у день зла і, все подолавши, вистояти» (виділено автором).

На цьому етапі битви воїн не міг розслабитися. «Стояти» — означає бути залученим до битви, застосовуючи зброю у ближньому бою. Раніше Павло вже наставляв віруючих: «стоїте в одному дусі, однодушно відстоюючи віру Євангелія» (Филп. 1:27).

`Прочитайте вірш Євр. 12:4. Як цей текст допомагає нам краще зрозуміти, що означає стояти в Господі? Як це поняття можна застосувати до всієї Церкви?`