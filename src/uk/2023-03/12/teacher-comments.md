---
title:  Коментарі для вчителів
date:   15/09/2023
---

Ключові вірші: Ефес. 6:10, 11.

### Частина I: Огляд

Досліджуючи Послання Павла до ефесян, ми побачили, як він об’єднав кілька основних фактів про Євангеліє. Наприклад, Господь відновив єдність євреїв та язичників, чоловіків і дружин, дітей та батьків, рабів і панів; наше життя змінилося, ми воскресли, вознеслися й піднесені з Христом; Бог дав нам особливі благословення й дари; ми стали членами Божої Церкви, об’єднаної у Господі. Однак чи всі ці факти означають, що ми остаточно спасенні й нам більше нічого не потрібно робити? Аж ніяк!

В останньому розділі свого послання Павло нагадує ефесянам і всім нам, що християни – це не просто спасенні люди, зібрані як паства Ісуса. Знову і знову апостол наголошує: приєднавшись до Царства Господа, християни беруть участь у захисті цього Царства та просуванні його інтересів, оскільки є його воїнами. Однак вони воїни не буквально, як воїни Римської імперії або озброєні повстанці. Їхній ворог духовний, як і їхні обладунки та зброя. Це космічна битва проти Божого престолу, розпочата на Небесах «дияволом» та іншими «світовими правителями темряви цього віку» (Ефес. 6:11, 12), але вона триває на Землі.

Джерело сили християн не в їхніх м’язах, військових обладунках, зброї, бойових навичках і стратегіях. Як завжди, їхнє єдине Джерело сили – Господь. Вони борються, як боровся їхній Спаситель, руйнуючи зло і світські сили силою любові та справедливості, що походить від Христового хреста. Саме Господь здобув на хресті перемогу над силами зла, воскрес і вознісся на Небеса. Саме завдяки цій перемозі Господь Ісус дарує Церкві Своє воскресіння, Своє життя і благословення (розділ 1), наділяє її Своїми дарами (розділ 4) і вдягає у Свої обладунки (розділ 6). Християни, одягнені в обладунки Спасителя, борються в битві, яку Він уже виграв.

**Теми урокі.** Цього тижня дослідження зосереджено на двох основних темах:

1. Приєднуючись до Церкви, християнин автоматично вступає у духовну битву всесвітніх масштабів.
2. Однак християнину не треба непокоїтися, бо його сила і вся зброя походять від Господа. Усе, що має робити християнин, – твердо стояти в Господі.

### Частина II: Коментар

**Стати на бік Переможця**

Коли Павло говорить «нарешті» (вірш 10), це не означає, що він знижує інтенсивність і пафос опису християнського життя. Навпаки, апостол завершує своє Послання закликом до боротьби. Так, Євангеліє Павла – це вістка про мир, але про мир саме через продовження боротьби, що охопила весь Усесвіт, – від Бога на Небесному престолі до останнього жителя Землі. Євангеліє Павла – це вістка про мир, оскільки Бог уже здобув перемогу в цій боротьбі.

Проте для кожного з нас війна триває, оскільки всі ми стаємо на чийсь бік. Справжні християни стали на бік Бога, а це означає, що їм доведеться брати участь у битві. Однак їм не треба боятися. Навпаки, знаючи, що стали на бік Переможця у війні, вони можуть бути впевнені, що не залишені, а наділені силою Святого Духа і всім військовим спорядженням, необхідним для перемоги. Єдине, що потрібно, – зайняти тверду позицію. Ця позиція настільки важлива, що в Ефес. 6 апостол тричі повторює свій заклик до християн стати на бік Бога (вірші 11, 13, 14).

**На цьому стою**

До 1521 року Мартін Лютер (1483–1546) став провідним голосом Реформації. Вивчаючи Святе Письмо мовою оригіналу, монах-августинець, професор біблійного богослов’я у Віттенберзькому університеті, дійшов двох основних висновків, підтверджених теологією Павла. По-перше, виправдання грішника ґрунтується на Божій благодаті, і грішник приймає його вірою.

Ця ідея втілена в принципах протестантської Реформації sola gratia (тільки благодаттю) і sola ﬁde (тільки вірою). По-друге, Писання – це самодостатнє об’явлення Бога, тому саме Біблія, а не церковна рада чи папа, є єдиним та остаточним правилом віри й авторитетом у Церкві. Ця ідея була виражена в принципі Реформації sola Scriptura (тільки Писанням).

Ці ідеї поступово формувалися у свідомості Лютера. Продаж Йоганном Тецелем індульгенцій неподалік Віттенберга став переломним моментом, який надихнув Лютера повстати проти разючої корупції в церкві. 31 жовтня 1517 року Лютер опублікував свої відомі 95 тез. Та замість того щоб стати свідком хвилі глибокої реформації в церкві, Лютер зіткнувся з цунамі нападок, які мали на меті зламати його та змусити замовкнути. До проведення Аугсбурзького сейму 1518 року Лютер уже вважав Писання єдиною основою віри, моральності й богослов’я. Однак, опинившись у пастці своєї популярності в Німеччині й під сильним тиском з боку папства, 1519 року Лютер погодився не публікувати свої погляди, якщо його противники утримаються від звинувачень у його бік.

Коли ж 1520 року Лютер знову зазнав неодноразових нападок, він вирішив, що його заклики до глибокого реформування церкви мають стати надбанням громадськості. Тому він опублікував серію брошур. У цих памфлетах реформатор використав Писання для розвінчання (1) претензій папи на абсолютну владу над церквою і світом через свою ієрархію і (2) претензій церкви на контроль над Божою благодаттю через свої обряди та священство. Натомість Лютер запропонував церкві повернутися до принципу священства всіх віруючих, які завдяки своїй вірі мають прямий доступ до Бога та Його благодаті.

У відповідь 15 червня 1520 року Римська церква видала буллу папи Льва X Exsurge Domine («Устань, Господи!»), у якій папа вказав на 41 ймовірну теологічну помилку в працях Лютера. Того ж року Лютера відлучили від церкви, а його книги наказали спалити. Лютер відповів тим самим: коли в грудні 1520 року йому доставили папську буллу, він публічно спалив її. Напружена ситуація переросла у відкриту війну. Карл Іспанський, новий імператор, спробував навести лад у своїх володіннях, скликавши навесні 1521 року сейм в імперському Вільному місті Вормсі (неподалік Франкфурта), де Лютер мав дати відповідь за свої погляди та вчинки. Реформатор мав вирушити до Вормса і бути присутнім на сеймі під захистом Фрідріха Саксонського, засновника Віттенберзького університету й заступника Лютера. Мартін мав сильне бажання стояти за Бога, про що свідчить його вигук перед поїздкою до Вормса: «Живий Господь – і я ввійду ворітьми Вормса всупереч воротам пекла! Я увійду до Вормса, навіть якщо там буде стільки ж бісів, скільки черепиці на дахах».

Лютер прибув до Вормса 16 квітня 1521 року. Йому наказали постати перед сеймом наступного дня о четвертій годині. Сімнадцятого квітня Лютер постав перед сеймом. Голова одразу ж запитав Лютера, чи належать йому книги, що лежать на столі, і чи готовий він зректися викладених у них поглядів. Розуміючи важливість моменту та його вплив на майбутнє Євангелія, Лютер попросив додатковий час для роздумів. Його прохання задовольнили, і він повернувся до сейму 18 квітня о шостій годині вечора.

Його зовнішній вигляд і голос відрізнялися: він був зосереджений, голос звучав упевнено. Визнавши, що саме він є автором складених перед ним книг, реформатор пояснив, що не може зректися істин, що містяться в книгах. Ці істини (1) проголошують загально-християнські вчення; (2) викривають корумпованість папства, яке гнобило німецький народ; (3) викривають корумпованість окремих осіб. Тому Мартін попросив, щоб його помилки було доведено на підставі Писання, а не на підставі церковних розпоряджень.

Голова дорікнув Лютерові за те, що він проголосив Писання найбільшим авторитетом, вказавши, що церква зганьбиться, якщо виявиться, що вона помилялася протягом стількох століть. Тому закликав Лютера дати пряму відповідь на запитання, чи відмовляється він від своїх праць і переконань. Твердим голосом Лютер проголосив: «Оскільки Ваша імператорська величність і ваші князівські високості вимагають від мене певної, простої і прямої відповіді, я дам її. Якщо мене не переконають свідченнями Писання і ясними доказами розуму – бо я не можу довіряти папі чи соборам, оскільки очевидно, що вони часто помилялися і суперечили самі собі, – то не зречуся, бо християнину небезпечно чинити проти совісті. На цьому я стою і не можу інакше. Хай допоможе мені Бог! Амінь» (R. Bainton. Here I Stand: Life of Martin Luther. Р. 185).

Історики зазначають, що слова «На цьому я стою і не можу інакше» відсутні в офіційних письмових звітах сейму, але включені до ранньої друкованої версії промови (там само). Еллен Уайт пише, що Лютер промовив ці слова (див. Велика боротьба. С. 160). Виступ Лютера перед сеймом у Вормсі був сміливим учинком: він відстоював істину, Євангеліє, Бога та спасіння людства.

Коли щирий, відданий, сповнений Духа християнин встає за Христа, змінюється весь світ. Лютер з вірою зайняв свою позицію. Не покладаючись на власні сили чи докази, він вирушив до Вормса як засуджений до смерті. Однак говорив він як воїн Христа, зодягнений в усю Божу зброю. Битва, на яку він пішов, була не його битвою, а Божою. Лютер сказав: «На цьому стою», і Бог змінив хід великої боротьби в Європі.

### Частина III: Практичне Застосування

Попросіть учнів вашого класу обміркувати наведені нижче запитання.

1\. Хоч Павло закликає нас твердо «стояти» в Господі, іноді ми спотикаємося й падаємо. Згадайте, скільки разів ви падали на полі духовної битви. Складіть короткий список основних падінь і проаналізуйте їхні причини. Які елементи ваших християнських обладунків ви використовували неправильно? Яку частину обладунків ви не використовували вчасно, адже вона могла запобігти вашим духовним падінням? Що ви можете зробити, щоб надалі не повторювати своїх помилок, але твердо стояти на духовній основі, продовжуючи свою битву пліч-о-пліч зі своєю сім’єю і братами по вірі? Попросіть одного чи двох охочих поділитися з класом відповіддю на останнє запитання. Пам’ятайте Боже підбадьорення для Його воїнів: «Бо праведний сім раз впаде – та зведеться» (Прип. 24:16).

2\. У Посланні до ефесян Павло настільки часто вживає слова «у Господі», «в Ньому» і «в Христі», що стає очевидним: це невід’ємна істина його богослов’я (див., наприклад, Ефес. 1:1, 3, 4, 7, 9–11, 13, 20; 2:6–8, 13, 15, 21, 22; 3:6, 11, 21; 4:21, 32). У світлі цих віршів попросіть учнів подумати над такими запитаннями: що Павло найбільше хотів донести до своїх читачів, використовуючи згадані слова? Чому апостол знову і знову використовує їх? Попросіть свій клас прочитати уривок Івана 15:4–8 під час обмірковування відповідей.

` `