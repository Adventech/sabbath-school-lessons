---
title:  Сила В Христі
date:   11/09/2023
---

Павло закінчує шостий розділ сильним закликом до битви, що поєднує важливі теми й ідеї всього Послання. Свій заклик він починає бойовим кличем командира: «Нарешті, зміцнюйтеся Господом та могутністю Його сили» (Ефес. 6:10). Решта уривка (вірші 11–20) ілюструє і розкриває цей клич.

`Ще раз прочитайте уривок Ефес. 6:10–20. Наскільки реальною Павло вважав велику боротьбу, у якій беруть участь надприродні сили? Чому ця істина важлива для нашого щоденного ходіння з Богом?`

Павло вважав Христа Джерелом сили для віруючих, називаючи Його Господом і згадуючи про могутність Його сили (вірш 10). У своєму Посланні апостол неодноразово вживав титул «Господь», коли говорив про Христа (див. Ефес. 2:21; 4:1, 17; 5:8; 6:1, 21). «Сила Церкви полягає у всемогутності її воскреслого Господа, Командира на її війні» (G. G. Findlay. The Epistle to the Ephesians. New York: Ray Long & Richard R. Smith, 1931. Р. 398).

Вживаючи в тексті Ефес. 6:10 тавтологію «могутність сили», Павло підкреслює важливу думку: сила, яку має виявляти Церква, не властива віруючим, вона походить від Господа Христа і призначена для їхнього спільного користування (див. Ефес. 1:19–22; 2:4–6 3:16, 17). Силу для кожного нинішнього й майбутнього протистояння необхідно шукати в єдності віруючих із воскреслим і звеличеним Христом.

Хоч початковий заклик Павла підкреслює, що Христос бажає наділити віруючих силою, усі три Особи Божества беруть участь у їхньому зміцненні для духовної боротьби зі злом (див. Ефес. 6:10). Бог Отець дає християнам власну зброю, «усю Божу зброю» (вірші 11, 13; пор. Ісаї 59:17). Раніше апостол вже зобразив активність Святого Духа у зміцненні віруючих і молився, аби Бог дав їм «через Свого Духа зміцнитися силою у внутрішній людині» (Ефес. 3:16). А в шостому розділі він підкреслює, що саме Дух видає меч — «духовний меч, яким є Боже Слово» (Ефес. 6:17; У давньогрецькому оригіналі фраза кай тен махайран ту пнеуматос буквально означає не «духовний меч», а «меч Духа» (прим. експерта).). Також віруючі повинні молитися «постійно… духом» (вірш 18). Павло бажає, щоб його слухачі зрозуміли: Триєдиний Бог повністю озброїв їх для боротьби із силами зла.