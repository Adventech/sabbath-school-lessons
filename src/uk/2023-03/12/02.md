---
title:  Промова Перед Боєм
date:   10/09/2023
---

`Прочитайте в Ефес. 6:10–20 переможний заклик Павла. Що означає цей бойовий клич для нас, учасників великої боротьби?`

Своє Послання до ефесян Павло завершує закликом до битви, спонукаючи віруючих зайняти свою позицію у боротьбі Церкви проти зла (Ефес. 6:10–20). Він розпочинає з настанови «зміцнюйтеся Господом» (вірш 10), повторюючи її в заклику зодягнутися у всю Божу зброю (вірш 11). Цей заклик апостол підкріпляє вказівкою на мету («щоб ви могли протистати підступності диявола» (вірш 11)) та обґрунтуванням: битва йде проти могутніх духовних сил зла (вірш 12). Потім Павло докладно описує духовну Божу зброю і закликає віруючих узяти її, щоб вистояти в битві (вірш 13). Ця зброя складається з пояса, броні, взуття, щита, шолома й меча (вірші 14–17). А тепер, коли віруючі повністю озброєні й готові вступити в бій, апостол закликає їх зробити те, що в давнину робили воїни на полі бою, а саме: молитися (вірші 18–20).

Повторюючи старозавітні бойові настанови чи промови, Павло говорить про місію Церкви з погляду військового конфлікту та зброї. Він підкреслює це у своєму першому повелінні: «Зміцнюйтеся Господом та могутністю Його сили» (вірш 10).

Бойові настанови в Старому Завіті (див. П. Зак. 20:2–4; Суд. 7:15–18; 2 Хронік 20:13–20; 32:6–8; Неем. 4:14, 19, 20) підкреслюють думку про те, що успіх Ізраїлю в битві не залежить від переваги його зброї чи армії. Перемога здобувається завдяки присутності й силі Бога. Ключем до успіху була не впевненість у собі, а надія на Бога. Павло сміливо використовує ці теми, наставляючи віруючих бути активними у виконанні місії Церкви. Їм слід усвідомити, що їхній успіх цілковито залежить від Божого втручання, проте вони повинні бути пильні, зберігати єдність і співпрацювати одне з одним.

`Павло попередив нас, що ми боремося не з тілом і кров’ю, а з надприродними ворогами. Що це говорить нам про те, де наша єдина надія на перемогу?`