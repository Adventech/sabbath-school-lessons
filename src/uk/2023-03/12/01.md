---
title:  Заклик бути стійкими
date:   09/09/2023
---

### Біблійні тексти для дослідження
Ефес. 6:10–20; П. Зак. 20:2–4; Римл. 13:11–14; 1 Сол. 5:6–8; 1 Кор. 15:22–24.

> <p>Пам’ятний вірш</p>
> «Нарешті, зміцнюйтеся Господом та могутністю Його сили. Зодягніться у всю Божу зброю, щоб ви могли протистати підступності диявола» (Ефес. 6:10, 11).

Слуга виходить зі свого житла і бачить жахливу картину — місто оточене великою, добре озброєною ворожою армією з кіньми й колісницями. Звернувшись до пророка Єлисея, він, заїкаючись, вигукує: «Ох, пане мій, що будемо робити?»

Єлисей відповів: «Не бійся, бо ті, що з нами, численніші від тих, що з ними!» Однак слуга не зрозумів його. Єлисей помолився за свого слугу: «Господи, розкрий йому очі, і нехай він побачить!» Молитва пророка була почута. Слуга знову глянув на місто, але цього разу завіса між видимим і невидимим піднімається. Тепер він бачить не одну армію, а дві. «І відкрив Господь очі того слуги, і він побачив, аж ось гора, повна коней та огняних колесниць навколо Єлисея» (2 Цар. 6:15–17).

Пишучи уривок Ефес. 6:10–20, Павло молиться про духовний зір віруючих, аби вони могли побачити реальність великої боротьби та зміцнилися у вірі й надії.