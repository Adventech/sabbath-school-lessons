---
title:  Ті, Які Стали Близькими В Христі
date:   23/07/2023
---

`Порівняйте Ефес. 2:1–3 (попередній опис язичницького минулого ефесян) з Ефес. 2:11, 12 (новий опис їхнього минулого). На чому апостол наголошує в цьому новому описі?`

Язичники, які нині є віруючими в Христа і членами Його Тіла, Церкви, колись були відчужені від Ізраїлю й запропонованого Богом спасіння. Павло вважає, що вони повинні пам’ятати (вірш 11) своє минуле. Тоді ефесяни були «без Христа» — Помазаника, Месії Ізраїлю, «відчужені від громади Ізраїля», «далекі від завітів обітниці». Вони не звертали уваги на обітниці про спасіння, які Господь пропонував протягом усієї історії спасіння. Відчуження від Ізраїлю і запропонованого через нього спасіння означало, що вони колись були «позбавлені надії і без Бога на світі» (вірш 12).

До того ж у минулому язичників було втягнуто у ворожнечу проти юдеїв. Павло згадує про цю вкорінену ненависть, посилаючись на один з її симптомів — зневага. Юдеї в’їдливо називали язичників «необрізаними», а язичники з такою самою зневагою називали юдеїв «обрізаними» (вірш 11).

Однак у вірші 13 апостол вказує на радикальну зміну такого становища: «А нині, в Ісусі Христі, ви, які колись були далекими, кров’ю Христа стали близькими».

Говорячи про віруючих з язичників як про тих, які «колись були далекими», Павло посилається на слова пророка Ісаї: «Спокій, спокій далекому та близькому! — говорить Господь, — і вздоровлю його» (Ісаї 57:19; пор. Ефес. 2:17, 18). В Ісусі Христі, Його Кров’ю віруючі з язичників наблизилися до всього, від чого раніше були відчужені, — до істинного Бога, надії, до своїх єврейських братів і сестер. У словах Павла міститься могутня добра вістка: якщо Христос за допомогою хреста ліквідував глибоку прірву між євреями і язичниками, отже, Він може усунути всі наші чвари й відчуження. Ця добра вістка закликає нас подумати про проблеми, які існують у нашому особистому житті й у громаді, і усвідомити силу Ісуса, здатну усунути всі розбіжності.

`Що Ісус здійснив у вашому житті? Чому важливо регулярно згадувати, де ви були, коли Він знайшов вас, і де могли опинитися, якби цього не сталося?`