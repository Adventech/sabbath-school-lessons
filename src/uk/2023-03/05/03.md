---
title:  'Примирення: Божий Дар На Хресті'
date:   24/07/2023
---

«Адже Він — наш мир, Який зробив з двох одне, зруйнував Своїм тілом серединну перегородку — ворожнечу… аби… в одному тілі примирити хрестом обох із Богом, знищивши на ньому ворожнечу» (Ефес. 2:14–16).

`Прочитайте тексти Ефес. 1:7, 8; 4:32; 2:13, 14; 2:16; 5:2, 25. Як Павло змальовує хресний подвиг Христа? Що апостол говорить про те, як Ісус через хрест змінює наші стосунки?`

У текстах Ефес. 2:11–22 апостол підкреслює: через Свою жертву на хресті Господь дарує віруючим три великих переваги: (1) язичники, які «були колись далекими» від Бога і Його народу, тепер «стали близькими» (вірш 13) з ними як Божі сини й дочки, брати та сестри віруючих юдеїв (вірш 19); (2) «ворожнеча» (грец. ехтран, пов’язана з ехтрос, «ворогом») між єврейськими та язичницькими віруючими знищена на хресті (вірш 16); (3) замість ворожнечі народжується примирення, мир, оскільки Христос примирив «хрестом обох із Богом» (вірші 16, 17; пор. Колос. 1:19–22).

Як відбувається примирення? Уявіть собі серйозну відчуженість між матір’ю і дочкою, яка поглиблювалася багато років. Уявіть, що ця злість розчиняється у хвилях благодаті, прощення й подальшого возз’єднання рідних людей. Це і є примирення. Примирення відбувається і тоді, коли один член Церкви позбувається того, що розділяє його з іншим членом Церкви, визнаючи його чи її улюбленим братом або сестрою.

Таке примирення — це не випадковий і не юридичний акт, а міжособистісна дія з відновлення зруйнованих стосунків. Павло усвідомлює, що хресна жертва Христа вплинула на взаємини не лише між окремими людьми, а й між цілими групами людей. Він знає: коли сила Христа наповнює наше життя, вона руйнує всі розбіжності, усуває всі суперечки, оновлює наше спілкування й порозуміння.

`Можливо, вам необхідно помиритися з кимось. Як ви можете застосувати в цій ситуації викладені вище принципи?`