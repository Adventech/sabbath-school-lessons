---
title:  Коментарі для вчителів
date:   28/07/2023
---

Ключові вірші: Ефес. 2:13, 14.

### Частина I: Огляд

В уривку Ефес. 2:1–10 Павло малює неймовірну картину спасіння Богом окремої людини. Бути спасенним означає бути покликаним Месією, воскреснути з Месією, вознестися з Месією і звеличитися з Месією. Однак цей опис зазвичай застосовували до євреїв, які з нетерпінням чекали свого Месію-Спасителя. Юдеї вважали, що під час Свого Приходу Месія спасе та прославить євреїв, а язичників принизить і знищить. Однак піднесену мову, яку євреї використовують, описуючи спасіння свого народу, апостол застосовує… до язичників!

Однак Павло не проголошує, ніби тепер язичники спасенні, оскільки вони язичники, чи євреї спасенні, бо вони євреї. Євреї, які були «близькими» до Бога (Ефес. 2:13), могли жити «без Бога на світі» (вірш 12), як і язичники (вірші 1–10; див. Римл. 2:17–26). Проте і язичники не повинні забувати, який спосіб життя вони вели до того, як зустріли та прийняли Хрис та. Отже, обидві групи були рівною мірою спасенні Божою благодаттю, явленою в Ісусі Христі на хресті. Тільки в Хрис ті і євреї, і язичники можуть бути спасенні. З іншого боку, Павло підкреслює, що спасіння походить від юдеїв (вірш 12; див. Римл. 9:4, 5; Івана 4:22). Зрештою «Бог обрав єврейський народ бути Його представниками на Землі… Він довірив їм Божественні вістки, і Сам Месія… був євреєм (див. Римл. 9:4, 5)» (Біблійний коментар АСД. Т. 5. С. 940).

Теми урокі. Урок цього тижня розкриває три основних теми:

1. Ісус Христос однаково спасає як євреїв, так і язичників, хоч спочатку Господь закликав євреїв проголошувати світові вістку спасіння.
2. Спасіння, запропоноване Господом Ісусом, є загальним, оскільки Він помер на хресті за всіх, зробивши спасіння можливим для кожного, хто вірить у Нього (див. Івана 3:16). Він зруйнував стіну, яка розділяла євреїв і язичників.
3. Ісус Христос будує нову реальність, новий Божий храм, Церкву, у якій як юдеї, так і язичники разом становлять одне ціле.

### Частина II: Коментар

**Руйнування перешкоди**

Деякі християни хибно розуміють: у тексті Ефес. 2:16 Павло повідомляє, що мир між євреями та язичниками має настати через скасування закону Мойсея. Ці християни вважають: Старий Завіт і Десятислів’я вже не стосуються християнства. Однак така думка суперечить богослов’ю Павла.

Тут важливо наголосити на двох основних моментах.

По-перше, безпосередній контекст віршів Ефес. 2:15, 16 свідчить про те, що язичники, які бажали приєднатися до Божого народу, справді зіткнулися із серйозною перешкодою. Серединна перегородка (ворожнеча) між євреями та язичниками стала трагедією, адже Бог зробив Ізраїль спадкоємцем Своєї благодаті й доручив йому проголошувати Його благодать світові. Проте ізраїльтяни переплутали даровану благодаттю святість з ізоляціонізмом та елітарністю, тому не змогли виконати свою місію.

Деякі схильні вважати, що ворожнечу, яка тут описана, спричинили виключно євреї, які прагнули утримати язичників від доступу до Бога. Основний висновок такого погляду: цю проблему буде розв’язано, якщо Ісус просто скасує єврейський закон і встановить нову релігію. Безперечно, євреї ворогували з язичниками. Однак Старий Завіт свідчить і про ворожість інших народів стародавнього світу до Ізраїлю та Юдеї.

Однак Павло у своєму Посланні не займається дипломатією, намагаючись примирити дві групи людей традиційними методами, що ґрунтуються на виявленні точок дотику, на компромісах з обох сторін і на політичному рішенні виявляти взаємну толерантність. Так, апостол заявляє, що винні і юдеї, і язичники, але він не говорить, що основна проблема цих двох груп полягає просто у взаємній ворожості чи нездатності знайти спосіб мирного співіснування. Павло пише християнам- язичникам в Ефесі, що вони були «мертвими через… переступи» не через юдеїв, а через те, що, піддавшись своїй гріховній природі й сатані, стали зарозумілими й самовпевненими. Вони вважали, що краще знають, як їм спастися (див. Ефес. 2:1–3, 5; Римл. 1:21–32).

А проблема євреїв, полягала не в тиску і нападах з боку язичників. Бог обіцяв їм захист, якщо вони повністю довіряться Йому. Проблема полягала й не в тому, що Божі обітниці, завіти, закони й обряди було дано євреям, а не язичникам. До того ж євреї стали ворогами язичників не тому, що Бог нібито наказав їм стати їхніми ворогами. Проблема ворожнечі між євреєм і язичником полягала в іншому.

Павло переконаний, що головна проблема їхньої взаємної ворожнечі полягає в тому, що обидві групи однаково згрішили і повстали проти Бога (див. Римл. 3:9–19). Тимчасом як язичницький шлях до спасіння завжди пролягав через діла (принаймні вони так думали), юдеї отримали відкриття про Боже спасіння благодаттю. Однак перед Першим приходом Ісуса різниця між євреями та язичниками вже не полягала у благодаті (євреї) і ділах (язичники); тепер вони сперечалися про те, чиї вчинки заслужать спасіння. Язичники думали, що їхня героїчна ініціатива, учинки та спосіб життя поставили їх на шлях спасіння людства, а євреї вважали, що це вони на шляху до спасіння – свого спасіння, оскільки своїм суворим дотриманням заповідей вони виконували даний їм Богом Закон (див. Римл. 9:31, 32; 10:3).

Отже, ворожнеча була поверховою і штучною, а насправді і юдеї, і язичники були грішними бунтівниками проти Божої благодаті (див. Римл. 1:21; 2:4, 5), які стверджували, що вони будуть спасенні завдяки своїм ділам. Євреї та язичники змагалися в релігії діл. По суті, єврейська релігія стала язичницькою за своєю природою; саме тому Ісус після тривалого докору юдеїв за законництво та спотворення Писання (див. Матв. 23) мав оголосити єврейським вождям: «Ось, залишається вам ваш дім порожнім» (Матв. 23:38).

Бог закликав Ізраїль бути у світі хоронителем і проповідником релігії благодаті. Цей заклик благодаті та до благодаті становив саму сутність і місію Ізраїлю. Саме тому Павло невпинно боровся за збереження істини про Божу благодать в основі християнської релігії. Його Послання до галатів (язичників) і євреїв (юдеїв) – це заклики до християн не уподібнюватися до Ізраїлю в його омані.

По-друге, розв’язання цієї важливої проблеми не було соціальними чи політичними переговорами, у яких старозавітний закон необхідно було частково чи повністю скомпрометувати, щоб примирити язичників і євреїв. Навпаки, Павло закликав обидві групи відмовитися від свого укоріненого принципу покладатися на свої заслуги і прийняти Божу благодать в Ісусі Христі. Коли кожна з цих груп прийме Божу благодать для примирення з Господом, вони опиняться в одній об’єднаній сфері Божого Царства. Вони стануть частиною одного Божого народу, громадянами однієї країни та членами однієї сім’ї (див. Ефес. 2:19) – Божої Церкви.

Отже, горизонтальне земне примирення юдеїв і язичників полягає у їхньому прийнятті вертикального духовного викуплення. Це викуплення досягається через Христа, Який втілився, щоб «в одному тілі хрестом примирити обох із Богом, знищивши на ньому ворожнечу» (Ефес. 2:16). Отже, Церква – спільнота, де панує мир між євреєм і язичником, – не будується на скасуванні Божого Закону, адже це Закон любові та благодаті Бога (див. Івана 14:15; Римл. 13:8–10).

Якби Господь міг примирити людство із Собою, скасувавши власний Закон, то не було б потреби ні в Голгофській жертві Ісуса, ні в Плані спасіння. Однак Бог примирив із Собою і юдеїв, і язичників, покликавши їх усіх до Себе і спасаючи їх усіх лише Христом і Духом (див. Ефес. 2:16, 18).

### Частина III: Практичне Застосування

1\. Нині взаємини між євреями та язичниками стали неактуальними для багатьох християнських церков. Найімовірніше, місцева чи регіональна церква вашого класу здебільшого складається з язичників, і вони навіть не думають про євреїв. Однак, подібно до євреїв, ми як християни могли спорудити власні стіни, які розділяють нас, Божий народ, з іншими групами людей; і ці стіни утримують їх від Євангелія. Попросіть ваших учнів перевірити, чи існують такі стіни в їхньому особистому житті та в житті їхньої громади. Як віруючі можуть дозволити Христові усунути ці перепони?

2\. Деякі люди можуть витлумачити руйнування стіни між євреями та язичниками як знак того, що тепер не має бути різниці між Церквою та світом і Церква може жити за стандартами світу. Чому таке розуміння не відповідає Біблії? Попросіть учнів подумати, як воно заважає ділитися Євангелієм з усіма людьми. Чому заклик берегти себе у святості, не допускати гріха та світського способу життя в Церкві є правильним закликом?

3\. Окремі християни можуть помітити, що стіна, яка розділяла євреїв і язичників, була зведена насамперед Самим Богом, особливо коли Він наказав ізраїльтянам відокремитися від язичників. І навіть Ісус сказав, що Бог «обгородив його [Ізраїль] огорожею» (Матв. 21:33). До того ж Господь суворо заборонив ізраїльтянам одружуватися з представниками інших народів (див. П. Зак. 7:1–6). Та й сам Павло застерігав від шлюбу з невіруючими (див. 2 Кор. 6:14). Сучасне суспільство дотримується інклюзивного, недискримінаційного погляду на змішані релігійні шлюби. Зважаючи на ці спостереження, як члени класу могли б пояснити твердження апостола про те, що Ісус зруйнував стіну між євреями та язичниками?

` `