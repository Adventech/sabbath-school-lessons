---
title:  Ісус — Благовісник Миру
date:   26/07/2023
---

`Прочитайте тексти Ефес. 2:17, 18. Як Павло підсумовує служіння Христа?`

Концепція миру займає важливе місце в Посланні до ефесян: воно починається і закінчується побажанням благодаті й миру «від Бога, нашого Отця, і Господа Ісуса Христа!» (Ефес. 1:2; 6:23). В уривку Ефес. 2:11–22 Павло стверджує, що Христос уособлює мир, «адже Він — наш мир», і за допомогою Свого хреста творить мир (вірші 14–16). Христос не тільки кладе край ворожнечі між юдеєм і язичником, а й створює нове людство, примирене з Богом і сповнене миру (вірші 14–17). Такий мир — це не просто відсутність конфліктів, він перегукується з давньоєврейським поняттям «шалом» — відчуттям цілісності та благополуччя в наших взаєминах як з Богом (див. Римл. 5:1), так і з людьми.

`Як Павло уявляє участь віруючих у поширенні вістки Ісуса про мир? Ефес. 4:3; 6:14, 15; пор. Римл. 10:14, 15 із Ефес. 2:17–19; Ісаї 52:7; 57:19.`

Євангеліє свідчить про те, що Ісус був Благовісником миру. У Своїх прощальних зверненнях до учнів Він обіцяв їм і нам: «Мир

залишаю вам, Мій мир Я даю вам» (Івана 14:27); «Це Я сказав вам, щоб у Мені ви мали мир. У світі зазнаєте страждання, але будьте відважні: Я переміг світ!» (Івана 16:33). Коли Христос являвся учням після Свого воскресіння, Він неодноразово вітав їх словами: «Мир вам!» (Івана 20:19, 21, 26).

У текстах Ефес. 2:17, 18 Павло підкреслює, що блага вістка Христа про мир вийшла за межі Його земного служіння. Він «благовістив мир» як «далеким» (віруючим з язичників до їхнього навернення), так і «близьким» (віруючим з юдеїв; пор. Ефес. 2:11–13). Прийнявши цю вістку, усі віруючі отримують велике благословення.

`Як ми можемо навчитися бути благовісниками миру, а не сіячами розбрату? Як ви можете нести мир, що сприяє духовному й фізичному зціленню людей?`