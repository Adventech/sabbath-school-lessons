---
title:  Руйнування Серединної Перегородки
date:   25/07/2023
---

`Прочитайте тексти Ефес. 2:14, 15. Що і чому вчинив Христос щодо «Закону заповідей»?`

Павло натякає на стіну, яка оточувала двір Ізраїлю в храмі Ірода і за яку язичникам було заборонено заходити під загрозою смерті. Він уявляє, як ця стіна впала і язичникам було надано повний доступ до поклоніння Богові (див. Ефес. 2:18). За словами апостола, будь-яку таку стіну руйнує Ісус за допомогою Свого хреста. Біля Голгофського хреста ми дізнаємося, що дві згаданих вище групи — євреї і язичники — насправді єдине ціле.

Дехто вважає, що в текстах Ефес. 2:14, 15 Павло повідомляє: Десять Заповідей, зокрема й заповідь про суботу, «усунено» хрестом. Однак у Посланні до ефесян апостол демонструє глибоку повагу до Десяти Заповідей як до ресурсу для формування християнського учнівства. У цьому Посланні він цитує п’яту заповідь (див. Ефес. 6:2, 3), згадує сьому (див. Ефес. 5:3–14, 21–33), восьму (див. Ефес. 4:28), дев’яту (див. Ефес. 4:25), десяту (див. Ефес. 5:5). Усі згадані тексти можна поставити в один ряд з попередніми твердженнями Павла про Закон (див. Римл. 3:31; 7:12). Апостол вказує на зловживання Законом, але шанує сам Закон і приймає його незмінність. Тому вважати, що у віршах Ефес. 2:14, 15 Павло пише про скасування Десяти Заповідей, — явно означає неправильно тлумачити наміри Павла.

Навпаки, будь-яке використання Закону для того, щоб забити клин між євреями та язичниками або виключити язичників з Божого народу й поклоніння Йому, — неприйнятне для Павла, бо це зловживання Божественним задумом щодо Закону. «Закон» в Ефес. 2:14, 15 — це або церемоніальні аспекти закону, які розділяли юдеїв та язичників і які представлені в складній фразі Павла «Закон заповідей, виражений в обрядах» (Англійська стандартна Біблія — ESV); або це вся старозавітна система закону, після того як її витлумачили, перебільшили, спотворили і неправильно використали як клин, щоб відокремити євреїв від язичників.

`«Любов — це виконання Закону» (Римл. 13:10). Як ми можемо донести цю істину до наших братів і сестер з інших християнських конфесій, які вважають, що Ісус на хресті скасував Божий моральний Закон?`