---
title:  Церква — Святий Храм
date:   27/07/2023
---

`Які образи використовує Павло в уривку Ефес. 2:11–22, щоб показати єдність між юдеями та язичниками в Церкві?`

Розглядаючи другий розділ Послання до ефесян, ми наголошували: вірші 1–10 повідомляють, що ми живемо в єдності з Ісусом, а вірші 11–22 говорять, що ми живемо в єдності з людьми як частина Його Церкви. Смерть Христа сприяє розвитку та зміцненню наших взаємин як з Богом (вертикальний напрямок) (вірші 1–10), так і з людьми (горизонтальний напрямок») (вірші 11–22). Завдяки хресту Ісус руйнує всі перешкоди між віруючими з язичників і юдеями, зокрема й зловживання Законом для збільшення прірви між ними (вірші 11–18). Христос також зводить дивовижний новий храм, що складається з віруючих. Язичники, яких колись не допускали до поклоніння у священних місцях храму, тепер приєднуються до віруючих євреїв і стають новим храмом. Ми всі стаємо частиною Божої Церкви, святим храмом у Господі (вірші 19–22); ми маємо перевагу жити в єдності з Ісусом і нашими братами й сестрами в Христі.

`В уривку Ефес. 2:19–22 Павло порівнює Церкву з храмом. Які метафори щодо Церкви він використовує в інших своїх посланнях? 1 Кор. 3:9–17; 2 Кор. 6:14–7:1; 1 Петра 2:4–8.`

Павло порівнює Церкву з храмом; це кульмінаційна метафора, яка відображає приєднання язичників до Церкви. Колись їм було заборонено поклонятися у дворі Єрусалимського храму, тепер вони не лише отримують доступ до Отця (див. Ефес. 2:18), а й самі стають частиною нового храму, збудованого «Духом в Божу оселю» (вірш 22).

Автори Нового Завіту порівнюють Церкву з храмом, аби відобразити її святість, єдність віруючих усередині Церкви, роль Бога в її створенні та зростанні. Цей храм, ця «будівля... зростає» (вірш 21), віруючі будуються «Духом в Божу оселю» (вірш 22). Замість статичного образу апостол представляє Церкву живою, діяльною, щораз більшою, бо це «храм Живого Бога» (2 Кор. 6:16).