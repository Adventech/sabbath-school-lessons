---
title:  Для подальшого дослідження
date:   28/07/2023
---

Перш ніж відповісти на запитання для роздумів, уважно дослідіть наведений нижче матеріал.

У якому контексті Павло пише уривок Ефес. 2:11–22, відображаючи вплив Голгофського хреста на людські стосунки? Апостол звертає увагу на взаємини між віруючими з юдеїв і язичників, які разом є членами Церкви. Він радіє з того, що і євреї, і язичники — співгромадяни святих і домашні для Бога (вірш 19). Однак у контексті всього Послання Павло демонструє ширшу далекосяжну мету. Його тема — великий кінцевий Божий план об’єднати все в Христі (див. Ефес. 1:9, 10), зокрема й «кожну родину на небесах і на землі» (Ефес. 3:15).

Важливо зазначити, що єдність віруючих усередині Церкви (конкретна тема, викладена апостолом в уривку Ефес. 2:11–22) має ширшу мету, яку Павло розкриває в тексті Ефес. 3:10: «Щоб тепер через Церкву могла виявитися правителям і владам на небесах багатогранна Божа премудрість». Утілюючи в життя єдність, яку Ісус завоював на хресті, віруючі повинні явити світові, що Божий кінцевий план об’єднання всього в Христі перебуває на стадії реалізації. Їхні братні стосунки свідчать про Божий план для Всесвіту, об’єднаного в Христі. Тому уривок Ефес. 2:11–22 доречно розглядати в контексті Послання до ефесян загалом, щоб знайти біблійні принципи, які стосуються важливої та актуальної теми — взаємин між різними групами людей, зокрема між расами.

**Запитання для обговорення**:

`Які біблійні принципи, що стосуються етнічних взаємин, представлено в уривку Ефес. 2:11–22? Чому цей уривок пропонує христоцентричний підхід до стосунків членів різних етнічних груп?`

`З огляду на Божий план щодо майбутнього людства (Ефес. 1:9, 10; 2:11–22) наскільки важливо для Церкви розв’язувати свої внутрішні питання й конфлікти між расами?`

`Чи існують у вашій громаді нерозв’язані проблеми у взаєминах між етнічними групами? Як ваша церква може розв’язати ці проблеми та сприяти примиренню, яке Христос уже звершив на хресті? Як ви особисто можете брати участь у цій справі?`