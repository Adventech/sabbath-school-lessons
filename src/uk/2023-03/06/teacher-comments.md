---
title:  Коментарі для вчителів
date:   04/08/2023
---

Ключові вірші: Ефес. 3:20, 21.

### Частина I: Огляд

Виклавши в другому розділі Послання до ефесян істину про хрест Христа та Його звершення для юдеїв і язичників, у третьому розділі Павло вирішив трохи більше зупинитися на своєму служінні для язичників, адже тепер він «для вас, язичники… став в’язнем Ісуса Христа» (вірш 1). Його служіння для язичників розпочалося з «розуміння Христової таємниці», яка полягала в тому, що Бог включив язичників у Свій План спасіння і Свою Церкву. Апостол підкреслює: ця таємниця була не другорядним завданням у Божому Плані, а «відвічним рішенням» Господа (вірш 11). Однак тепер, у новозавітну епоху, Він приступив до розкриття цього задуму світові, виконавши його через Христа, а потім і через Павла, Христового апостола.

**Теми уроку**. Урок цього тижня присвячений трьом основним темам:

1. Язичники приєднуються до Церкви як частина оновленого людства.
2. Включення язичників до Плану спасіння було великою таємницею Бога й несподіванкою для людства. Павло був покірним вісником цієї таємниці.
3. Завдяки залученню язичників і, отже, усього людства до Плану спасіння, Церква відображає мудрість, любов, силу та славу Бога як на Землі, так і у Всесвіті.

### Частина II: Коментар

**Божа таємниця й Церква, збудована на основі апостолів і пророків**

Дискусія про євреїв і язичників, об’єднаних у тілі Христа, порушує питання про взаємини між Церквою та Ізраїлем. Християни розробили різні моделі стосунків між Ізраїлем і Церквою. Одна традиційна позиція така: Ізраїль був народом Божого завіту, але, не визнавши Месію Ісуса, він був відкинутий і замінений Церквою. Отже, після розп’яття Христа Ізраїль не відіграє жодної ролі в Божому здійсненні таємниці спасіння. Інші богослови прийняли «буквальне тлумачення» Писання й розвинули диспенсаціоналістську теорію: Ізраїль і Церква представляють два різних Божих народи. У цих народів різні покликання, різні завіти, шляхи до спасіння й цілі у здійсненні таємниці спасіння.

Навіть поверхове прочитання Нового Завіту й послань Павла показує, що обидві теорії проблематичні, а диспенсаціоналістський підхід до ізраїльської церкви особливо суперечить ученню апостола. Можна виділити кілька основних поглядів Павла на взаємини між Ізраїлем і Церквою. По-перше, Павло бачив наступництво між Ізраїлем і Церквою. Ці взаємини слід розуміти в контексті всеосяжного біблійного тлумачення обітниць: Христос і новозавітний Божий народ є виконанням Божих обітниць Старого Завіту. У Старому Завіті Господь спас Ізраїль і закликав його проголошувати у світі Божі завіти й обітниці благодаті. Через Ізраїль Божий заклик отримати Його обітниці благодаті та приєднатися до Його завітів мав досягти всіх народів Землі. Згідно з Божим задумом, Ізраїль не повинен був перетворитися на імперію, яка завойовує та анексує землі інших народів. Очікувалося, що інші народи приєднаються до Божого завіту й обітниць, а не до нації чи імперії. Отже, Старий Завіт передбачав наднаціональну структуру Божого народу, у якій люди всіх націй будуть частиною одного завіту з Богом (див. Бут. 12:1–3; 1 Цар. 8:41–43; Ісаї 56:3–7; 60:3). Ця наднаціональна структура реалізована в новозавітному Божому народі, який складається як з євреїв, так і з язичників.

По-друге, Ізраїль і Церква не є двома Божими народами, які співіснують паралельно, кожен зі своїм завітом, шляхом спасіння та місією. Навпаки, Христос пояснив, що Його завдання – «привести» Своїх «інших овець, які не з цієї кошари», щоб вони стали одним стадом з одним Пастирем (див. Івана 10:16). Церква – це не просто заміна Ізраїлю як народу, бо Ізраїль був Божим народом до Христа, а тепер, після того як Ісус відкинув Ізраїль як народ, Церква – це новий Божий народ. Для Павла Церква – це не інший Божий народ, а виконання дивовижної Господньої обітниці, даної в Старому Завіті: Він закликає усе людство до Своєї благодаті. Ось чому в Римл. 9 Павло розглядає єдину Церкву, що складається з юдеїв та язичників (вірші 23–26).

До учнів Ісуса приєдналася лише частина ізраїльського народу (див. Римл. 9:27–29), але це свідчить, що Бог не заперечував приєднання Ізраїлю до Церкви (див. Римл. 11:1). Останок забезпечує наступність і єдність між Ізраїлем та Церквою. Тому в уривку Римл. 11:16–18 Павло порівнює Церкву з оливкою: одні гілки – це діти Ізраїлю, а інші – язичники, але всі гілки живляться з одного кореня, який є завітом Бога з Авраамом. У Бога завжди був один План спасіння, одне Насіння – Хрис тос, одна обітниця, один завіт та один народ.

У розділах 2 і 3 Послання до ефесян знову з’являється та сама ідея про єдиний План Бога, наступництво між Ізраїлем і Церквою і єдність Церкви. Апостол пояснює ефесянам, що Церква складається як із «обрізаних», так і «необрізаних» (Ефес. 2:11). Він не говорить, що юдеї і Церква – два окремих народи або що Церква посіла місце юдеїв як Божого народу. Далекий від виключення євреїв із Церкви, Павло дотримується богослов’я Ісуса та стверджує, що спасіння від юдеїв (Івана 4:22). Тому апостол підкреслює: тимчасом як язичники були «далеко», юдеї були «близько» (Ефес. 2:17). В іншому місці він описав цю «близькість» як отримання Божих обітниць або завітів, Божих пророцтв, Месії і Божої місії поділитися всім цим зі світом (див. Римл. 9:4, 5). Отже, ці язичники наблизилися до Бога і стали частиною Його храму; цей храм заснований на єврейських пророках, а не на язичницьких міфах чи філософії.

По-третє, навіть говорячи про заснування Церкви, Павло використовує ту саму ідею наступництва Ізраїлю й Церкви, але цього разу в термінах об’явлення. Церква збудована на Божественному об’явленні. Бог не має двох окремих об’явлень Старого й Нового Завітів. Він дав Своє об’явлення в Старому Завіті не для того, щоб відмовитися від Свого Плану і розпочати новий проєкт. Його План один, і Його об’явлення єдине й безперервне. Ось чому Павло наголошує, що Церква збудована як на апостолах, так і на пророках (див. Ефес. 2:20; Див. також опис Нового Єрусалиму, де імена апостолів написані на підвалинах міста, а імена патріархів написані на брамах, однак і апостоли, і патріархи об’єднані в одному Новому Єрусалимі, Божій оселі (див. Об’явл. 21:10–14).). Апостолів названо першими, можливо, тому, що вони «більші» за пророків так само, як Іван Хреститель був найбільшим з пророків. Цю «велич» слід розуміти в контексті виконання обітниці: якщо пророки пророкували про Прихід Месії, то апостоли сповіщали про Його реальний історичний Прихід, що вже відбувся. Месія, Який прийшов у світ і Якого представляли апостоли, був тим самим Месією, Якого бачили пророки у своїх видіннях. Апостоли та пророки були єдині у своєму свідченні, яке є основою Церкви.

Хоч Павло говорить, що Бог покликав апостолів і пророків виконувати основну роль у Церкві, вони визнавали та проголошували, що наріжний Камінь Церкви – Христос, про Якого сповіщали старозавітні пророцтва (див. Ефес. 2:20). Це було змістом і сутністю їхнього свідчення. Будучи апостолом, Павло проповідував Христа, «пояснив їм з усього Писання те, що стосувалося Його» (Луки 24:27). Ці Писання вказували на Нього, на Його Прихід і служіння (див. вірші 25–27). Ісус – наріжний Камінь, і саме тому будівля зростає «на Ньому» як «святий храм» для перебування Бога (Ефес. 2:20–22).

По-четверте, погляд Павла на взаємини між Ізраїлем та Церквою також розкриває його розуміння Особистості й характеру Господа. Бог Ізраїлю не є їхнім національним Богом, Він є Богом усієї Землі. Хоч Його земна резиденція може бути розташована в Єрусалимі, Його юрисдикція не обмежується Юдеєю та її околицями. Бог християн має Свій престол на Небесах, у Святині, а Його влада вища за будь-яку владу на Землі й на Небі (див. Матв. 6:10; 28:18; Ефес. 1:21), оскільки Він Творець і Викупитель усього світу. Ось чому Господь закликає весь світ навернутися до Нього, отримати Його благодать і жити в Його Царстві.

### Частина III: Практичне Застосування

1\. Людям подобаються загадки, таємниці. Попросіть учнів класу поміркувати над запитаннями: чому для багатьох людей Євангеліє залишається таємницею? Як ви можете поділитися з довколишніми Благою вісткою про викуплення, яка назавжди змінила ваше життя і може змінити життя кожної людини?

2\. У тексті Ефес. 3:10 Павло стверджує, що Господь через Церк ву відкриває Свою мудрість «правителям і владам на небесах». Поставте присутнім такі запитання: як ви вважаєте, чи є Церква відкриттям Божого Плану спасіння для Всесвіту? Чи є єдність у Церкві в Христі, єдність між язичниками та юдеями, єдність у сім’ях та в суспільстві суттєвою частиною спасенного одкровення благодаті й сили Бога? Обговоріть відповіді зі своїм класом.

3\. У тексті Колос. 1:27 (паралельному розділу 3 Послання до ефесян) Павло підкреслює, що таємниця, яку Бог відкрив «святим» у Церкві, – це «Христос у вас, надія слави». Запропонуйте учням класу поділитися тим, як вони могли б пояснити цей вислів нехристиянину. Що апостол має на увазі, коли говорить «Христос у вас»? Чому Христос названий «надія слави»? Як ця «таємниця» впливає на ваше повсякденне життя?

` `