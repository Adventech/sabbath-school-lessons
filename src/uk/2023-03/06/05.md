---
title:  Христос, Який Живе У Твоєму Серці
date:   02/08/2023
---

`Порівняйте два молитовних прохання Павла, записаних в Ефес. 1:16–19 та 3:14–19. Які загальні теми ви знаходите в цих проханнях?`

У текстах Ефес. 3:14, 15 міститься важлива гра слів. Коли Павло пише: «Для цього я схиляюсь на свої коліна перед Отцем Господа нашого Ісуса Христа, від Якого має ім’я кожна родина на небесах і на землі», — він використовує фонетичний зв’язок між грецькими словами патер — «Отець» і патрія — «батьківщина», тобто сім’я. У своєму Посланні до ефесян Павло прославляє всеосяжний характер Божого Плану спасіння, що включає все (див. Ефес. 1:9, 10) і на всі часи (вірш 21). А в текстах Ефес. 3:14, 15 апостол стверджує, що «кожна родина на небесах і на землі» належить Отцеві. Кожна сім’я (патріа) бере своє ім’я від Отця (патер). Це дуже гарна вістка!

Подумайте: ваша сім’я, незважаючи на її недосконалість і недоліки, належить Богові. Ваша родина перебуває не в жорстоких лещатах долі, а в дбайливих руках Небесного Отця. Бог любить усі сім’ї, хоч вони недосконалі. Вони носять Боже ім’я, знак приналежності до Небесної сім’ї.

В уривку Ефес. 3:16–19 записано прохання Павла до Бога дати Його дітям багатий духовний досвід, зміцнений силою через присутність Духа (вірш 16), близькістю із Христом, Який оселився в серцях віруючих (вірш 17), щоб вони були укорінені й засновані на любові (вірш 17).

Бажаючи прославити Бога за безмежність Його благословень для віруючих, апостол називає не три, а чотири виміри — «ширина й довжина, висота й глибина» (вірш 18). Він не дає чіткого визначення, чого саме стосуються ці виміри, хоч вони явно описують величезні розміри чогось важливого. Це цікава загадка для дослідників Біблії. Чи відображають згадані виміри безмежність Божої мудрості (пор. Йова 11:5–9), Божої слави (пор. Ефес. 3:16, 17) чи безмірність духовного храму (див. Ефес. 2:19–22)? А може, ці чотири виміри найкраще підходять для опису безмежності Христової любові (див. Ефес. 3:19)? Саме такого висновку можна дійти, розглядаючи фразу «зрозуміти, що це за ширина й довжина, висота й глибина» (Ефес. 3:18), як паралельну наступній фразі: «пізнати Христову любов, яка сягає за межі пізнання, щоб наповнилися ви всякою Божою повнотою» (Ефес. 3:19; пор. Римл. 8:35–39). Як би ми не сприймали слова Павла, це чудова вістка!