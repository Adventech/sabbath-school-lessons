---
title:  Слава В Церкві Й У Христі Ісусі
date:   03/08/2023
---

`Павло завершує свою молитву славослів’ям, коротким поетичним вираженням хвали Богу. За що він хвалить Його? Ефес. 3:20, 21.`

У текстах Ефес. 3:14–19 записано молитовні прохання Павла за віруючих, а вірші 20, 21 — це його славослів’я. При читанні цього славослів’я у нас можуть виникнути два запитання:

_1. Чи не надто Павло звеличує Церкву, ставлячи її на один рівень із Христом у фразі: «Йому слава в Церкві й у Христі Ісусі» (вірш 21)?_ Хоч Павло дуже зацікавлений у Божій Церкві, проте спасає не Церква, а Христос. Тільки Христос — Спаситель Церкви, Спаситель кожного віруючого, у серці якого оселився і живе (див. Ефес. 3:17). У своєму славослів’ї Павло звеличує Бога за спасіння, запропоноване Церкві в Христі Ісусі.

_2. Чи відображає фраза «на всі покоління і навіки-віків» (вірш 21) нескінченне земне майбутнє Церкви, у якому повернення Христа відкладене на невизначений термін?_ У всіх своїх листах, зокрема й у Посланні до ефесян, Павло неодноразово висловлював свою велику надію на Другий прихід Христа, пов’язуючи славне майбутнє Божої Церкви із цією подією. Наприклад, у тексті Ефес. 1:18 сказано про «надію… покликання» віруючих, про «багатство слави Його спадщини у святих»; а у вірші 21 апостол підкреслює, що віруючі відчуватимуть безмежну суверенну силу Христа «у майбутньому». У тексті Ефес. 4:30 він нагадує про запечатування Божих дітей Святим Духом «на день викуплення», тобто на день Другого приходу Христа. Отже, славослів’я Павла в Ефес. 3:20, 21 — це оспівування безмежної сили Христа від імені віруючих.

Аналізуючи другу молитву Павла (Ефес. 3:14–21; пор. 1:15–23), ми бачимо, що апостола підбадьорюють постійна турбота Отця про кожну створену істоту у Всесвіті (Ефес. 3:14, 15), готовність Святого Духа зміцнювати Божих дітей (вірш 16), співпраця Самого Христа з віруючими (вірш 17) і Його безмежна любов (вірші 18, 19). Апостол бажає своїм братам і сестрам наповнитися «всякою Божою повнотою» (вірш 19); він прославляє ці духовні реалії, постійно дивуючись з багатства Божої сили, що запропонована святим (вірші 20, 21).

Відчуваючи тиск проблем, спокус чи сумнівів, ми можемо звернутися до цієї натхненної молитви Павла. Ув’язнений апостол звертає наш погляд до дорогоцінної благодаті Христа і до грандіозних цілей Бога, нагадуючи нам: які б не були наші нинішні обставини, ми учасники Божого кінцевого плану (див. Ефес. 1:9, 10) і Його сила діє в нас.

`Які Божі благословення особливо цінні для вас? Складіть молитву хвали, щоб прославити Господа за Його благословення.`