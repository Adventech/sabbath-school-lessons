---
title:  'Павло: Апостол-в’язень Для Язичників'
date:   30/07/2023
---

`Прочитайте третій розділ Послання до ефесян. Які основні теми викладає Павло?`

Третій розділ має цікаву структуру. Павло починає його словами: «З цієї причини для вас, язичники, я, Павло, став в’язнем Ісуса Христа» (вірш 1). Потім іде довгий відступ, присвячений його служінню як апостола для язичників (вірші 2–13). Далі апостол повертається до першої думки, повторюючи фразу: «Для цього» (вірш 14), а тексти 14–21 — це натхненна молитва апостола за ефесян.

У першому вірші Павло називає себе «в’язнем Ісуса Христа», пояснюючи: хоч фізично він може перебувати в римській неволі та під владою Римської імперії, у його житті є Божественна мета. Він в’язень не Риму, а «в’язень Ісуса Христа»! (Пор. Ефес. 4:1).

Повідомлення Павла про його «страждання» (Ефес. 3:13) і пізніша згадка про кайдани (див. Ефес. 6:20) свідчать про те, що він перебуває не під відносно комфортним домашнім арештом (пор. Дії 28:16), а у в’язниці. Перебувати у в’язниці в першому столітті, та ще й у римській підземній в’язниці, було особливо важко. У Римській імперії не було добре обладнаних в’язниць із санітарними зручностями й регулярним харчуванням. Фактично імперія не потребувала в’язниць, оскільки ув’язнення не застосовувалося як покарання. Людей поміщали у в’язницю, тільки коли вони чекали суду або страти. В’язні мали самі себе забезпечувати і залежали від родичів і друзів, які приносили їм їжу та все необхідне.

Можливо, занепокоєння Павла пов’язане з емоційним впливом, який справляли його кайдани на віруючих, оскільки тоді ув’язнення вважали великою ганьбою. Апостол міг побоюватися, що деякі запитають: «Як Павло може бути апостолом звеличеного Христа і водночас зневаженим в’язнем?» Тому він змальовує своє ув’язнення в такому світлі, щоб допомогти віруючим побачити в ньому частину Божого плану. Він страждає за них («з приводу моїх страждань за вас»), але те, що здається ганьбою, насправді слугуватиме для їхньої «слави» (Ефес. 3:13).

`Як ми можемо навчитися довіряти Богові та Його керівництву у складних обставинах?`