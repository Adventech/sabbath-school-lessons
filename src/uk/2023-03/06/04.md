---
title:  'Церква: Вісниця Божої Премудрості'
date:   01/08/2023
---

`Що Павло говорить про Бога та Його діяння в уривку Ефес. 3:7–13?`

Павло знову заявляє, що є «служителем… через дар Божої благодаті» (вірш 7; пор. вірші 1, 2). Цей дар, як і саме Євангеліє, людина отримує не завдяки своїм позитивним рисам, а через Божу благодать. Апостол підкреслює це, називаючи себе «найменшим із усіх святих» (вірш 8).

Переглядаючи послання Павла у хронологічному порядку, ми помічаємо цікаву прогресію у його розумінні самого себе. На початку він заявляє про свій статус обраного Богом апос тола (див. Гал. 1:1). Однак пізніше представляється «найменшим з апостолів», «недостойним називатися апостолом» (1 Кор. 15:9). У Посланні до ефесян Павло називає себе «найменшим з усіх святих» (Ефес. 3:8). І в листі до Тимофія характеризує себе як першого з грішників (див. 1 Тим. 1:15).

Таке уявлення Павла про себе допомагає зрозуміти відому цитату Еллен Уайт: «Що ближче ви до Ісуса, то більше недоліків помічатимете у власному характері, адже ваш духовний зір загострюється. Порівняно з Його досконалістю ваші хиби стають помітнішими» (Дорога до Христа. С. 64).

У тексті Ефес. 3:10 апостол пише: «Щоби правителям і владам на небесах тепер могла виявитися через Церкву багатогранна Божа премудрість». Що це за «правителі і влади на небесах»? Як Церква сповіщає їм про «багатогранну», різноманітну Божу премудрість? «Спочатку Люцифер так провадив свою роботу зваблення‚ що сам залишався поза підозрами… Бог міг користуватися лише тими засобами‚ які узгоджувалися з принципами істини та праведності. Сатана ж міг застосовувати методи‚ неприйнятні для Бога, — лестощі й обман. Він прагнув спотворити Боже Слово й викликати хибне уявлення про Його правління‚ заявляючи‚ що Бог чинить несправедливість‚ нав’язуючи Свої Закони ангелам і вимагаючи послуху й покори від створених Ним істот.

Люцифер шукав тільки самозвеличення. З цієї причини необхідно було показати небожителям і мешканцям усіх світів‚ що Боже правління є справедливим‚ а Його Закон — досконалим.

Сатана ж викладав всю справу так‚ ніби саме він прагнув добра для Всесвіту. Усім потрібно було зрозуміти справжній характер узурпатора та його справжню мету. Необхідний був якийсь час‚ аби лихі дії викрили Люцифера… Сатану мали засудити його власні дії. Від самого початку він запевняв у своїй непричетності до повстання. Усесвіт повинен був побачити, як буде викрито ошуканця» (Е. Уайт. Патріархи і пророки. С. 42).

«Загальна мета викуплення включає виправдання імені й характеру Божого, який сатана поставив під сумнів, поширивши цей сумнів і на ангелів… Це найбільше видовище, яке можуть споглядати розумні небесні істоти (пор. 1 Кор. 4:9)» (Біблійний коментар АСД. Т. 6. С. 1016).

`Якби ваша громада серйозно сприйняла слова Павла в Ефес. 3:10, як це могло б змінити стосунки між членами вашої церкви?`