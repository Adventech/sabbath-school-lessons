---
title:  Зростання В Христі
date:   10/08/2023
---

`Яка небезпека загрожує христоподібній зрілості Церкви? Ефес. 4:14.`

Павло бачить, що віруючим нав’язують різні ідеї, такі як «всякий вітер вчення» і «лукавство, що вводить в оману». Апостол використовує три образи для опису небезпек, пов’язаних з оманливим богослов’ям: (1) дитяча незрілість: «щоб ми не були більше малими дітьми»; (2) вітер лжевчень: «хитаються і захоплюються всяким вітром вчення»; (3) хитре мистецтво спокуси: ефесян можуть обманути люди, які, подібно до азартних гравців, практикують спритність рук. Павло вживає грецьке слово кюбе йя («гра в кості») у значенні «хитрість» або «лукавство».

Апостол вважає розділення важливою ознакою омани: добро — це те, що насичує, зрощує тіло і допомагає йому триматися разом, а зло виснажує і розділяє його. Залишивши розкольницьке вчення і звернувшись до вчення перевірених і надійних вчителів (див. Ефес. 4:11), віруючі прямуватимуть до істинної християнської зрілості й ефективно працюватимуть «для збудування Христового тіла» (вірші 12, 13; пор. 15, 16).

`Як здорова Церква функціонує подібно до здорового тіла? Ефес. 4:15, 16.`

В уривку Ефес. 4:1–16 Павло пише про єдність Церкви і закликає християн активно сприяти цьому. Єдність вимагає від нас наполегливої праці (вірш 3). Щоб зміцнювати єдність, необхідно бути активними членами Христового тіла (вірші 7–16). Кожен з нас є частиною тіла і має сприяти його здоров’ю та зростанню (вірші 7, 16). Ми також повинні черпати підтримку з праці апостолів, пророків, євангелістів і пасторів-учителів (вірш 11). Вони, як «тіло, складене і надійно сполучене різними зв’язками» (вірш 16), як сухожилля, суглоби, об’єднують, зміцнюють нас, допомагаючи досягти міри зрілості Христа, Який є Головою тіла (вірші 13, 15).

`Які «вітри вчення» дують сьогодні в нашій Церкві і як ми можемо рішуче протистояти їм?`