---
title:  Коментарі для вчителів
date:   11/08/2023
---

Ключові вірші: Ефес. 4:11, 12.

### Частина I: Огляд

Досі Павло пояснював у своєму Посланні до ефесян силу дарованого Богом спасіння, яке об’єднало євреїв і язичників у нове людство в Христі. В уривку Ефес. 4:1–17 апостол продовжує тему єдності, наголошуючи на тому, що єдність – невід’ємна ознака Церкви. Єдність – це результат Божого спасіння, а також Божий інструмент для виконання Його місії для Церкви та через Церкву. Саме тому Павло виходить за межі теми церковної єдності юдеїв та язичників, щоб зосередитися на внутрішній єдності Церкви в житті й місіонерській діяльності. Тепер, коли в Христі немає ні юдея, ні язичника, коли в Христі всі ми брати й сестри, незалежно від національності, Павло обговорює єдність усіх християн як членів одного тіла, залучених до однієї місії Христа.

Єдності Церкви можна досягти кількома способами:

(1) виявляючи такі христоподібні якості, як покора, лагідність і терпіння;

(2) дивлячись на найвищу модель життя Церкви: єдність Божества в Трьох Особах – Отця, Сина і Святого Духа – і Їхню однодушність у творінні й викупленні;

(3) за допомогою об’єднувальних засобів спасіння в Христі – однією надією, однією вірою та одним хрещенням;

(4) використовуючи духовні дари, через які Бог благословляє Церкву, щоб вона зростала, об’єднувалася в одне тіло в Христі й виконувати свою місію у світі.

**Теми уроку**. Урок цього тижня розкриває три основних теми:

1. Єдність Церкви потрібна для її самобутності, життя та місії.
2. Церковна єдність досягається, коли Церква дивиться на три Особи Божественної Трійці, приймає Божі цінності та будує взаємини.
3. Духовні дари необхідні для єдності, життя й місії Церкви.

### Частина II: Коментар

**Церква як тіло Христове**

Коли Павло пише в Ефес. 1:22, 23, що Церква є тілом Христовим, він не має на увазі, що сама Церква Божественна чи надприродна. Для здійснення таємниці Плану спасіння Бог прийняв людську природу. Церква – це тіло Христове, адже це нова спасенна спільнота, представлена та збудована втіленням Христа. Це нова спільнота, створена, спасенна і керована Христом, її Творцем, Спасителем і Господом. Отже, Церква – це Божий народ, створений Господом і відроджений Ним для Його Царства. Саме тому Церква є «повнотою Того, Хто наповнює все в усьому» (Ефес. 1:23).

**Триєдине джерело й модель існування та єдності Церкви**

Єдність Церкви – невід’ємна частина вчення Павла про Церкву. Однак апостол не моделює цю єдність на кшталт адміністративно-політичної, економічної і військової єдності Римської імперії або будь-якої іншої людської інституції. Павло вважає, що єдність Церкви корениться в самій природі християнського Бога, Триєдиного Бога. Послання до ефесян наповнене посиланнями на три Особи Божества, які діють у Плані спасіння, у творінні та зміцненні Церкви.

В уривку Ефес. 1:1–14 Павло описує Особи Божества, Які діють для нашого спасіння, а в текстах Ефес. 1:15–23 він представляє Отця і Сина, Які творять, благословляють і зміцнюють Церкву. Тому апостол закінчує цей розділ, називаючи Церкву «тілом» Христа і «повнотою» Отця (вірш 23; див. Ефес. 4:6). В уривку Ефес. 2:19–22 Павло повідомляє, що Триєдиний Бог брав і бере участь у створенні Церкви: вона – «будівля», «святий храм» Отця, збудований на Ісусі Христі, у Якому віруючі будуються «Духом в Божу оселю». У третьому розділі свого Послання Павло розглядає Церкву як «служіння Божої благодаті» Отця (вірш 2); апостолам і пророкам «Духом» відкрита (вірш 5) «Христова таємниця» (тобто істина про Церкву, у якій об’єднаються і євреї, і язичники) (вірш 4), а це – «незбагненне багатство Христа» (вірш 8). До того ж Отець (вірш 14) наділяє Церкву «Духом», щоб «через віру Христос оселився у ваших серцях» (вірші 16, 17) і щоб Церква могла «пізнати Христову любов, яка сягає за межі пізнання», і «наповнилися ви всякою Божою повнотою» (вірш 19). Церква створена й об’єднана Богом, бо її Бог є Отцем, «від Якого має ім’я кожна родина на небесах і на землі» (вірші 14, 15). Усі істоти у Всесвіті належать Господу, оскільки Він створив усіх нас і в Ньому всі ми – одна сім’я. У всесвітній Божій сім’ї ми маємо родинні зв’язки не лише з членами Церкви на Землі, а й з усіма жителями Всесвіту (див. Євр. 12:22, 23). Отже, звертаючи нашу увагу на спасіння й на земну Церкву, Павло намагається зберегти всесвітню перспективу, описану в Ефес. 1.

В Ефес. 4 апостол доводить до кульмінації свій грандіозний розвиток вчення про Церкву, створену й об’єднану Богом. Павло заявляє, що єдність Церкви є «єдністю Духа» (вірш 3). У поетичній формі він повідомляє своїм читачам, що ця єдність стосується всіх трьох Особистостей Божества. Ми «одне тіло», бо є «один Дух», який покликав нас «в одній надії» (вірш 4). Так само в нашому одному Господі в нас «одна віра, одне хрещення» (вірш 5). Церква єдина, тому що в нас є «один Бог і Отець усіх, Який над усіма, і через усіх, і в усіх нас» (вірш 6). Церква існує, оскільки Бог створив нас і покликав. До того ж Церква існує як єдине тіло, оскільки Бог, Який створив і покликав її, єдиний: три Особи, але єдиний Бог. Церква не може існувати, якщо вона без Бога і не об’єднана; Церква не може бути єдиною, якщо вона не заснована на біблійному вченні про Триєдиного Бога.

**Духовні дари й Церква**

Представивши богословське підґрунтя існування та єдності Церкви в Триєдиному Богові, у четвертому розділі Послання Павло пояснює, чому Церква є тілом Христа і як Святий Дух діє в ній. Для цього апостол повертається до тем першого розділу: сходження Христа на Божий престол (вірш 20); Його становище «Голови» Церкви (вірші 21, 22); Церква – «Його тіло» (вірші 22, 23); благословення Церкви «усяким духовним благословенням на небесах» (вірш 3). Це були благословення благодаті для спасіння в Христі: «викуплення Його кров’ю, прощення переступів, згідно з багатством Його благодаті» (вірш 7), відкриття Євангелія Христа (вірші 7–13), віра (вірші 13, 15).

У четвертому розділі Павло наслідує той самий зразок, пояснюючи, що Христос вознісся (вірш 8) і був звеличений (вірш 10). Як Голова Церкви, тобто Його тіла (вірші 15, 16), Христос «дав дари» Своєму народові (вірш 8). Ці дари названі дарами Христовими й пов’язані з благодаттю: «А кожному з нас дана благодать згідно з даром Христа» (вірш 7). Однак ці дари є благословенням не для спасіння грішників (про що сказано в Ефес. 1), а для збудування, єдності та місії Церкви. Павло перераховує ці дари: «Він і поставив одних апостолами, інших пророками, ще інших благовісниками, а тих – пастирями та вчителями» (вірш 11). В інших своїх Посланнях Павло називає їх дарами благодаті (харісма; див. Римл. 12:6–8; 1 Кор. 12:4) або духовними дарами (пнеуматікос; 1 Кор. 12:1), які дає і розподіляє Святий Дух членам тіла Христа (див. 1 Кор. 12:1, 4, 7–13).

Хоч Павло використовує схожу тематику в першому й четвертому розділах Послання, він торкається різних аспектів місії Церкви. Тимчасом як у першому розділі апостол говорить про спасіння людей, у четвертому він обговорює питання існування, єдності та місії Церкви. Ось чому воскреслий і звеличений Господь Ісус дає кожному члену Церкви «благодать згідно з даром Христа» (Ефес. 4:7–10). Тут «благодать» дарована для служіння, а не для спасіння чи прощення. Це дар, «щоби приготувати святих для справи служіння, для збудування Христового тіла…» (вірш 12).

Отже, Церква складається з окремих людей, які були спасенні, але їхнє спасіння – це лише початок життя, яке Бог передбачив для Своєї Церкви. Господь створює нове людство, Свій народ, і ця нова спільнота отримує «благодать згідно з даром Христа» (харісма; вірш 7). Через дари Дух діє в Церкві, «поки всі досягнемо єдності віри й пізнання Божого Сина» (вірш 13). Інакше кажучи, поки ми всі не досягнемо «досконалого змужніння, міри зрілості – повноти Христа» (вірш 13), який є Головою Церкви (вірш 15).

На підставі четвертого розділу, де Павло пише про Церкву, можна зробити кілька основних висновків:

По-перше, Церква не є організацією, яку створили і підтримують люди для своїх цілей. Церкву збудовує, підтримує і направляє Сам Бог.

По-друге, відображаючи образ свого Триєдиного Бога, Церква є і має бути єдина. У Своїй первосвященницькій молитві Ісус просив Отця про Церкву: «…Щоб усі були одне, – так, як Ти, Отче, в Мені, а Я в Тобі, – щоб і вони в Нас були; аби світ повірив, що Ти Мене послав» (Івана 17:21).

По-третє, єдність Церкви не продукт людської волі чи генія, а результат діянь Отця, Ісуса Христа та Святого Духа.

По-четверте, Триєдиний Бог сприяє єдності та зростанню Церкви через духовні дари. Тому духовні дари не є факультативною програмою Церкви, яку її члени визнають необхідною. Господь дає Своїм дітям духовні дари, щоб зміцнювати, підтримувати й направляти Церкву. Говорячи про сутність та єдність Церкви, важливо зазначити: Павло не пропонує ієрархічну структуру управління Церквою, а наголошує: Джерелом існування, єдності та місії Церкви є Триєдиний Бог. Він – Голова Церкви, Податель духовних дарів, через які виявляє Свою присутність у Церкві та через які діє Святий Дух. Усе це сприяє добрій організації Церкви.

По-п’яте, теми Божества і духовних дарів настільки важливі для біблійного богослов’я, що адвентисти сьомого дня звертаються до них в основах віровчення. Тема Божества викладена у п’яти основних доктринах: у другій (у якій обговорюється біблійне вчення про Трійцю), третій («Бог Отець»), четвертій («Бог Син»), п’ятій («Бог Святий Дух») і десятій («Спасіння в Христі», у якій подано питання про діяння трьох Осіб Божества в спасінні людства). Учення Церкви чітко сформульовано в семи основних доктринах: 12-й («Церква»), 13-й («Останок і його місія»), 14-й («Єдність у Христовому тілі»), 15-й («Хрещення») 16-й («Вечеря Господня»), 17-й («Духовні дари і служіння») і 18-й («Дар пророцтва»).

### Частина III: Практичне Застосування

1\. Розділення – трагедія для будь-якої церкви. На основі вивченого уривка Ефес. 4:1–16 допоможіть учням вашого класу розробити стратегію з трьох пунктів, що сприяє єдності та зростанню вашої місцевої чи регіональної церкви.

2\. Який зв’язок між наверненням, приналежністю до Церкви як до Христового тіла й духовними дарами?

3\. Обговоріть у класі, коли востаннє ви думали про себе, свою сім’ю, своїх друзів чи громаду в контексті духовних дарів. Як ваш клас Суботньої школи може представити в громаді ідею про те, що духовні дари – це вияв Святого Духа в Церкві?

4\. Покора, лагідність, терпіння – це якості, необхідні для зміцнення єдності Церкви. Попросіть учнів вашого класу проаналізувати власні характери й життя і визначити, чи мають вони ці риси.

` `