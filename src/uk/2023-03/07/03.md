---
title:  Разом Як Одне В Одному
date:   07/08/2023
---

`Які сім «одне» Павло наводить на підтримку своєї теми про єдність Церкви? Яку думку він хоче донести завдяки цьому списку? Ефес. 4:4–6.`

Наведений список із семи «одне» має поетичний характер. Список починається зі згадки про двох «одне» разом: «одне тіло» (тобто тіло Христа, Церква; див. Ефес. 4:12, 16; 1:23; 5:23, 29, 30) і «один Дух» (Ефес. 4:4). Третє — «в одній надії вашого покликання» (Ефес. 4:4; пор. 4:1).

Далі у списку ще три елементи: «один Господь» (Христос); «одна віра» (ідеться про те, у що вірять християни — Ефес. 4:13; Колос. 1:23; 2:7; Гал. 1:23; 1 Тим. 4:1, 6) і «одне хрещення» (пор. Ефес. 5:26). Свій список Павло закінчує поетичними словами: «Один Бог і Отець усіх, Який над усіма, і через усіх, і в усіх нас» (Ефес. 4:6).

Що Павло хотів повідомити за допомогою такого опису Бога? Оскільки Бог створив усіх, отже, Він — «Отець усіх». Далі в цьому реченні апостол говорить про ставлення Бога до усього створеного Ним. Павло не впадає в оману пантеїзму (що ототожнює природу з Богом) або панентеїзму (який стверджує, що світ перебуває в Богові, але Бог не розчиняється у світі). Апостол проголошує трансцендентність Бога («Який над усіма»), Його активне правління («Який... через усіх») та іманентність, тобто близькість («Який... в усіх нас»).

Зверніть увагу на два аспекти єдності Церкви (див. Ефес. 4:1–6). По-перше, єдність Церкви — реальність, духовний факт, укорінений у семи «одне» (вірші 4–6). По-друге, ця єдність вимагає від нас зусиль і старанності, щоб зберігати її (вірш 3). Приводів для смутку через наші невдачі в реалізації єдності Церкви буде чимало. Однак, якими б не були наші невдачі, ми повинні радіти єдності Церкви в Богові та з Богом через Христа, радіти з реальності «єдності Духа» (вірш 3). Це дасть нам сили повернутися до нелегкої праці задля зміцнення єдності, але з новою впевненістю в тому, що ми робимо Божу справу.

`Ще раз прочитайте тексти Ефес. 4:4–6. Що ви відчували під час читання? Чи відчуваєте ви радість, усвідомлюючи нашу єдність у Богові та з Богом через Христа?`