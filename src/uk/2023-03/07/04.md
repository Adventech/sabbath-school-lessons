---
title:  Звеличений Христос, Податель Дарів
date:   08/08/2023
---

`«А кожному з нас дана благодать згідно з даром Христа. Тому сказано: Піднявшись на висоту, Він полон полонив і дав дари людям. А що означає “піднявшись”, як не те, що раніше Він зійшов до найнижчих місць землі? Хто зійшов, Той і піднявся вище від небес, щоб наповнити все» (Ефес. 4:7–10). Про що пише Павло?`

У наведеному уривку Павло процитував вірш з книги Псалмів: «Ти піднявся був на висоту, полонених набрав, узяв дари ради людини, — і відступники мешкати будуть у Господа Бога також» (Псал. 68:19). Давид зображує Господа, Ягве, як Полководця-Завойовника, Який, перемігши своїх ворогів, сходить із військовополоненими у своєму обозі на пагорб, де побудовано його столицю (вірші 2, 3, 19). Потім він «узяв дари» (вірш 19) від своїх переможених ворогів. Павло адаптує цей образ до звеличеного Христа, беручи до уваги ширший контекст псалма (вірш 36).

Якщо дотримуватися послідовності Псалма 68:19, то спочатку відбувається сходження вгору — вознесіння Христа на Небо (див. Ефес. 1:21–23), а потім сходження донизу, коли воскреслий, звеличений Ісус дає дари і наповнює все. Так Павло зобразив злиття Святого Духа в день П’ятидесятниці (див. Дії 2). Ця думка підтверджується в текстах Ефес. 4:11, 12, де дари, дані звеличеним Ісусом, — це дари Духа. «Христос піднявся на висоту, полон полонив і дав дари людям. Коли після сходження Христа Дух Святий зійшов, як це було обіцяно, подібно до могутнього пориву вітру, і наповнив усе те місце, де зібралися апостоли, яким був результат? Тисячі навернулися за один день» (Е. Уайт. Ви приймете силу. С. 157).

`Як ми можемо навчитися черпати втіху з наведених вище віршів Послання до ефесян, де описано, що Христос уже здійснив для нас і ще зробить, коли наповнить «все в усьому» (див. Ефес. 1:23)?`