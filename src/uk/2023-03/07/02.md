---
title:  Єдність Духа
date:   06/08/2023
---

`Прочитайте Ефес. 4:1–16. Як Павло закликає віруючих піклуватися про єдність Церкви?`

На початку другої частини свого Послання (розділи 4–6) Павло закликає віруючих до єдності, причому єдності у двох основних напрямках. По-перше, в уривку Ефес. 4:1–6 він просить ефесян «зберігати єдність Духа», виявляючи чесноти, які сприяють згуртованості (вірші 1–3). Цей заклик апостол підкріпляє поетичним списком із семи «одне» (вірші 4–6). По-друге, в уривку Ефес. 4:7–16 Павло вказує на переможного, звеличеного Ісуса як на Джерело благодаті для людей. Ділячись із ближніми Євангелієм, члени Церкви вказують їм на спасіння в Ісусові (вірші 7–10) і сприяють здоров’ю, зростанню та єдності Христового тіла (вірші 11–16).

На початку розділу Павло просить християн, щоб вони «поводилися гідно звання, до якого були покликані» (вірш 1; пор. 2:2, 10; 4:17; 5:2, 8, 15). Говорячи про їхнє звання, апостол має на увазі покликання до християнської віри (див. Ефес. 1:18; 2:4–6, 13). Він спонукає віруючих поводитися гідно, виявляючи такі чесноти, як покірність, лагідність і довготерпіння (див. Ефес. 4:1–3).

Розгляньмо кожну згадану Павлом чесноту.

У Посланні до филип’ян Павло відкриває суть покори, закликаючи віруючих: «Нічого не робіть наперекір чи з марнославства, але в покорі вважайте одне одного більшим за себе» (Филп. 2:3). Отже, покірність слід розуміти як позитивну чесноту, яка поєднує скромність, вдячність і бажання служити іншим.

Лагідність означає «не бути надмірно захопленим відчуттям власної значущості», а бу ти «ввічливим, дбайливим, м’яким» (Greek-English Lexicon of the New Testament and Other Early Christian Literature, ed. by Frederick Danker. 3rd ed. Chicago: University of Chicago Press, 2000. Р. 861).

Довготерпіння — це здатність витримати провокацію чи випробування.

Ці якості свідчать, що людина зосереджена не на своєму «я», а на цінності ближніх.

`Покора, лагідність, довготерпіння. Подумайте, як ці якості можуть об’єднати нас як народ. Як ми можемо навчитися культивувати й розвивати ці чесноти?`