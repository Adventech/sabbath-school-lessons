---
title:  Дари Звеличеного Ісуса
date:   09/08/2023
---

Учора ми розглянули, як на підставі тексту Псал. 68:19 Павло зобразив воскреслого, звеличеного, переможного Христа, Який дає дари Своєму народові з висоти (Ефес. 4:8–10).

`Які дари дає звеличений Ісус Своїй Церкві та з якою метою? Ефес. 4:11–13.`

Павло виділяє чотири групи наділених дарами людей — це частина скарбниці звеличеного Ісуса, яку Він дає Своїй Церкві: (1) апостоли; (2) пророки; (3) благовісники/євангелісти;

(4) пастирі та вчителі (структура грецької фрази передбачає, що це одна група). Христос наділив Своїх дітей цими дарами для виконання важливої роботи: «щоб приготувати святих для справи служіння, для збудування Христового тіла, аж поки всі досягнемо єдності віри й пізнання Божого Сина, досконалого змужніння, міри зрілості — повноти Христа» (Ефес. 4:12, 13).

Тексти Ефес. 4:11–13 мали особливе значення для перших адвентистів, які розмірковували про духовні дари Еллен Уайт. Піонерів нашої Церкви цікавили запитання: що говорить Біблія про вияв дару пророцтва в Церкві? Чи був цей дар лише за часів апостолів, чи він виявлятиметься до Другого приходу Христа? Перші адвентисти знайшли відповідь у тексті Ефес. 4:13. Цією відповіддю вони поділилися через історію про капітана корабля, який був зобов’язаний дотримуватися інструкцій щодо плавання. Коли корабель наблизився до порту, капітан виявив: в інструкціях сказано, що на борт має піднятися лоцман, який допоможе вести судно. Щоб залишитися вірним інструкціям, капітан повинен дозволити лоцману піднятися на борт і підкоритися його подальшим вказівкам. «Хто нині прислухається до тієї першої книги вказівок? Ті, хто відкидає лоцмана, чи ті, хто приймає його, як наказує їм ця книга? Вирішуйте самі» (Uriah Smith. “Do We Discard the Bible by Endorsing the Visions?” Review and Herald. January 13, 1863. Р. 52).

`Господь через пророка Ісаю сказав: «Що ще можна вчинити було для Мого виноградника, але Я не зробив того в ньому?» (Ісаї 5:4). У контексті цього вірша подумайте: що Бог дарував нам через служіння Еллен Уайт?`