---
title:  'Церква Як Наречена Христа: Частина 2'
date:   29/08/2023
---

`Як Павло використовує елементи давнього весілля у зверненні до християн у Коринті? Коли відбувається знайомство з нареченою? 2 Кор. 11:1, 2.`

Використовуючи останній елемент давнього весілля, Павло змальовує Христа в уривку Ефес. 5:25–27 як Того, Хто:

6\. Представляє наречену Самому Собі! У давнину наречену представляв найкращий чоловік, її посаджений (весільний) батько, а наречений — ніколи! Однак тут Павло зображує Ісуса, Який представляє наречену-Церкву Самому Собі.

Апостол використовує шлюбні звичаї і ролі, щоб підкреслити ставлення Христа до Церкви в хронологічній схемі: 1. Заручини. Христос приніс Себе в жертву за Церкву (викуп за наречену) (вірш 25) і в такий спосіб побрався з нею. 2. Підготовка до весільної церемонії. Наречений продовжує виявляти увагу до нареченої, освячуючи й очищаючи її (вірш 26). 3. Сама весільна церемонія. Увага Христа звернена на представлення нареченої на весіллі (вірш 27). Цей останній елемент вказує на велике весільне торжество під час Його повернення, коли Христос, Наречений, прийде, щоб узяти Церкву як наречену і представити її Самому Собі (вірш 27; пор. 2 Кор. 11:1, 2; Колос. 1:21–23, 28).

Давні весілля часто починалися з нічної ходи (див. Матв. 25:1–13). Наречений і його оточення збиралися в домі нареченого — новому будинку пари — і з урочистою церемонією розпочинали ходу. Освітлений смолоскипами, з веселою музикою і великою радістю натовп рухається до будинку батька нареченої. Зустрівши там наречену або дорогою її процесію, учасники ходи доставляють пару в їхній новий будинок, де гості влаштовують тижневий бенкет, кульмінацією якого є весільна церемонія, коли наречена постає перед нареченим.

Зображуючи Христа, Який представляє Церкву Самому Собі, Павло посилається на цю грандіозну ходу і на момент представлення. Так він малює зворушливу картину повернення Христа як майбутню весільну церемонію, коли довгі заручини між Христом і Його Церквою завершуються і відбувається весілля.

`Яку вістку ми можемо отримати з усіх цих позитивних, щасливих та обнадійливих образів?`