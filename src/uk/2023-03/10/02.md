---
title:  Порада Дружинам-християнкам
date:   27/08/2023
---

Павло розпочинає з ключового тексту Ефес. 5:21, що пов’язує вірші 1–20, 22–33 і закликає членів Церкви підкорятися одне одному (пор. Марка 10:42–45; Римл. 12:10; Филп. 2:3, 4). Віруючі повинні робити це «в Христовому страху» (вірш 21). Це перший із кількох випадків, коли Павло представляє взаємини з Христом найважливішими й визначальними для віруючих.

`Про що говорить Павло, благаючи членів Церкви підкорятися одне одному? Як ми маємо розуміти цю ідею? Ефес. 5:21.`

Апостол закликає жінок-християнок підкорятися «своїм чоловікам, як Господу» (вірш 22), тобто своїм законним чоловікам (див. також 1 Петра 3:1, 5).

Чи означає цей текст, що дружина повинна підкорятися своєму чоловікові, ніби він — Христос, або що Христос — істинний і найвищий центр її підкорення? З огляду на тексти Ефес.

6:7 (де рабів закликають служити їхнім панам, «як Господу, а не як людям») і Колос. 3:18 (де дружин спонукають слухатися своїх чоловіків, «як личить у Господі») перевагу слід віддати другому пункту. Дружини самі віруючі та зрештою повинні шанувати Христа понад своїх чоловіків.

У Посланнях до колосян та ефесян Христос і лише Христос названий Головою Церкви, яка є Його тілом (див. Ефес. 1:22; 5:23; Колос. 1:18). «Христос — Голова Церкви, Він же — Спаситель тіла» (Ефес. 5:23). Так само чоловік — «голова дружини», причому вірність Церкви Христу — взірець для вірності дружини своєму чоловікові. Наведений текст передбачає подружнє життя в любові, а не дисфункціональний шлюб. До того ж вислів «чоловік є голова дружини» не слід тлумачити так, ніби він допускає будь-яку форму домашнього насильства.

«Павло пропонує жінкам підкорятися своїм чоловікам (пор. 1 Петра 3:1–6). Етика християнських взаємин у сім’ї стає зрозумілою, якщо усвідомити, що відмінність і підкорення в жодному разі не означають неповноцінності. Підкорення, запропоноване дружині, може існувати тільки між рівними; це не рабське підкорення, а добровільний послух з повагою, якою Творець наділив чоловіка, призначивши його головою (пор. Бут. 3:16). Для організації та розвитку кожне суспільство повинно мати голову» (Коментар АСД. Т. 6. С. 1036).

«Якщо ж чоловік грубий, нестриманий, самолюбний, суворий і владний, то нехай навіть не згадує про те, що чоловік — голова дружини і що вона в усьому мусить йому підкорятися; бо він не Господь і навіть не чоловік у справжньому розумінні цього слова» (Е. Уайт. Християнська родина. С. 117).

`Чому чоловікам і дружинам важливо пам’ятати наведені настанови?`