---
title:  Модель Шлюбу «Одне Тіло»
date:   31/08/2023
---

`Прочитайте розповідь про творіння в Бут. 2:15–25. Наскільки важливо для чоловіка та дружини стати одним тілом (Бут. 2:24)?`

Саме цей текст Павло цитує в Ефес. 5:31 як кульмінацію своїх порад дружинам і чоловікам. Розмірковуючи про потреби християнських громад і сімей, Павло згадує історію творіння. У словах Бут. 2:24 він чує послання для всіх сімейних пар на всі часи. Згідно з Божественним задумом, шлюб — це особливі стосунки у форматі «одне тіло», де сексуальна єдність відображається в емоційній і духовній єдності, а емоційна й духовна єдність наповнює сенсом сексуальні стосунки.

Зверніть увагу: цитуючи текст Бут. 2:24, Павло наводить слова про шлюб, сказані до гріхопадіння, і застосовує їх до взаємин між чоловіками та дружинами. У нашому грішному світі жорстока експлуатація сексуальних стосунків між чоловіком і жінкою показує, наскільки глибоко в сучасній культурі вкоренилася ідея про те, що сексуальний союз уособлює поневолення жінки. Павло стверджує: згідно з Біблією, сексуальні стосунки — це не поневолення, а союз, завіт. Такі взаємини свідчать не про панування чоловіка, а про союз чоловіка та дружини, настільки близький, що вони стають «одним тілом». Отже, ми можемо звернутися до слів в Ефес. 5:21–33 та Бут. 2:24 для важливого контркультурного й коригувального богослов’я шлюбу й сексуальних стосунків. Павло продовжує свою думку в наступному вірші: «Це велика таємниця» (вірш 32). Цю таємницю представляє подвійна метафора: християнський шлюб, який розглядається у світлі взаємин Христа з Його Церквою, і стосунки Христа з Його Церквою, які стають зрозумілими у світлі християнського шлюбу (вірш 32). Християнський шлюб звеличується, якщо порівнювати його із взаєминами між Хрис том і Церквою. А розглядаючи стосунки Церкви з Христом через призму християнського шлюбу, віруючі по-новому розуміють свої взаємини із Христом.

`Як текст Ефес. 5:33 підсумовує поради Павла в уривку Ефес. 5:21–32? Якщо ви одружені, то як можете повніше втілювати ці принципи у своєму шлюбі?`