---
title:  Коментарі для вчителів
date:   01/09/2023
---

Ключові вірші: Ефес. 5:25–27.

### Частина I: Огляд

Золотою ниткою через усе Послання до ефесян проходить тема єдності. Вона стосується не лише взаємин між євреями та язичниками в Церкві (див. Ефес. 2). У своєму Посланні Павло багато разів говорить про те, як Триєдиний Бог втілює в життя цю єдність: через спасіння, хрещення, віру й духовні дари, через присутність у нас Святого Духа, перетворення нашого життя за образом Христа. Апостол був упевнений, що єдність у всіх її аспектах можлива лише в Христі.

Особливе місце в дискусії про єдність Церкви як нового людства Павло відводив сім’ї. Якщо колись й існував приклад чи модель єдності, то це сім’я. Сім’я може бути по-справжньому єдина лише в Христі, як язичники та юдеї єдині в Христі і як всі члени Церкви об’єднані в одне Христове тіло. У сім’ї дружина кориться чоловікові, як Церква кориться Христові, а чоловік любить свою дружину, як Христос полюбив Церкву. Божественний аспект подружніх стосунків означає, що ми повинні дивитися на сім’ю так само, як на неї дивиться Бог. Цей Божественний аспект також означає, що сім’я має виконувати функції і досягати цілей, які їй дав Господь при творінні: бути «одним тілом», неподільним цілим. Двоє стають одним не через взаємну вигоду, а тому, що Бог створив їх для служіння одне одному. Єдність сім’ї вказує на дещо більше, ніж сама сім’я, як і єдність Церкви вказує на єдність Триєдиного Бога та Його ставлення до людства.

**Теми уроку.** Це дослідження присвячено трьом основним темам:

1. Тема єдності продовжується в християнській сім’ї і проявляється в стосунках чоловіка та дружини.
2. Єдиний спосіб збереження єдності в істинній християнській сім’ї – бути «у Господі». Це означає, що подружжя кориться одне одному так, як задумав Бог під час творіння і засвідчив Ісус жертовною любов’ю до людства в Його Плані спасіння.
3. Сім’я, яка справді перебуває в Господі, не буде практикувати образливі стосунки, такі як перелюб чи насильство, тому що і чоловік, і дружина навчаються поважати і любити одне одного в Господі.

### Частина II: Коментар

**Учення Павла про сім’ю**

Уривок Ефес. 5:21–33 – глибока христологічна й еклезіологічна дискусія. Як і в інших посланнях, Павло поєднує серйозні богословські роздуми (учення про Христа та вчення про Церкву) з практичними міркуваннями. На думку Павла, біблійне богослов’я існує не тільки для розвитку послідовної інтелектуальної системи, тому практичні настанови апостола завжди будуються на міцному фундаменті Божого Слова.

Апостол не підходить до обговорення питання сім’ї поверхово, начебто це другорядне питання, яке легко розв’язати завдяки загальнолюдській мудрості або знанням із психології і соціології. Він обговорює питання сім’ї в контексті основних християнських доктрин: про Бога, творіння, Христа, спасіння та Церкву. Фактично Павло не використовує сім’ю для ілюстрації цих учень, а навпаки, використовує ці вчення для ілюстрації християнської сім’ї!

Як і у випадку з Церквою, Павло не згоден з тим, що підхід до християнської сім’ї визначається реаліями нашої грішної людської природи й суспільства. Він дотримується Ісусового принципу тлумачення: «Спочатку так не було» (Матв. 19:8). Цей принцип допомагає християнській Церкві та її богослов’ю орієнтуватися на відновлення Божих ідеалів, на противагу узаконенню реалій грішного світу. Ставлення Павла до сім’ї в контексті основних християнських доктрин показує, що християнська сім’я не має йти на компроміс із загальноприйнятою «мораллю».

**Коріться і любіть**

Заклики Павла «коріться», «любіть», звернені до чоловіків і дружин, викликали численні суперечки, аж до засудження християнства як женоненависництва. Однак ці реакції ґрунтуються на неправильному розумінні Послання Павла.

Декілька моментів можуть допомогти нам краще зрозуміти цей уривок:

1\. Ставлення як чоловіка, так і дружини визначається покорою одне одному (див. Ефес. 5:21) завдяки наповненню Святим Духом (вірш 18).

2\. Дружина кориться чоловікові не як начальнику, а як Христу, своєму Спасителеві й Захиснику. Сенс покори в тому, щоб ставитися до чоловіка з великою повагою, шанувати, визнавати й цінувати його як свого захисника та помічника. Біблія не дає жодних підстав вважати дружину нижчою за чоловіка, і вона не має підкорятися йому як вищому. Навпаки, Павло навчає правильної покори й поваги, які дружина повинна виявляти до свого чоловіка. Факт, що християнство проголошує однакову гідність чоловіків і жінок у Христі, не повинен робити дружин зарозумілими й зверхніми у ставленні до чоловіків. Навпаки, дружина має бути люблячою, вірною, підтримувати свого чоловіка.

3\. Чоловіки повинні пам’ятати, що жінки сприймають кохання з погляду турботи й захисту. Любов чоловіка до дружини подібна до жертовної любові Господа до Церкви. Апостол навчає чоловіків правильної покори, вдячності й любові до їхніх дружин.

4\. Павло порівнює покірність дружини з покірністю Церкви, а любов чоловіка – з любов’ю Христа. Однак він не порівнює довільно, змішуючи богословські концепції і в такий спосіб створюючи основу для ієрархічних взаємин між чоловіками й жінками чи сакраментального погляду на шлюб. Навпаки, апостол відразу уточнює своє порівняння і докладно пояснює, що саме він мав на увазі і що саме порівнює. Його порівняння стосується взаємин і форм покори одне одному та виявлення любові.

Іван Златоустий (347–407 рр. н. е.), відомий проповідник і патріарх церкви в Константинополі, використав свої найкращі навички проповіді, щоб описати любов чоловіка до дружини:

«Хочеш, щоб дружина корилася тобі, як Христу кориться Церква? Піклуйся і сам про неї, як Христос про Церкву. Навіть якби треба було пожертвувати за неї життям, навіть якби треба було тисячу разів бути розсіченим або витерпіти й постраждати, не відмовляйся; а якщо ти витерпів усе це, не думай, що зробив щось подібне до того, що здійснив Христос. Ти терпиш це, будучи вже в союзі з дружиною; а Він страждав за Церкву, яка відверталася від Нього й ненавиділа Його. Як Він, коли вона відверталася, ненавиділа, зневажала Його і була розпусна, зі Своєї великої поблажливості підкорив її під Свої ноги, не вдаючись ні до погроз, ні до осуду, ні до залякування і ні до чого подібного, – так і ти стався до своєї дружини; навіть якщо ти бачиш, що вона нехтує тобою, розпусна, зневажає тебе, зумій привести її до своїх ніг своїм великим піклуванням, любов’ю і дружбою, немає уз міцніших за ці, особливо для чоловіка і дружини. Слугу можна іноді прив’язати страхом, хоч, найімовірніше, і його цим не зв’яжеш, він відскочить і втече, а подругу життя, матір дітей і джерело радості треба прив’язувати до себе не страхом і погрозами, а любов’ю і прихильністю. Що за шлюб, коли дружина тремтить перед чоловіком? Яким задоволенням може насолодитися чоловік, який мешкає з дружиною, як із рабою, а не як із вільною? Якби й сталося витерпіти щось за неї, не нарікай: Христос цього не робив» (Бесіди св. Івана Златоустого, архієпископа Константинопольського, на Послання до ефесян, бесіда 20).

**Учення АСД про шлюб і сім’ю**

Богослов’я сім’ї настільки важливе, що деякі християнські церкви включили пункт про сім’ю до списку своїх доктрин (наприклад, Вестмінстерське сповідання віри, розділ 24). На жаль, деякі церкви дійшли до крайності, розглядаючи шлюб і сім’ю як таїнство.

Погляд адвентистів сьомого дня на сім’ю, особливо на стосунки між подружжям, виражений у доктрині 23: «Шлюб – це Божественна постанова, що дійшла до нас з Едену і затверджена Христом як довічний союз між чоловіком і жінкою для їхнього спільного життя й любові. У християнському шлюбі партнери, взаємно пов’язані між собою єдністю віри, беруть на себе зобов’язання не лише одне перед одним, а й перед Богом. Взаємно виявлені любов, пошана, повага і відповідальність є основою таких стосунків, у яких відображаються любов, святість, близькість і незмінність взаємин між Христом і Його Церквою. Щодо розлучення Христос сказав: «Кожний, хто розлучається зі своєю дружиною, – за винятком подружньої зради, – той штовхає її на перелюб; і хто одружується з розлученою, той чинить перелюб». Хоч деякі сімейні зв’язки можуть виявитися неідеальними, подружжя, яке повністю віддало себе одне одному в Христі, може досягнути близьких взаємин у любові, якщо довіриться керівництву Духа і вихованню Церкви. Бог благословляє сім’ю і хоче, щоб її члени допомагали одне одному в досягненні цілковитої зрілості. Від батьків очікується, що вони виховають своїх дітей у любові до Господа та в послуху Йому. Приклад і слова батьків допомагають дітям дізнатися, що Христос – ніжний і турботливий Вихователь, Який бажає бачити всіх викуплених членами Божої сім’ї. Згуртованість членів сім’ї – одна з відмітних ознак останньої Трьохангельської вістки» (Основи віри. https://www.advent-ug.org/Osnovu_veru.html).

Адвентистська Церква також надає додаткові пояснення щодо сім’ї через офіційні заяви. Її заява 1996 року про «Шлюб» (див. нижче) пов’язана з п’ятим розділом Послання до ефесян, хоч у заяві Церкви не використовуються біблійні посилання. Однак кілька пунктів цього твердження підкреслюють богословське значення шлюбу й сім’ї:

По-перше, у цій заяві сказано, що шлюб тісно пов’язаний із природою біблійного Триєдиного святого Бога: «Єдність у шлюбі двох різностатевих індивідуумів, створених за Божою подобою, відображає нерозривну єдність трьох Осіб Божества».

По-друге, сім’я символізує взаємини Бога й людства: «Через усе Писання червоною ниткою проходить шлюбний союз між чоловіком і жінкою як символ нерозривних уз між Богом і людством. Це свідчення вірності людини своєму Богові, Його самовідданої любові, це символ Його завіту зі Своїм народом. Гармонійний союз чоловіка та жінки в шлюбі відіграє основну роль у забезпеченні соціальної єдності, він освячений часом і є базовим елементом суспільної стабільності».

По-третє, у заяві підкреслюється, що людські сім’ї перебувають у стані гріха і потребують відновлення в Ісусі Христі та Святому Духові: «Оскільки заснований Богом інститут шлюбу був спотворений гріхом, його первісна чистота і краса чекають на відновлення. Через визнання викупної діяльності Христа і вплив Святого Духа на людське серце може бути відновлений первісний задум Бога про шлюб, що дозволить чоловікові та жінці збудувати міцні гармонійні стосунки, поєднуючи свої життя під егідою шлюбного союзу» (Адміністративний комітет Генеральної Конференції адвентистів сьомого дня. «Шлюб», 23 квітня 1996 р., див. https://www. asd.in.ua/archives/1188314082).

Адвентистська Церква виступила з додатковими заявами, які засуджують жорстоке поводження й насильство в сім’ї («Заява про жорстоке поводження й насильство в сім’ях». Адміністративний комітет Генеральної Конференції адвентистів сьомого дня, 1995 р.), а також підтримують жінок у різних складних ситуаціях («Заява щодо проблем жінок». Адміністративний комітет Генеральної Конференції адвентистів сьомого дня, 1995 р.).

### Частина III: Практичне Застосування

1\. Обговоріть зі своїми учнями, як їхні сім’ї або громада можуть стати центром сімейного примирення, де чоловіки та дружини зі світських сімей могли б примиритися.

2\. Запропонуйте вашому класу уявити, що їх попросили підготувати три презентації у рамках проєкту з популяризації християнських взаємин між чоловіком і дружиною у суспільстві. Які три теми вони виберуть, а потім які елементи включать у кожну тему?

3\. Попросіть учнів знайти та пояснити три основних відмінності між тим, як Біблія і їхня місцева культура розглядають стосунки між чоловіком і дружиною в сім’ї. Якими трьома способами вони могли б покращити стосунки у своїх сім’ях, щоб стати ближчими до біблійної моделі сімейних взаємин?

` `