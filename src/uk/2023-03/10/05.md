---
title:  Любити Своїх Дружин, Як Власні Тіла
date:   30/08/2023
---

`Який новий аргумент використовує Павло, щоб спонукати чоловіків виявляти ніжну любов до своїх дружин? Ефес. 5:28–30.`

Поради Павла для християнської сім’ї (Ефес. 5:21–6:4) розкривають складний соціальний контекст. В уривку Ефес. 5:28–30 апостол звертається до чоловіків, які, слідуючи поширеній тогочасній моделі, можуть вибрати ненависть до свого тіла (див. вірші 28, 29), ображаючи і б’ючи своїх дружин. В греко-римському світі часів Павла юридична влада «отця сімейства» (лат. Патер фаміліас) була незаперечна. Він міг жорстоко карати або навіть убити свою дружину, дітей і рабів, залишаючись у межах своїх законних прав (хоч застосування такої влади дедалі більше обмежувалося громадською думкою).

У віршах 25–27 Павло описав найвищий приклад любові, любові Христа до Церкви, пропонуючи чоловікам модель, що докорінно відрізнялася від поширеної. Та перш ніж викласти новий аргумент, він знову вказує на великого Взірця, закликаючи чоловіків-християн ставитися до дружин так, як Ісус, Який «віддав Себе» за Свою наречену-Церкву і задовольняє всі її потреби (вірші 25–27). Павло спонукає чоловіків- християн відкинути звичаї свого часу і прагнути виявляти ніжну Христову любов.

В уривку Ефес. 5:28–30 Павло додає новий аргумент для виявлення любові чоловіків-християн до своїх дружин, і це — самолюбство. Апостол пише: «Ніхто ніколи свого тіла не зненавидів» (принаймні ніхто із психічно здорових). Чоловіки не шкодять собі й не нищать свого тіла, навпаки, годують і гріють його (вірш 29). Бажаючи усунути насильство й жорстоке ставлення до дружини-християнки, Павло закликає чоловіка-християнина ототожнити себе зі своєю дружиною. Ви настільки єдині з нею, стверджує Павло, що заподіяння їй шкоди — це не що інше, як заподіяння шкоди самому собі, а більшість людей у здоровому глузді так не роблять.

Повертаючись до прикладу Ісуса, Павло стверджує, що Сам Христос піклується про віруючих — членів «Його тіла» (вірші 29, 30). Апостол дає чоловікам настанову: ваше поводження з дружиною має відповідати тому, як ви ставитеся до себе і, звичайно, як Христос ставиться до вас.

`Звертаючись як до дружин, так і до чоловіків, Павло ставить за приклад Ісуса. Як ви можете навчитися від Спасителя любові до тих, хто перебуває у вашому сімейному колі?`