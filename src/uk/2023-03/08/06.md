---
title:  Доброта, А Не Гіркота
date:   17/08/2023
---

Посилаючись на день викуплення (Ефес. 4:30), Павло запропонував своїм читачам подумати над тим, як вони використовують мову в контексті Другого приходу Христа. Тому наступні вірші (31 і 32) можна сприймати як настанову щодо використання мови тоді, коли ми наближаємося до цієї великої події.

`Чекаючи повернення Христа, від яких поглядів і поведінки, пов’язаних із мовою, ми повинні відмовитися? Які приписи й моделі поведінки слід практикувати? Ефес. 4:31, 32.`

У заключній настанові четвертого розділу Послання (вірші 17–32) Павло знову використовує згадану в уроці структуру. Спочатку він наказує відмовитися від негативного (від шести вад, які мають віддалитися від вас (вірш 31)); далі висловлює повеління бути добрими, милосердними, прощаючи одне одному (вірш 32). Павло просить наслідувати Ісуса і виконувати ці повеління, адже «і Бог через Христа вам простив» (вірш 32).

Список шести вад починається і закінчується загальними словами: «усяке роздратування» і «з усякою злобою». Між ними записано чотири додаткових слова: «гнів», «лють», «крик» і «зневага» (вірш 31). Останнє з перелічених слів (зневага) — це переклад давньогрецького слова бласфеміа, одне зі значень якого — богохульство/блюзнірство. Однак грецьке слово ототожнює мову, яка ганьбить Бога й людей, з «наклепом», «лихослів’ям». У цьому списку негативні почуття (роздратування, лють, гнів) переходять у гнівну мову (крик, зневагу). По суті, Павло «демілітаризує», тобто «роззброює», християнську мову. Настрої, що призводять до гнівної мови, і риторичні стратегії, які використовують цю мову, мають бути вилучені з арсеналу християнина. Християнська громада процвітатиме і єдність Церкви зміцнюватиметься (пор. Ефес. 4:1–16) тільки там, де усунуто всі згадані вище вади.

Однак зневагу слід не просто стримувати, а замінити. Наші розмови та вчинки в Христовій сім’ї і за її межами повинні бути мотивовані не гнівом, а добротою, співчуттям і прощенням, що ґрунтуються на найвищому стандарті — прощенні, дарованому нам Богом через Христа (вірш 32). Павло вказує на «вертикальне прощення» (запропоноване Богом) як зразок «горизонтального прощення» (яке ми пропонуємо одне одному; пор. Колос. 3:13; Матв. 6:12, 14, 15).

`Подумайте про силу та вплив своїх слів. Як ви можете використовувати їх, аби підбадьорювати ближніх і зміцнювати їхню віру?`