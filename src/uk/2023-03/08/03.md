---
title:  Кардинальна Зміна Одягу
date:   14/08/2023
---

`Переказуючи історію навернення своїх слухачів, яку життєво важливу істину викладає Павло? Ефес. 4:20–24.`

Описавши язичницьке існування ефесян (Ефес. 4:17–19), Павло не говорить: «Але ви не так дізналися про Христа». Натомість він підкреслює: «Але ви не так пізнали Христа» (вірш 20). Зазначивши, що його адресати «чули Його і в Нього навчилися», апостол спонукає їх жити христоподібним життям, говорячи: «Адже істина в Ісусі» (вірш 21). Павло переконаний: віра людини має будуватися на особистому зв’язку з Христом, такому яскравому й реальному, що його можна описати як «пізнання Христа». Ми визнаємо, що воскреслий і звеличений Ісус живий і перебуває серед нас. Ми зростаємо під впливом Його вчення і прикладу завдяки силі Святого Духа і виявляємо вірність Йому як нашому живому Господу. Ми відкриваємо своє життя для Його активного керівництва і настанови через Духа і Слово.

Далі апостол наголошує: щоб жити христоподібним життям, необхідно здійснити три перетворення. Він ілюструє їх за допомогою образу одягу: (1) «відкинули» (букв. «зняли»), тобто відвернулися від попереднього способу життя (вірш 22);

(2) пережили оновлення розуму (вірш 23); (3) «зодягнулися» в новий, богоподібний спосіб життя (вірш 24). Метафора Павла відображає використання образу одягу в старозавітних Писаннях як символу гріховності (зняти) (див. Зах. 3:3, 4), так і спасіння (зодягнути) (див. Ісаї 61:10; Єзек. 16:8; Зах. 3:4, 5).

У давнину чоловіки носили туніку завдовжки до колін як спідню білизну й мантію як верхній одяг, а жінки — туніку й халат. Тоді дуже цінували одяг, зберігаючи його довгий час. Мати кілька комплектів одежі могли дозволити собі лише багаті люди. Якість і стиль одягу вказували на статус власника. Зміна одягу, обмін одягом були особливими й важливими подіями (а не незначними діями, як у багатьох культурах сьогодні). Павло переконаний, що зміни в житті мають бути такі самі помітні, як і заміна одного комплекту одягу іншим у контексті першого століття.

`Як ви вважаєте, у чому різниця між знанням про Христа й пізнанням Христа?`