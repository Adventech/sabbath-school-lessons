---
title:  Низхідна Спіраль Гріха
date:   13/08/2023
---

`Порівняйте уривки Ефес. 4:17–32 та Колос. 3:1–17. Як, за словами Павла, життя віруючих може сприяти єдності Церкви?`

Темою попередньої частини четвертого розділу Послання до ефесян (вірші 1–16) була єдність Церкви. Наступна частина цього розділу (вірші 17–32) розкриває, як життя християн може сприяти цій єдності. Фактично обидва уривки — це дві проповіді про те, як жити з Богом. Навіть перші вірші цих уривків (вірші 1 та 17) майже ідентичні. Павло об’єднує розділ однією темою: єдність і спосіб життя віруючих. Однак у другій проповіді апостол викладає цю тему з більш негативного погляду.

В уривку Ефес. 4:17–24 Павло протиставляє два способи життя: язичницький, що підриває єдність (вірші 17–19), та істинно християнський, який зміцнює єдність (вірші 20–24). Апостол досить різко, але реалістично описує аморальне життя язичників, однак ми повинні пам’ятати про його переконаність у тому, що цих людей Бог також викупив через Христа і їм запропоновано стати співгромадянами святих і домашніми для Бога, а також «співучасниками обітниці в Ісусі Христі» (Ефес. 2:11–22; 3:1–13). Отже, у текстах Ефес. 4:17–19 Павло описує життя «за тілом язичників» (Ефес. 2:11).

Апостол не просто занепокоєний конкретними гріхами чи поведінкою язичників. Його тривожить модель поведінки, яку вони демонструють, — це низхідна траєкторія життя в кайданах гріха. У віршах Ефес. 4:17–19 зображено картину «закам’янілості їхніх сердець»: марнота, запаморочення розуму, відчуження від Божого життя. Закам’янілість серця — це джерело спотвореного розуміння й невігластва. Язичники «стали нечутливими, піддалися розпусті, щоб у нестримності чинити всяку нечистоту» (вірш 19). Відчужені від Бога, вони не знають, як жити; позбавлені Його спасенної благодаті, вони продовжують рухатися по низхідній спіралі гріха й розбещеності.

`Павло намалював реальну картину язичницького способу життя ефесян до їхнього навернення. Що це говорить нам про силу гріха, який затягує людину в ще більший гріх? Як захиститися від нього?`