---
title:  Мова Християнина
date:   15/08/2023
---

`Яка з настанов Павла щодо використання мови найважливіша для вас? Чому? Ефес. 4:25–29.`

В уривку Ефес. 4:25–32 апостол кілька разів використовує цікаву структуру, яку ілюструє текст 25: спочатку записано повеління позбутися негативного («відкинувши неправду»); потім іде повеління прийняти позитивне («кожний говоріть своєму ближньому правду»); далі викладено логічне обґрунтування цих повелінь («бо ми є членами одне одного», тобто ми члени одного тіла, тому пов’язані одне з одним як його частини). Заклик автора Послання «говоріть правду» — це не запрошення протистояти іншим членам Церкви нетактовним переліком фактів. Павло посилається на текст Зах. 8:16, який закликає говорити правду, оскільки це зміцнює мир.

У вірші Ефес. 4:31 апостол закликає віруючих вилучити зі свого середовища гнів та лють, крик і зневагу. А в тексті 26 він допускає виникнення гніву, але обмежує його прояв, ніби закликаючи: якщо ви розгніваєтеся, не дозволяйте гніву перерости в тяжкий гріх.

Далі у вірші 28 автор перериває свою промову повелінням злодієві відмовитися від негативного: «Хто крав, хай більше не краде». Потім він говорить: «…Краще нехай працює, роблячи своїми руками добро» (див. також 1 Кор. 4:12; 1 Сол. 4:11). Ці накази аргументовані розумним поясненням: «…Щоб мав що подати тому, хто має потребу». Можливо, Павло включив у свій лист застереження злодіям через зв’язок між крадіжкою та обманом, як це показано в історії Ананія та Сапфіри в Дії 5:1–11. Віра Павла в перетворювальну силу Христа настільки сильна, що він очима віри бачить, як злодії стають благодійниками!

Потім Павло наставляє: «Жодне погане слово хай не виходить з ваших уст» (Ефес. 4:29); і в нашій уяві виникає картина, як огидне слово безперервно прокладає шлях до уст, аби здійснити свою руйнівну справу. Апостол закликає ефесян: будь-який негативний вислів зупиняйте і замінюйте добрими словами для зміцнення віри, щоб вони принесли користь тим, хто слухає (див. Ефес. 4:29). О, якби всі наші слова були такі!