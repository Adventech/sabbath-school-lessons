---
title:  Коментарі для вчителів
date:   18/08/2023
---

Ключові вірші: Ефес. 4:22-24.

### Частина I: Огляд

Пояснивши ефесянам принципи життя й діяльності зрілої християнської громади у Святому Духові та в Христі, Павло переходить до практичного уроку. Він використовує образ одягу, щоб проілюструвати перетворення особистості, яке здійснює Христос через Святого Духа. Становлення християнина подібне до переодягання. Ви залишаєте свій старий комплект одягу (вашу колишню особистість) й одягаєте новий (нову особистість). Проте стати християнином – це не те саме, що тимчасово зняти старий одяг, тільки на ніч, аби знову вдягнути його вранці. Говорячи про зміну одягу, Павло мав на увазі необхідність зняти його та викинути назавжди.

Отже, ми залишаємо або відкидаємо, як «сміття» (Филп. 3:7, 8), поняття язичницького світу, тобто гріховний світогляд і спосіб життя царства цього світу. Натомість ми отримуємо нову особистість, нове громадянство й нове «посвідчення особи» – перепустку в Боже Царство. Проте нове «посвідчення особи» – це не просто паперовий сертифікат. Воно означає справжню зміну, трансформацію світогляду, життя, характеру, соціальних взаємин людини. Нове життя не є відновлювальним проєктом, що ґрунтується на людській філософії чи ідеології (див. Івана 1:12, 13). Це якісно нове життя. Воно можливе лише тоді, коли людина зустрічає і приймає Ісуса Христа як Бога і дозволяє Святому Духові діяти у своєму житті.

**Теми урокі**. У дослідженні цього тижня можна виділити три основних теми:

1. Християнське життя за якістю контрастує зі старим, світським життям.
2. Зміна життя й особистості можлива лише в Христі й у Святому Духові.
3. Присутність Святого Духа в нашому житті сприяє перетворенню нашого світогляду, ідентичності, способу життя, розмов, поглядів і стосунків.

### Частина II: Коментар

**Світогляд, спосіб життя, міжкультурна місія, критична контекстуалізація і духовне відродження**

Сучасне суспільство цінує інклюзивність, тобто прийняття, збереження та просування місцевих культур, способу життя й світогляду. Місіонерів «старого стилю» критикують за ігнорування місцевої національної чи племінної культурної спадщини й за моделювання місцевих чи регіональних церков на місіонерських полях на основі «західних» інтерпретацій християнства та їхнього способу життя. Хоч критична контекстуалізація, безумовно, присутня в місіонерській діяльності, виникають два дуже важливих питання: які елементи місцевої культури можна приймати та зберігати, а які є частиною «старого я» і мають бути залишені як гріховні та «від світу»?

Відповідаючи на ці запитання, можна виділити кілька моментів. По-перше, Павло протиставляє світ гріха, суєти, невігластва, темряви, нечистоти, гніву, наклепу та спокуси (див. Ефес. 4:17–22, 25, 31) світові Божої благодаті, праведності, знання, світла, чистоти, чесності, доброти, співчуття, прощення й істини (вірші 25–29, 32). Зрештою, немає потреби розглядати ідеологію чи філософію (такі як раціоналізм, емпіризм, модернізм, прагматизм, утилітаризм чи постмодернізм), щоб оцінити культуру чи спосіб життя. Біблійний принцип оцінки будь-якої культури чи способу життя такий: «І не засмучуйте Святого Божого Духа, Яким ви запечатані на день викуплення» (вірш 30). Цей принцип, втілений у життя, демонструє любов Господа до нас і нашу любов до Нього, а також відкриває Божу праведність.

По-друге, Павло не обговорює антропологію чи збереження всесвітньої культурної спадщини. Він не класифікує світові культури й не оцінює одні культури через призму інших. Апостол закликає оцінювати всі культури, єврейські чи язичницькі, у світлі Євангелія Ісуса Христа, а також у світлі культури та способу життя Його Царства. У своїх посланнях Павло часто викриває єврейську культуру і закликає євреїв до покаяння. З іншого боку, Павло говорить язичникам, що Бог вітає їх у Своєму Царстві, у Своєму завіті та Своїй Церкві. При цьому він прямо називає основні характеристики язичницького світогляду (політеїстичного, міфологічного, філософського) і суєтного та гріховного способу життя (вірші 18, 19). Отже, якщо світло Євангелія виявляє гріх у житті членів Церкви та в їхній культурі, необхідно сповідувати цей гріх і відмовитися від нього. А якщо ні, то спасіння – це вже не спасіння від гріха, а виправдання терпимості до гріховного способу життя.

Справді, ми приходимо до Бога такі, які є, у брудному лахмітті гріха, проте приходимо не для того, щоб залишатися в ньому. Ми приходимо до Господа, щоб зняти це ганчір’я, обмитися й увійти до «оновленого життя» (Римл. 6:4). Без цього розуміння християнство втратить свою силу й суть вістки про спасіння. Християнство – це не релігія утвердження людства у своїх гріховних шляхах. Біблійне послання закликає всі народи, покоління, племена і народності оцінити себе у світлі Писання, прийняти духовне обмивання й відроджувальну дію Святого Духа. Павло наголошує: ми не можемо дозволити собі захищати гріховний аспект нашого життя, виправдовуючи його тим, що це частина нашої культурної спадщини чи світогляду. Насправді все гріховне саморуйнівне: гріх не підтримує і не збудовує культури й народи, а руйнує їх.

По-третє, Бог вітає різноманітність і культурне самовираження, яке перебуває в гармонії з Євангелієм Його Царства. Тому Євангеліє не закликає до повної уніфікації усіх культур. Коли культура заснована на цінностях і способі життя Христа, вона лише процвітатиме та збагачуватиметься.

У журналі Ministry за 1992 рік відомий місіолог адвентистів сьомого дня Берге Шанц (1931–2014) запропонував три керівних принципи контекстуалізації для здійснення адвентистами сьомого дня міжкультурної місії:

По-перше, міжкультурний місіонер повинен правильно розуміти біблійні історії і вчення в їхньому контексті.

По-друге, міжкультурний місіонер має чітко відрізняти універсальні біблійні вчення та їхні принципи від своїх культурних цінностей і досвіду.

По-третє, міжкультурний місіонер повинен розвивати справжній глибокий інтерес і розуміння культури людей, яким він чи вона служить.

Якщо взяти до уваги всі ці елементи, кінцевий принцип контекстуалізації полягає в тому, що, демонструючи чутливість до різних елементів місцевої культури, місіонери повинні дозволити абсолютам Біблії визначати нові вчення та практики новонавернених.

Берге Шанц поділився «попередженням» для лідерів місії та євангелізації: «Християнські церкви відчувають спокусу втратити чисте вчення й об’єктивну етику, некритично вважаючи, що завжди й у всіх місцях Боже Слово має співвідноситися з місцевою культурою та історією. Процес контекстуалізації спричиняє певні проблеми. Адаптація біблійних учень до різних культур світу може призвести до контакту з хибними, згубними й навіть демонічними елементами. Результат такого місіонерства надто сумний – руйнівний синкретизм, який змушує співіснувати протилежні релігійні елементи». Шанц підсумував: «У всіх культурах, зокрема в нашій, є звичаї, які засуджує Євангеліє, і те, що відкидає Писання, мають також відкинути місіонери й національні лідери». Однак цей принцип не повинен робити нас менш чутливими до негріховних елементів культури місцевих народів. Шанц молився, щоб «Господь місії дарував нам мудрість розрізняти універсалії, які мають бути проголошені в усьому світі, і необов’язкові змінні західної культури» (“One Message – Many Cultures: How Do We Cope?” Ministry, June 1992. Р. 11) .

**Нове людство**

Протягом усієї історії прихильники різних філософій, ідеологій і влади заявляли про свою здатність радикально змінити людство. Одним із прикладів такої ідеології є марксизм, особливо в тому вигляді, у якому він пропагувався в Радянському Союзі. Керуючись оптимізмом 1970-х років, «совєти» просували ідею, що вони перебувають у процесі людської еволюції, тобто відновлення наступного людського виду: радянського народу. Радянський народ залишить позаду старий релігійно-ідеологічний капіталістичний багаж і колективно перетвориться на нову, марксистську людину. Як свідчить історія, цей радянський проєкт зазнав повного краху. Замість того щоб створити новий, кращий тип людини, історія закінчилася появою поширеної зневажливої фрази homo sovieticus – людина радянська.

Говорячи про еволюцію, особливо в другій половині ХХ століття, теїстичні еволюціоністи, такі як Теяр де Шарден, просували ідею появи нової духовної людини. Хоч Теяр де Шарден вважав, що люди все ще перебувають у процесі еволюції від тваринних форм, він передбачав момент Омеги в майбутньому, коли люди залишать позаду свою стару спадщину хижацької поведінки і перетворяться на нових людей, яким притаманні глобальна свідомість і всеосяжна любов.

Це лише два приклади ідеологій, які прагнули перетворити грішне людство на «нових людей». Хоч ці ідеї звучать радикально, насправді більшість течій філософії і науки вважають, що вони здатні перетворити людство й людське суспільство. Таке припущення розкриває принаймні два важливих спостереження. З одного боку, усі ці течії підкреслюють приховане глибоко всередині прагнення людини до всебічного оновлення, ідеалу. З іншого боку, усі ці течії зазнали невдачі, навіть якщо спочатку здавалося, що деякі з них досягли успіху. Останнім прикладом цього є злет постмодернізму з його критикою модернізму, якому світ повністю довіряв як здатному донести правду про походження, розвиток, долю людства та Всесвіту. Доки постмодернізм намагається створити нову людину, люди починають розуміти, що філософія не має відповіді, як створити нове людство. Нездатність людства відтворити себе під егідою філософії чи науки випливає з відсутності духовної сили сформувати нове людство. Біблійне християнство пропонує і те, й інше: Ісус – Взірець нового людства та Джерело сили для нашого перетворення, для відновлення за Його славним образом (див. Івана 1:12, 13).

### Частина III: Практичне Застосування

1\. Запропонуйте учням проаналізувати своє життя, щоб побачити, як досвід духовного навернення впливає на всі аспекти життя. Візьмемо, наприклад, мову. Скільки разів кожен із нас говорить «я» у розмові з іншими людьми? Скільки разів ми зосереджуємо розмову на собі, а не на слухачах? Запропонуйте учням визначити інші сфери їхнього життя, які потребують милостивого й могутнього перетворення Святим Духом.

2\. Деякі скептично ставляться до можливості людини змінитися. Хоч Павло знав, що сила гріха поневолює, заважає нам змінитися, він непохитно вірив у здатність Євангелія перетворити нас на найглибшому рівні. Апостол був упевнений у реальності цієї зміни, оскільки знав, що може здійснити Святий Дух. Попросіть учнів визначити три практичних кроки, якими вони можуть поділитися з тим, хто хоче змінитися, залишити своє колишнє «я» і ходити в оновленому житті в Христі, але розчарувався у своїй здатності змінитися або підтримувати зміни.

3\. Контроль над негативними емоціями, звичками, поведінкою та управління ними стали серйозною проблемою в сучасному світі. Люди використовують спеціальні вправи, консультаційні програми, проходять клінічне лікування, щоб упоратися зі своїми емоціями й поведінкою. Звісно, у деяких випадках консультування та клінічне лікування необхідні. А що говорить про зміну поведінки, емоцій, поглядів і способу життя християнина Послання до ефесян та Біблія загалом? Попросіть учнів назвати три принципи, що змінюють життя, які вони виявили, вивчаючи це Послання, і які можуть допомогти їм самим, іншим членам Церкви або людям у суспільстві.

` `