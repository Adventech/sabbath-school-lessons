---
title:  Святий Дух У Житті Віруючого
date:   16/08/2023
---

`Говорячи про мову християн, яке повчання висловлює Павло, зважаючи на присутність Святого Духа з віруючими? Ефес. 4:30.`

У наведеному тексті Павло одночасно висловлює і грізне попередження, й обітницю надії. Наші грішні слова — це не дрібні провини з незначними наслідками, а зловживання Божим даром мови; вони ображають Святого Духа (див. Ефес. 4:25–27, 29, 31, 32). Підкреслюючи серйозність свого попередження, Павло посилається на текст Ісаї 63:10: «Та стали вони [ізраїльтяни] неслухняними й Духа Святого Його засмутили, — і Він обернувся на ворога їм, Він Сам воював проти них».

В обітниці надії Павло повідомляє: Святий Дух запечатує віруючих із дня, коли вони приймають Христа (див. Ефес. 1:13, 14), і до дня викуплення (див. Ефес. 4:30). Взаємини Духа з віруючим не слабкі, а міцні. Якщо віруючі нехтують настановами Духа, використовуючи Божий дар мови неналежно, Він засмучується. Святий Дух бажає залишатися з віруючими, спонукаючи їх до покаяння, здійснюючи в них перетворення, запечатуючи їх як тих, котрі належать Богові й перебувають під Його захистом до Другого приходу Христа.

Павло називає Духа «Святим Божим Духом», підкреслюючи Його Божественність, а також зображує Його засмученим, тобто Таким, Який проявляє емоції, що властиві лише Особистості, а не енергії (див. також Римл. 8:16, 26, 27; 1 Кор. 2:10, 13; 12:11).

Ми повинні обережно обговорювати таємницю Божества. Дух єдиний з Отцем і Сином, і водночас Він — окрема Особа Триєдиного Божества. «Дух має власну волю й вибір, отже, може засмучуватися. Він відчуває зневагу й хулу з боку людей, які чинять опір Його впливу. Такі якості Духа — це характеристики не просто сили чи впливу, а Особи. Отже, Святий Дух — така сама Особа, як і ми з вами? Ні, аж ніяк! Тут ми використовуємо обмежену людську мову для опису Божественного, але люди ніколи не зможуть до кінця зрозуміти це» (Paul Petersen. God in 3 Persons — In the New Testament. Silver Spring, MD: Biblical Research Institute, 2015. Р. 20).

`Святий Божий Дух так тісно взаємодіє з нами, що наші слова та вчинки впливають на Нього. Ми розділяємо життя з Особою Божества, Яка віддана нам, любить і запечатує нас до кінця часів. Яка має бути наша відповідь віри на цю дивовижну істину?`