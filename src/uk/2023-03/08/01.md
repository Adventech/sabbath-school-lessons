---
title:  Христоподібне життя
date:   12/08/2023
---

### Біблійні тексти для дослідження
Ефес. 4:17–32; Колос. 3:1–17; Зах. 3:3–5; 8:16; Ісаї 63:10; Римл. 8:16, 26, 27.

> <p>Пам’ятний вірш</p>
> «То треба, щоб ви відкинули стару людину з її по- переднім способом життя, яка зітліває в оманливих пожадливостях, аби ваш розум оновлювався духом, щоб ви зодягнулися в нову людину, створену за подобою Божою, у праведності та святості істини» (Ефес. 4:22–24).

Хосе Антоніо багато років жив на вулицях іспанського міста Пальми як безпритульний. Із сивим скуйовдженим волоссям і бородою Хосе виглядав дуже старим, хоч йому було 57 років. Одного разу до Хосе підійшов Сальва Гарсія, власник перукарні, і запропонував повністю змінити його зовнішність.

Хосе сів у крісло, і працьовита команда помила, постригла, пофарбувала й уклала волосся і бороду бездомного. Потім він отримав новий стильний одяг. Коли Хосе побачив себе у дзеркалі, на його очі навернулися сльози: «Невже це я? Я так змінився. Ніхто мене не впізнає!» Пізніше він сказав: «Це була не просто зміна зовнішності. Це змінило моє життя».

В уривку Ефес. 4:17–32 Павло стверджує, що в житті віруючих ефесян відбувається перетворення. З Божою допомогою вони прагнуть відкинути «стару людину з її попереднім способом життя» (вірш 22). Однак це не просто зовнішня зміна, як у випадку з Хосе. Господь допомагає ефесянам, щоб їхній «розум оновлювався духом» (вірш 23) і щоб вони «зодягнулися в нову людину». Це дивовижне перетворення!