---
title:  Ісус у Гетсиманії
date:   20/09/2022
---

**_«Смертельним смутком охоплена душа Моя, – залишайтеся тут і пильнуйте!» (Марка 14:34)._**

Усі страждання, яких довелося зазнати Ісусові за 33 роки Його життя на Землі, не зрівняються з тим, що Він витерпів в останні години перед розп’яттям. Жертва Ісуса як плата за гріхи всього світу була спланована ще перед вічними часами (див. Ефес. 1:1–4; 2 Тим. 1:8, 9; Тита 1:1, 2), і ось вона мала бути принесена.

`Що повідомляють про страждання Христа в Гетсиманії наведені біблійні тексти? Матв. 26:39; Марка 14:33-36; Луки 22:41-44.`

«Він відійшов від них на невелику відстань, так щоб вони могли Його бачити й чути, і знесилений упав на землю. Христос відчував, що гріх розділяв Його з Отцем. Ця прірва була такою широкою, темною та глибокою, що Його дух здригався перед нею. Ісус не повинен був використовувати Свою Божественну силу, щоб уникнути цих мук. Як людина, Він мусив терпіти гнів Божий проти беззаконня.

Тепер Христос перебував у становищі, відмінному від будь-якого попереднього. Його страждання найкраще можуть бути описані словами пророка: «О мечу, збудися на Мого пастиря та на мужа, Мого товариша, каже Господь Саваот!» (Зах. 13:7). Як замісна Жертва і Поручитель за грішну людину, Христос страждав від Божественного правосуддя. Він розумів, що означає це правосуддя. Дотепер Він був Заступником за інших, а тепер Сам прагнув мати заступника (Е. Уайт. Бажання віків. С. 686).

`Поміркуйте про те, що відбувалося з Ісусом у Гетсиманії. Він уже почав відчувати на Собі тягар гріхів усього світу. Спробуйте уявити, як це було. Жодна людина ніколи не проходила через таке. Як це свідчить про Божу любов до нас? Яку надію це дає вам?`