---
title:  Місіонерська історія
date:   23/09/2022
---

#### Готовність до зустрічі з Ісусом (частина 13)
_Ендрю Мак-Чесні_

Злі духи залишили Едуардо. Він упевнений, що Христос здобув перемогу над сатаною під час його хрещення, саме тому ворог намагався завадити цьому.

Мир наповнив його дім. Нині його дружина Сіділен служить дияконисою в церкві та співає в хорі. Сімнадцятирічний Джуніор закінчує середню школу.

Едуардо розповідає свою неймовірну історію навернення в церквах по всій Бразилії, і багато хто, почувши її, присвятив своє життя Ісусові. У місті Коарі, де він вирішив слідувати за Ісусом, шістнадцять людей віддали свої серця Христові, почувши його свідчення. Едуардо вважає, що змінює серця вплив Святого Духа, а не його історія.

– Мій досвід шокує, але я бачу, як Святий Дух діє в серцях людей, коли вони слухають моє свідчення, – говорить він.

Крім того, що чоловік ділиться своєю історією, він дарує Біблії всім охочим. Він подарував Святе Письмо своїй матері, старшій сестрі, двом молодшим братам і молиться за них. Його мати перестала ходити в дім поклоніння кандомбле задовго до хрещення Едуардо. Коли вона дізналася, що злі духи намагалися вбити її сина, вона вирішила не мати з ними нічого спільного.

Хоч Едуардо і радіє новому життю у Христі, він не втрачає пильності, молячись і читаючи Біблію щодня. Він пам’ятає слова з Писання: «Будьте тверезі, пильнуйте. Ваш ворог – диявол – ходить і ричить, мов лев, шукаючи, кого б поглинути» (1 Петра 5:8), а також слова Ісуса: «Коли нечистий дух вийде з людини, то блукає безводними місцями, шукаючи відпочинку, але не знаходить. Тоді каже: „Повернуся до свого дому, звідки вийшов“. Повертається і знаходить його порожнім, заметеним та від себе, і вони, ввійшовши, живуть там; і кінець тієї людини буває гірший від початку. Так буде і цьому злому родові» (Матв. 12:43–45).

Едуардо нічого не боїться.

– Диявол не має наді мною влади, – говорить він. – Це те, про що я проповідую в кожній церкві, яку відвідую.

Він мріє про день, коли зустрінеться з Ісусом віч-на-віч.

– Я молюся, щоб Господь ніколи не залишав мене, а також щоб я сам ніколи не йшов від Нього, – каже Едуардо. – Я молюся, щоб залишатися вірним Йому до кінця. У мене є надія, що я незабаром побачу Його. Я вірю в це.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною (на фото)._

![](https://sabbath-school-resources-assets.adventech.io/uk/ss/2022-03/13/uk2.png)