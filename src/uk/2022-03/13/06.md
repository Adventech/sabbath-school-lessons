---
title:  Бог, котрий страждає
date:   22/09/2022
---

Можна було б уже звикнути до думки: доки живемо в грішному світі, доти страждатимемо. Це наша доля як грішних істот. Ніде в Біблії нам не гарантоване щось інше. Навіть навпаки...

`Що повідомляють наведені тексти щодо питання, яке ми вивчаємо? Дії 14:22; Филп. 1:29; 2 Тим. 3:12.`

Серед усіх страждань ми завжди повинні пам’ятати два важливих факти.

По-перше, Христос, наш Господь, постраждав більше, ніж будь-хто з нас будь-коли міг постраждати. На хресті Він «немочі наші узяв і наші болі поніс» (Ісаї 53:4). До того ж кожен з нас страждає від власного болю та гріхів, а Він постраждав від болю і гріхів усього людства. Він, безгрішний, став «за нас гріхом» (2 Кор. 5:21), постраждавши так, як ми, грішні істоти, не можемо навіть уявити.

По-друге, страждаючи, ми повинні пам’ятати про наслідки страждань Христа, а саме: про обітниці та надію, які отримуємо завдяки подвигу Христа.

`Прочитайте Івана 10:28; Римл. 6:23; Тита 1:2; 1 Івана 2:25. Що нам обіцяно?`

Якими б не були наші страждання, завдяки Ісусові, завдяки тому, що Він поніс покарання за наші гріхи, завдяки великій істині Євангелія – що через віру ми можемо бути досконалими в Ісусі вже зараз, – ми маємо обітницю вічного життя. Нам обіцяно, що завдяки подвигу Ісуса, досконалості Його життя, характеру й жертви, наше існування у світі, сповненому болю, розчарувань і втрат, – не більш ніж мить, спалах, на відміну від вічності на Новому Небі і Новій Землі без гріха, страждання і смерті (див. Римл. 8:18). Усе це нам обіцяне та засвідчене тільки завдяки Христу й випробуванням, яких Він зазнав, щоб одного разу, дуже скоро, Спаситель міг дивитися із задоволенням на плоди Своєї праці (див. Ісаї 53:11).