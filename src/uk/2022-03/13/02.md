---
title:  Ранні роки
date:   18/09/2022
---

Святе Письмо містить небагато інформації про дитинство та юність Ісуса. Проте кілька текстів допомагають нам побачити, яким був світ, у який прийшов Спаситель.

`Прочитайте Луки 2:7, 22-24 (див. також Левит 12:6-8) і Матв. 2:1-18. Що ці тексти повідомляють про обставини народження й раннього дитинства Ісуса?`

Звичайно, Ісус не був першим, хто жив у бідності або наражався на небезпеку бути вбитим у ранньому дитинстві. Проте один фактор допомагає нам зрозуміти унікальність того, що доводилося переживати Христу змалечку.

`Прочитайте Івана 1:46. Який фактор, згаданий у цьому тексті, допомагає нам зрозуміти, з якими випробуваннями довелося зіткнутися юному Ісусові?`

Окрім Адама та Єви в їхньому стані до гріхопадіння, Ісус був єдиною безгрішною Людиною, яка будь-коли жила на Землі. Чистий і безневинний, Він прийшов у світ гріха. Якими тортурами для його чистої душі виявилася необхідність постійно перебувати в оточенні гріха! Ми самі, хоч і зачерствіли внаслідок гріха, часто вражені, зіткнувшись з огидними гріховними вчинками або злом. Уявіть, як було Христу, душа Котрого була чистою, незаплямованою жодним гріхом. Поміркуйте про те, як Він відрізнявся в цьому розумінні від людей, що Його оточували. Жити серед гріха було для Нього надзвичайно болісно!

`Замисліться над запитаннями: «Наскільки я чутливий до гріха, що оточує мене? Чи непокоїть мене це, чи моє сприйняття притуплене?» Якщо ваше сприйняття гріхів притупилося, можливо, на нього вплинуло те, що ви читаєте, дивитеся або робите? Поміркуйте про це.`