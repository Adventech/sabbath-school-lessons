---
title:  Зневажений між людьми
date:   19/09/2022
---

`Прочитайте наведені тексти, пам’ятаючи, що Ісус був Богом, Творцем Неба і Землі та прийшов принести Себе в жертву за гріхи всього світу: Матв. 12:22-24; Луки 4:21-30; Івана 8:58, 59. Як ці тексти допомагають нам зрозуміти, яких страждань довелося зазнати Ісусові на Землі?`

І керівники Ізраїлю, і простий народ дуже часто неправильно тлумачили життя, учинки й вчення Ісуса. Це призвело до того, що Його зненавиділи й відкинули ті самі люди, яких Він прийшов спасти. У певному розумінні це схоже на ситуацію, коли людина має свавільну дитину. Батько бачить, що дитина потребує допомоги, і готовий віддати все, щоб допомогти їй, але дитина виявляє впертість і з презирством відкидає єдину людину, здатну врятувати її від загибелі. Саме таким було ставлення до Ісуса багатьох людей на Землі. Якого ж болю це завдало Йому!

`Прочитайте Матв. 23:37. Що відчував Ісус, відкинутий Ізраїлем? Йому було шкода Себе і згаяних зусиль (як це часто відбувається з нами, коли нас відкидають) чи це були зовсім інші відчуття? Які саме?`

Кожен з нас відчував біль відкидання, і, можливо, наш біль нагадував той, який відчував Христос. Ми страждали не тому, що нас відкинули, а тому, що знали, якої шкоди це завдасть тому, хто знехтував нашу пораду (можливо, це хтось із ваших близьких, котрий відмовляється прийняти спасіння в Христі). Уявіть, однак, що відчував Ісус, Котрий знав про все, чого потрібно буде зазнати задля спасіння людей, а також про всі наслідки відкинення ними вістки про спасння. «Саме внаслідок Своєї невинності Він [Христос] так гостро відчував нападки сатани» (Е. Уайт. Вибрані вісті. Т. 3. С. 129).

`Які якості, здатні допомогти вам краще долати біль відкидання, ви хотіли б запозичити в Христа? Чого навчає вас Його приклад? Як ви можете застосувати його у своєму житті?`