---
title:  Розп’ятий Бог
date:   21/09/2022
---

Смерть через розп’яття була одним із найбільш жорстоких покарань, на які римляни засуджували злочинців. Померти на хресті вважали найгіршою зі смертей. Жахливо, коли людину позбавляли життя в такий спосіб, тим паче Божого Сина! Ми завжди повинні пам’ятати, що Ісус прийшов у людському тілі, подібному до нашого. Фізичний біль від усіх мук – побиття, бичування, пробиття цвяхами рук і ніг, тягар власного тіла, що розривав рани, – був нестерпним. Це було жорстоко навіть щодо найзапеклішого злочинця. Як же несправедливо те, що невинний Ісус змушений був прийняти таку долю!

Проте ми знаємо: на Голгофі відбувалося щось більше, ніж убивство безневинної людини.

`Які події, пов’язані зі смертю Ісуса, показують: тоді відбувалося щось значно більше, ніж люди сприймали? Як кожна із цих подій допомагає нам усвідомити, що ж відбулося насправді?`

`Матв. 27:45`

`Матв. 27:51, 52`

`Марка 15:38`

Ясно, що на Голгофі відбулося щось значно більше, ніж несправедлива страта безневинної людини. Згідно з Писанням, на Ісуса зливався Божий гнів проти гріха – нашого гріха. Ісус на хресті постраждав не від марної ненависті грішних людей, а від справедливого гніву праведного Бога проти гріха – гріха всього світу. Ісус вистраждав щось глибше, страшніше й болісніше, ніж будь-яка людина будь-коли могла зазнати.

`Яку надію й утіху у ваших стражданнях може дати вам істина про Божого Сина, Котрий страждав за вас на хресті?`