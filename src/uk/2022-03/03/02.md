---
title:  До обітованої землі через безвихідь
date:   10/07/2022
---

**_«А фараон наближався. І звели Ізраїлеві сини свої очі, аж ось єгиптяни женуться за ними! І дуже злякались вони... І кликали Ізраїлеві сини до Господа» (Вих. 14:10)._**

Чи вас коли-небудь «підставляли», заводили в пастку або безвихідь? Іноді друзі влаштовують приємний сюрприз: ви заходите до кімнати, а там зібралися ваші друзі (ви ж нічого про це не знали), котрі кричать: «Сюрприз! З Днем народження!»

Негативні ж «сюрпризи» можуть стати потрясінням, до того ж досить неприємним, наприклад, кілька шкільних хуліганів перегородили вам дорогу або заздрісний колега на роботі створив певні обставини, щоб виставити вас у непривабливому світлі.

Відтоді, як ізраїльтяни вийшли з Єгипту, і до того дня, коли вони увійшли до Обіцяного краю, «Господь ішов перед ними вдень у стовпі хмари, щоб провадити їх дорогою, а вночі в стовпі огню, щоб світити їм, щоб ішли вдень та вночі» (Вих. 13:21). На кожному етапі подорожі Бог Сам провадив Свій народ. Однак простежте, куди Він їх спочатку привів, – перед ними простяглося море, з обох боків оточували гори, а позаду наступала армія фараона!

`Прочитайте розділ 14 книги Вихід. Чому Бог привів ізраїльтян на це місце, знаючи, що тут вони неодмінно переживуть шок?`

Прямування за «стовпом» не гарантує, що ми завжди переживатимемо радісні, щасливі почуття. Часом доведеться зазнавати труднощів, бо навчання праведності приводить нас у такі місця, де перевіряється наше серце, лукаве за своєю природою (див. Єрем. 17:9). У такі нелегкі періоди ознакою того, що ми справді прямуємо за Богом, буде не відсутність випробувань і болю, а відкритість щодо вказівок Господа, постійне підкорення розуму й серця Його керівництву.

`Які уроки ізраїльтяни засвоїли із цього досвіду? Вих. 14:31. Чому іноді важко довіряти Богові, хоч ми знаємо безліч Його чудових обітниць для нас? Згадайте декотрі складні ситуації, у яких ви опинилися з волі Бога, щоб навчитися довіряти Господу й «боятися Його».`