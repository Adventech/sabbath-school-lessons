---
title:  Велика боротьба в пустелі
date:   12/07/2022
---

**_«Ісус, сповнений Духа Святого, повернувся з-над Йордану, і Дух повів Його в пустиню; сорок днів Він був спокушуваний дияволом. І не їв нічого в ті дні, і коли вони скінчилися, Він зголоднів» (Луки 4:1, 2)._**

`Прочитайте Луки 4:1-13. Які уроки ви можете почерпнути із цієї євангельської розповіді щодо того, як долати спокуси й не поступатися гріху?`

Спокуси важко долати, бо вони стосуються чогось бажаного для нас і приходять у моменти нашої найбільшої слабкості.

Четвертий розділ Євангелія від Луки – це історія про спокушення Ісуса сатаною; ця історія привертає нашу увагу до деяких складних питань. На перший погляд може видатися, що Святий Дух веде Ісуса до спокуси. Проте Бог ніколи не спокушає нас (див. Якова 1:13). Як ми вже бачили, Бог підводить нас до обставин, котрі випробовують наші серця. У четвертому розділі Луки вражає те, що Святий Дух може привести нас до випробувань, під час яких ми зазнаємо жорстоких спокус сатани. Відчуваючи, як ці спокуси посилюються, ми можемо помилково зрозуміти те, що відбувається, і подумати, що неправильно дотримувалися Божих вказівок. «Часто, опиняючись у випробувальній ситуації, ми сумніваємося, чи нас провадив Дух Божий. Однак саме Дух привів Ісуса в пустелю, щоб там сатана спокушував Його. Коли Бог випробовує нас, Він має на меті вчинити для нас добро. Ісус не зловживав Божими обітницями й не йшов самовільно на спокушення, проте й не падав духом, коли спокуса приходила. Ми повинні діяти саме так» (Е. Уайт. Бажання віків. С. 126–128).

Часом, перебуваючи в «тиглі», ми обпікаємося, а не очищуємося. Тому втішає думка: згинаючись під тягарем спокуси, ми можемо зберігати надію, адже Ісус переміг. Добра вістка полягає ось у чому: оскільки Ісус поніс наші гріхи, заплатив ціну за нашу нездатність встояти в спокусі (якою б вона не була) і пройшов через випробування значно складніші, ніж будь-хто з нас колись зіткнеться, ми не відкинуті й не залишені Богом. Надія є навіть для найбільш закоренілого грішника (див. 1 Тим. 1:15).

`Яку спокусу ви намагаєтеся подолати тепер? Проведіть деякий час у молитві, просячи Господа навчити вас, як застосувати уроки із життя Ісуса до власних обставин. Ви не повинні піддаватися спокусі в жодному разі! Пам’ятайте: якщо згрішите, у вас є Спаситель.`