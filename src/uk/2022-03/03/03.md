---
title: 'Гіркі води'
date: 11/07/2022
---

**_«І рушила вся громада Ізраїлевих синів із пустині Сін на походи свої з наказу Господнього, і отаборилася в Рефідімі. І не було води пити народові» (Вих. 17:1)._**

Безумовно, ми не отримаємо від Бога всього, чого нам хочеться, але чи можемо розраховувати отримати те, чого потребуємо? До того ж не те, що ми вважаємо нашою потребою, а те, що насправді необхідне?

Чого ізраїльтяни справді потребували – так це води. Відразу після того, як Бог провів їх через Червоне море, вони три дні йшли за Ним спекотною безводною пустелею. Їхній відчай зрозумілий, адже знайти воду в пустелі вкрай важливо. Коли ж вони зможуть угамувати спрагу й запастися водою на подальшу подорож?

Отже, куди Бог провадить їх? Стовп хмарний рухається до Мари, де є вода. Народ зрадів. Однак, спробувавши воду, вони відразу зрозуміли, що не зможуть її пити, оскільки вона виявилася гіркою. «І став народ ремствувати на Мойсея, говорячи: “Що ми будемо пити?”» (Вих. 15:24).

Через кілька днів вони зіткнуться з новим випробуванням. Тільки цього разу хмарний стовп зупиняється там, де води взагалі немає (див. Вих. 17:1).

`Прочитайте Вих. 15:22-27; 17:1-7. Як Бог явив себе Ізраїлеві в Марі й Рефідімі? Які уроки їм необхідно було засвоїти? Про що ізраїльтяни запитували в Рефідімі? Вих. 17:7. Чи доводилося вам ставити такі запитання Богові? Якщо так, то чому? Що ви відчували та який урок засвоїли після того, як була отримана відповідь? Скільки разів нам необхідно отримати відповідь на це запитання, перш ніж ми перестанемо його ставити?`

---

#### Додаткове читання: Вибрані цитати Эллен Уайт

Божим провидінням ізраїльтяни були приведені в Рефідім — безводне місце. Їх провадив Той, Хто був схований у хмарному стовпі, і саме за Його повелінням вони там розташувалися. Бог знав про відсутність води в Рефідімі й привів сюди ізраїльтян, аби випробувати їхню віру; проте вони не показали себе народом, гідним Його довіри.—Відображаючи Христа, 387.

Мойсей ударив по скелі, але ніхто інший, як Христос, стояв біля нього і вчинив те, що вода потекла з твердої скелі. Народ спокушував Господа під час спраги, говорячи: Якщо Бог привів нас сюди, то чому не дасть нам води, як дав хліб? Це “якщо” свідчило про злочинне невір'я, викликаючи в Мойсея страх, що Бог покарає народ за їхнє негідне нарікання. Господь випробував віру Свого народу, але вони не витримали випробування. Вони нарікали з приводу їжі й води, скаржачись на Мойсея. Через їхнє невір'я Бог допустив, щоб їхні вороги воювали з ними, щоб Він міг показати Своєму народові, звідки походить їхня сила.—Історія викуплення, 110.

“Ось Я стану перед лицем твоїм там, на скелі в Хориві, а ти вдариш у скелю, і вийде із неї вода, і буде пити народі і зробив Мойсей так на очах старших Ізраїлевих” (Вих.17:6).

Освіжаюча вода, що тече у випаленому сонцем, неродючому краї... є символом Божественної благодаті, яку може злити лише Христос і яка є живою водою, що очищає, відсвіжує і підкріпляє душу. У кому перебуває Христос, той має в собі невичерпне джерело благодаті і сили.—Щоб мені пізнати Його, 22