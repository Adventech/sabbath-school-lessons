---
title: 'Випробування вогнем'
date: 14/07/2022
---

Ця розповідь про молодого чоловіка (назвемо його Олександром). Юність Олександра була дуже неспокійною – він вживав наркотики, був жорстоким і навіть одного разу потрапив до в’язниці. Та згодом завдяки доброті одного з членів місцевої церкви (якого Олександр колись обікрав) хлопець дізнався про Бога й віддав своє серце Ісусові. І хоч проблеми ще залишалися й потрібно було боротися, хоч минуле нагадувало про себе, Олександр став новою людиною в Ісусі. Він любив Бога й прагнув виразити цю любов, підкоряючись Його заповідям (див. 1 Івана 5:1, 2). У певний момент Олександр відчув спонукання стати служителем. Усе вказувало на те, що проповідь Євангелія – його покликання. Безперечно, він відповість на Божий заклик.

Спочатку в семінарії все було гаразд. Однак потім ситуація погіршилася, і життя почало руйнуватися. Кошти поступово вичерпувалися; близький друг висунув проти нього хибні обвинувачення, які нашкодили репутації Олександра. Потім він захворів; ніхто не знав, що з ним, але хвороба вплинула на навчання, і хлопець злякався, що йому доведеться залишити семінарію. До того ж він відчайдушно боровся зі спокусою знову почати вживати наркотики, які в тому місці були доступні. Олександр не міг зрозуміти, чому все це відбувається з ним, адже він був упевнений, що саме Господь привів його до семінарії. Можливо, Олександр помилявся в цьому? Якщо так, чи був увесь його досвід з Богом однією великою помилкою? Навіть основоположні засади його віри були піддані сумніву.

`Уявіть, що під час цієї кризи Олександр приходить до вас і просить поради. Що ви скажете? Які ваші досвіди можуть допомогти такій людині, як він? На які біблійні тексти ви зможете послатися? Наскільки корисними в такій ситуації можуть виявитися наступні тексти: Прип. 3; Єрем. 29:13; Римл. 8:28; 2 Кор. 12:9; Євр. 13:5?`

Майже всі послідовники Христа переживали кризи, під час яких з’являлася спокуса засумніватися в Божому керівництві. У таких ситуаціях важливо покластися на обітниці, згадувати, як Бог провадив у минулому, молитися про віру та стійкість. Господь ніколи не залишить нас – це ми повинні боротися зі спокусою залишити Його.

---

#### Додаткове читання: Вибрані цитати Эллен Уайт

“З того радійте, — писав Петро, — навіть якщо тепер ви маєте бути трохи засмучені всілякими випробовуваннями, щоб випробування вашої віри, — набагато ціннішої за золото, яке гине, хоч і випробовується у вогні, — виявилося для похвали, слави і честі при з'явленні Ісуса Христа. Ви Його любите, не бачивши... хоча не бачите нині, радієте невимовною і преславною радістю, бо досягаєте мети вашої віри — спасіння душ!”

Апостол написав ці слова для повчання віруючих усіх віків. Вони мають особливе значення для людей останнього часу, коли “наблизився всьому кінець”. Його напучування й застереження, а також слова віри та мужності необхідні всім, хто бажає зберегти свою віру “твердо аж до кінця” (Євр.3:4).

Апостол намагався навчити віруючих, наскільки важливо не дозволяти своїм думкам зосереджуватися на заборонених темах і не витрачати сил на дріб'язкові речі. Хто не бажає стати жертвою сатанинських вивертів, той має пильно охороняти підступи до своєї душі.—Дії апостолів, 356, 357.