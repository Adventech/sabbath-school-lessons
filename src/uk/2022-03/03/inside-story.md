---
title:  Місіонерська історія
date:   15/07/2022
---

#### Залишений батьком (частина 3)
_Ендрю Мак-Чесні_

Едуардо завжди сердився, коли дружина говорила йому, що йде на богослужіння. Кожна дрібниця дратувала його. Якось увечері він вибухнув від люті, коли Сіділен пізно повернулася додому із церковного заходу.

Наступного ранку вона прийшла до стоматологічної клініки, де працювала секретарем, і дізналася, що та закривається і вона залишиться без роботи. Усю дорогу вона думала, як сказати про це чоловікові, але, прийшовши додому, виявила, що його немає, на телефонні дзвінки він не відповідав. Потім Сіділен побачила, що в шафі немає одягу. Тоді вона зрозуміла, що чоловік пішов із дому.

Сіділен нічого не сказала синові. Хлопець, зайнятий у школі та в слідопитському клубі, помітив відсутність батька лише через три дні, коли отримав відеоповідомлення у WhatsApp. Батько сказав, що адвентизм і його віра кандомбле не можуть співіснувати в одному будинку.

Сіділен також отримала повідомлення у WhatsApp. Едуардо сказав, що житиме в домі поклоніння кандомбле й поклонятиметься злим духам.

– Я ніколи не відмовлюся від своєї релігії, – запевнив він дружину. – Ти маєш прийняти її.

Жінка ще не чула про Велику боротьбу між Христом і сатаною, але все одно хвилювалася за чоловіка і тому попросила Рікардо Коельйо, пастора Церкви адвентистів сьомого дня, зустрітися з нею. Ридаючи, вона зізналася, що її чоловік – старший служитель культу кандомбле і що він пішов із сім’ї.

Пастор Рікардо, вислухавши Сіділен, відкрив свою Біблію та сказав:

– Дозвольте мені дати вам пораду.

А потім він прочитав: «Нехай чоловік віддає дружині належну любов; так само й дружина чоловікові» (1 Кор. 7:3); «Мудра жінка будує свій дім, а безумна своєю рукою руйнує його» (Прип. 14:1). Дивлячись на жінку, він промовив:

– Будьте доброю дружиною для свого чоловіка Едуардо і моліться за нього.

Біблійні вірші підбадьорили жінку, і вона вирішила молитися за чоловіка більш ревно.

Минали тижні, і одного разу в Сіділен закінчилися гроші. Вона почала молитися за обітницею: «Будь сильний та відважний… бо з тобою Господь, Бог твій, у всьому, де ти будеш ходити» (І. Нав. 1:9).

Коли її свекруха дізналася, що в сім’ї не вистачає їжі, вона розповіла про це Едуардо, і він почав забезпечувати сім’ю продуктами.

Якось свекруха сказала Сіділен, що Едуардо хоче зустрітися з нею й сином у домі поклоніння. Коли вони прийшли туди, Едуардо був одержимий злим духом, який говорив через нього низьким зловісним голосом. Дух сказав, що Едуардо може повернутися додому, але погрожував убити його, якщо дружина чи син почнуть розповідати йому про свою релігію або запрошувати до церкви.

Того дня після двомісячної відсутності Едуардо повернувся додому. Його дружина продовжувала молитися за нього.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._