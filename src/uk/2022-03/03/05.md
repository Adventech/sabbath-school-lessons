---
title:  Нетлінна спадщина
date:   13/07/2022
---

`Прочитайте 1 Петра 1:6, 7. Про що говорить апостол?`

Петро пише людям, які намагалися подолати труднощі й часто відчували себе дуже самотніми. Він писав «вибраним у розсіянні на чужині: в Понті, Галатії, Кападокії, Азії і Витинії» (1 Петра 1:1). У наш час це територія західної Туреччини. У тексті 6 Петро запевняє віруючих, що знає про їхні «всілякі випробування».

`Що мав на увазі апостол, говорячи, що ці віруючі розсіяні на чужині? Як це могло підсилювати їхні випробування?`

Християнство вважали новою релігією, віруючих було небагато, до того ж вони розсіяні в різних місцях, де становили меншість. Їх у кращому разі не розуміли, а в гіршому – жорстоко переслідували. Петро запевняє християн, що ці випробування не випадкові й не безцільні (див. 1 Петра 1:6, 7). Справжня віра – ось мета тих, хто наполегливо просувається вперед, долаючи будь-які випробування.

`Прочитайте 1 Петра 1:3-9. У чому Петро запевняє віруючих, котрі зазнають випробувань? Що ця надія означає для нас?`

Якими б не були їхні випробування та скільки б вони не страждали, хіба цей час можна порівняти зі славою та втіхою вічності, яка відкриється для них із поверненням Христа? Слова Петра, адресовані першим християнам, – це слова Самого Бога, звернені до нас незалежно від обставин нашого життя. Якими б важкими й болісними не були наші випробування, ми ніколи не повинні забувати про кінцеву мету – вічне життя на Новому Небі та Новій Землі без болю, страждання і смерті. Маючи обітницю «нетлінної спадщини», гарантовану смертю Ісуса, як важливо не втратити віру, а, навпаки, серед випробувань просити Господа очистити нас від усього, що стоїть на шляху нашої віри.