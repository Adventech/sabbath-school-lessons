---
title:  Місіонерська історія
date:   26/08/2022
---

#### Зростаючи у Христі (частина 9)
_Ендрю Мак-Чесні_

Після хрещення дружини Едуардо зіткнувся з тяжкою духовною боротьбою. Злі духи вселялися в нього вночі, і він ледве засинав. Щоразу, коли він був одержимий і дивився на дружину, духи проклинали її.

Подружжя щодня молилося, проводило богослужіння та вивчало уроки Суботньої школи. Так вони зміцнювали свою віру. Едуардо також навчався молитися та проводити особистий час із Богом.

Сіділен довіряла Господу і відчувала Його постійну турботу. Читаючи Біблію, вона вчилася покладатися на Бога, а кілька віршів особливо допомогли їй під час боротьби чоловіка зі злими духами. «Тож підкоріться Богові, протидійте дияволові, і він утече від вас» (Якова 4:7). «Та вірний Господь, Який зміцнить вас і збереже від лукавого» (2 Сол. 3:3). «Злодій приходить тільки для того, щоб украсти, вбити і погубити. Я ж прийшов, щоб ви мали життя і щоб надміру мали» (Івана 10:10). Знаходячи вірш у Біблії, який давав Сіділен надію, вона переписувала його в блокнот, а рано-вранці під час щоденного спілкування з Богом використовувала ці вірші як обітниці у своїй молитві.

Вона навіть написала особливу молитву за чоловіка, якою молилася щоранку протягом року: «Господи, прошу Тебе за мого чоловіка Едуардо, щоб він навернувся до Тебе всім серцем. Допоможи мені любити його й постійно оновлювати свою любов до нього. Я віддаю його Тобі та прошу, благослови його в прагненні поклонятися Тобі. Якщо потрібно, викривай його і перетвори на людину, яка постійно довірятиме та слідуватиме за Тобою. Допоможи мені поважати, підтримувати й любити його. Я молюся про це в ім’я Ісуса. Амінь».

Тим часом Едуардо продовжував вивчати Біблію, готуючись до хрещення. Він хотів хреститися 29 жовтня, через рік після хрещення свого сина.

Вивчаючи Біблію, чоловік із цікавістю дивився на YouTube проповіді не тільки адвентистських проповідників, а й інших християнських служителів, бажаючи перевірити, чи відповідає їхнє вчення Біблії. Він був шокований, коли злі духи глузували з нього, говорячи, що вони послали б його в одну з цих церков, якби знали, що він цікавиться проповідями цих служителів, але тільки не в адвентистську.

«Тепер я знаю, що перебуваю в Божій Церкві!» – подумав він.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._