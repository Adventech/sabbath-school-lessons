---
title:  Життя хвали
date:   20/08/2022
---

### Біблійні тексти для дослідження
І. Нав. 5:13-6:20; 2 Хронік 20:1-30; Псал. 145; Дії 16:16-34; Филп. 4:4-7.

> <p>Пам’ятний вірш</p>
> «Радійте завжди в Господі; і ще раз кажу: радійте!» (Филп. 4:4).

Легко й приємно радіти в Господі, коли на душі спокійно. Та зовсім не просто це робити, коли небозвід життя затягнуло темними хмарами, обставини неймовірно важкі, а вогненна піч випробувань розжарюється дедалі сильніше. Та саме тоді нам більше, ніж будь-коли, необхідно прославляти Бога, адже хвала – це засіб, який підтримує віру.

Віра здатна змінити навіть найскладніші обставини! Ідеться не про те, що вона змінить навколишню дійсність; віра може так змінити нас і тих, хто навколо, що це допоможе нам упоратися з труднощами.

Прославлення Бога – це віра в дії. Воно не завжди може бути природним для нас, та коли ми практикуємо прославлення Господа, яке стає невід’ємною частиною нашого життя, воно має силу перетворювати й перемагати.

**Запитання уроку:**

**Що таке прославлення? Як воно може стати могутнім духовним знаряддям у важких обставинах? Як прославлення здатне змінити нас і нашу ситуацію?**