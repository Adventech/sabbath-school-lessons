---
title:  Межі для хвали
date:   21/08/2022
---

Письменник Федір Михайлович Достоєвський був засуджений до смерті, але в останню мить вирок скасували й замінили багаторічною каторгою. Про ці роки він писав: «Вір до кінця, навіть якщо всі інші збилися зі шляху й лише ти залишився вірним; тоді принеси свою жертву й прослав Бога у своїй самотності».

У попередніх уроках ми вже говорили про те, що Павло зазнав неймовірного тиску та переслідувань. А тепер він – невільник римської в’язниці. Проте апостол не пригнічений, навпаки, він з радістю пише підбадьорливого листа віруючим у Филипах!

`Прочитайте Филп. 4:4-7. Як Павло міг написати такі слова, коли сам перебував у в’язниці? Які засоби Божого миру описані в уривку?`

Легко радіти, коли все гаразд. Однак Павло закликає нас радіти завжди. Це може видатися дивним. Якщо сприймати слова буквально, то вони мають для нас два важливих аспекти.

По-перше, ми повинні радіти навіть тоді, коли через складні обставини немає жодних видимих причин для радості. По-друге, потрібно навчитися радіти й тоді, коли цього робити зовсім не хочеться.

Павло закликає нас прославляти Бога, навіть коли нам це здається неприродним, безпричинним та необґрунтованим. Інакше кажучи, прославлення – це акт віри. Як віра не залежить від обставин, а ґрунтується на істині про Бога, так і прославлення ми звершуємо не тому, що почуваємося добре, а через те, що знаємо, який Бог і що Він обіцяв нам. Саме така віра формує наші думки, почуття й ставлення до того, що з нами відбувається.

`Яка істина про Бога давала Павлові сили радіти навіть у в’язниці? Складіть короткий список відомих вам істин про Бога. Перегляньте цей список і прославте Господа за кожен пункт. Як це впливає на ваші відчуття і ставлення до навколишніх обставин?`