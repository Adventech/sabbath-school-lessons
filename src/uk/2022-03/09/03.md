---
title:  Молитва руйнує стіни
date:   22/08/2022
---

В англійській мові є вислів «бути зафарбованим у кут». Уявіть, що ви фарбуєте підлогу в кімнаті й раптом помічаєте, що пофарбовано все навкруги, окрім невеликої частини в куті, де ви стоїте, і вийти ніяк не можна, лише по свіжій фарбі. Тепер потрібно стояти в кутку, доки пофарбоване не висохне!

Часом здається, що віра «зафарбувала» нас у кут. Проблема, яка перед нами постає, не має простого рішення. Ми дивимося на ситуацію й відчуваємо спокусу змінити думку про нашу віру, інакше віра змушує нас повірити в неможливе.

Бог привів ізраїльтян у такий кут. Після 40 років мандрування Ізраїлю пустелею Він не повів Свій народ до безлюдних мирних пасовищ. Господь привів їх до Єрихона — одного з найбільш укріплених міст у всьому регіоні. Потім вони повинні були шість днів у мовчанні обходити навколо міста. Сьомого дня, за наказом Бога, вони мали вигукнути – і цей вигук разом зі звуком труб приніс перемогу.

`Прочитайте І. Нав. 5:13-6:20. Чого Бог прагнув навчити ізраїльтян?`

Сильний вигук не міг спричинити руйнування стін. Коли Бог наказав ізраїльтянам вигукнути, це був такий самий вигук, про який пише Давид у Псал. 66: «Уся земле, покликуйте Богові, виспівуйте честь Його Йменню, честь для слави Його покладіть!» (тексти 1, 2). Це був вигук хвали! Після шести днів споглядання величезних стін вони, напевно, дійшли висновку, що немає змоги самим зруйнувати їх.

`Як ця думка допомагає нам зрозуміти зміст тексту Євр. 11:30?`

Коли Бог бажає здійснити в нашому житті щось нове, Він може привести нас до «Єрихона», адже Йому потрібно навчити нас, що здатність перемагати походить не від наших сил і стратегій. Усе, чого ми потребуємо, приходить ззовні. Тому яким би нездоланним не здавався «Єрихон», наше завдання – прославляти Бога – Джерело всього, у чому ми маємо потребу. Це і є віра в дії.