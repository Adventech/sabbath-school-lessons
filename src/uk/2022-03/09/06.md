---
title:  Переможна зброя
date:   25/08/2022
---

Прочитайте 2 Хронік 20:1–30. Йосафат виявив, що хвала – це могутня зброя. Отримавши повідомлення, що проти нього виступає «сила-силенна», Йосафат не кинувся відразу ж готувати армію до війни, а «постановив звернутися до Господа» (текст 3). Коли юдейський народ зібрався в Єрусалимі для посту, Йосафат визнав реальність ситуації, кажучи: «Нема бо в нас сили перед цією силою-силенною, що приходить на нас, і ми не знаємо, що зробимо, бо наші очі – на Тебе!» (текст 12).

`Коли ви бачите, що на вас насувається «сила-силенна», якою є ваша перша реакція? Який урок щодо подолання сильного ворога ви можете почерпнути з відповіді Йосафата в текстах 3-12?`

Коли Господній Дух зійшов на Яхазіїла, він сміливо проголосив: «Не вам воювати в цьому, – поставтеся й станьте, і побачите, що Господнє спасіння з вами, Юдо й Єрусалиме! Не бійтеся й не жахайтеся, – узавтра виходьте перед них, а Господь буде з вами!» (текст 17). Після цього вони вклонилися Богові й почали співати Йому похвальні пісні «сильним голосом, високим» (текст 19). Хоч Бог збирався Сам воювати за них, їм усе одно потрібно було вийти на поле битви й зустрітися з ворогом.

Однак це був надзвичайний військовий похід. Йосафат поставив попереду свого війська хор левитів, котрі славили Господа. «А того часу, коли зачали вони співати та хвалити, дав Господь засідку на синів Аммонових і Моавових та на мешканців гори Сеїр, що прийшли були проти Юди, – і були вони побиті» (текст 22). Боже Слово свідчить: Бог утрутився саме в той момент, коли ізраїльтяни виявили свою віру в Його обітницю, тобто коли «хвалили величність святости» (текст 21) Господа.

`Ще раз прочитайте вищевказані тексти. Які духовні принципи, що містяться в них, можна застосувати до вашого життя з Богом, особливо під час випробувань і труднощів?`