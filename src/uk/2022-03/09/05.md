---
title:  Переконливий свідок
date:   24/08/2022
---

У книзі Дії апостолів описується, як прославлення справило дивовижний вплив на слухачів. Прочитайте Дії 16:16–34. Павла і Силу роздягнули, побили й кинули до в’язниці. Не було кому помазати їхні поранені, укриті синцями спини. Відчуваючи сильний фізичний біль, закуті в кайдани, вони знемагали в темряві внутрішньої в’язниці. Проте Павло і Сила почали молитися й співати, а інші в’язні слухали їх.

Після землетрусу, виявивши, що ані Павло, ані Сила, ані жоден інший в’язень не втік, в’язничний сторож, «тремтячи, припав до Павла та Сили, і вивівши їх надвір, запитав: Добродії, що потрібно мені робити, аби спастися?» (Дії 16:29, 30).

`Чому ця подія спонукала в’язничного сторожа побачити власну потребу в спасінні? На вашу думку, яку роль відіграли молитви та спів Павла й Сили в тому, що інші в’язні не втекли й що сторож і всі його рідні навернулися до Бога?`

Дивовижно, але наше прославлення може змінити вічну долю людей, що нас оточують. Якби Павло й Сила сиділи в темряві, нарікаючи й скаржачись, як зазвичай роблять ув’язнені, як ви вважаєте, чи хтось отримав би спасіння того вечора?

Нам невідомо, що відбулося із в’язничним сторожем та його сім’єю, але уявіть собі, як через деякий час вони читають слова, написані Павлом з іншої в’язниці – римської: «Адже вам даровано через Христа не тільки вірити в Нього, а й за Нього страждати, здійснювати той подвиг, який ви побачили в мені, а тепер чуєте про мене» (Филп. 1:29, 30). Якщо вони справді читали ці тексти й згадували, як страждання Павла принесло їм радість, це, безсумнівно, мало викликати похвальну пісню в їхніх душах та зміцнити рішення залишатися вірними до кінця.

На вашу думку, кого може привести до Бога пісня хвали, що зливається з вашого серця? Докладіть певних зусиль, щоб навчитися відкрито й щиро прославляти Бога в присутності інших людей. Нам не дано знати, яким позитивним може виявитися ефект.