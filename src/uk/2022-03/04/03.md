---
title: 'Віра в очищувальному вогні'
date: 18/07/2022
---

Одна справа – брати участь у битві, а зовсім інша – навіть не бачити протиборчих сил. У певному розумінні саме це відбувається з нами, християнами. Ми знаємо, що ці сили існують, відчуваємо їхню присутність і діяльність у своєму житті, але не бачимо їх, проте повинні вірою наполегливо рухатися вперед, довіряючи «Невидимому» (див. Євр. 11:27).

`Прочитайте Йова 23:1-10. У чому полягала боротьба Йова? Чого він не бачив? Що Йов приймав на віру попри всі випробування?`

Навіть серед суворих випробувань Йов довіряв Богу. Попри всі скорботи, Йов був сповнений рішучості витримати все. Одним із чинників, що не дали йому здатися, було золото. Ідеться не про золоту медаль; патріарх дивився в майбутнє і розумів: якщо міцно триматиметься за Бога, Господь оберне все на краще, і нинішній страждалець вийде з випробувань, немов золото. Йов не знав, що відбувалося за лаштунками, та, незважаючи на це, витримав очисний вогонь.

Чи боїтеся ви вогню? Чи вас бентежить висока напруга, яку створюють обставини життя? Можливо, як в історії з Йовом, полум’я допущених Богом страждань здається безпричинним. Можливо, вам важко пристосуватися до нової роботи чи нового житла. А може, ви переживаєте через складні взаємини на роботі або в сім’ї, вас непокоять фінансові труднощі, хвороба. Хоч це складно зрозуміти, та Бог може використати випробування, щоб очистити вас та відобразити Свій образ у вашому характері.

Прагнення виявитися чистим золотом надихало Йова, допомагаючи вижити в скрутний час. Той факт, що серед болю і страждань він зміг відчувати реальність процесу очищення, переконливо свідчить про його характер. І хоч він багато чого не розумів, проте знав: ці випробування очистять його.

`Які випробування очищують ваш характер? Як ще ви можете бути очищені?`

---

#### Додаткове читання: Вибрані цитати Эллен Уайт

Християнин, який любить свого Небесного Отця, може й не зауважувати видимих знаків більшого небесного благовоління ніж те, що дається людям, котрі майже або зовсім не мають посвячення. Нерідко він болісно страждає, терпить нестатки, розгублений та збентежений. Неначе весь світ озброївся проти нього...

Йов утратив свої земні скарби, дітей і зробився видовищем для друзів, котрі дивилися на нього з відразою, однак у визначений час Бог показав, що не залишив Свого слугу...

Якщо вам призначено заради Христа пройти через розжарену вогнем піч, Ісус буде поряд з вами, як був із трьома вірними юнаками у Вавилоні. Люди, які люблять свого Визволителя, радітимуть з кожної можливості розділити з Ним приниження і ганьбу. Любов до Господа робить страждання за Нього приємними.Небесні принципи щасливого життя, c. [30]—В небесних оселях, 275.