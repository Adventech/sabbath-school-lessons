---
title: 'За образом Його'
date: 17/07/2022
---

**_«Бо яких Він наперед пізнав, тих і визначив наперед, щоб були вони подібні до образу Його Сина, аби бути Йому первістком серед багатьох братів» (Римл. 8:29)._**

На початку Бог створив нас за Своїм образом і подобою (див. Бут. 1:27), однак гріх спотворив цей образ у людях.

`У чому виявляється спотворення Божого образу в людях?`

Ми всі уражені гріхом (див. Римл. 3:10–19) – це очевидно. Проте Бог прагне відновити в нас те, чим ми володіли від початку. Саме про це повідомляє сьогоднішній текст. Він відкриває Божий план, який полягає в тому, щоб віруючі, які підкорюють своє життя Святому Духові, стали «подібні до образу Його Сина» (Римл. 8:29).

Однак є ще один аспект. «Божий образ має бути відновлений у людині. Бездоганний характер Його народу приносить честь і славу Богові та Христу. (Е. Уайт. Бажання віків. С. 671–672).

`Як ви розумієте наведену вище цитату Еллен Уайт? Див. також Йова 1; Матв. 5:16; 1 Кор. 4:9; Ефес. 3:10.`

Як християни, ми не повинні забувати, що перебуваємо в центрі вселенської драми. Ми учасники Великої боротьби між Христом і сатаною. Ця боротьба набуває різноманітних форм, по-різному виявляється. І хоч багато чого приховано від наших очей, нам необхідно зрозуміти: як послідовники Христа, ми маємо відіграти певну роль у цій драмі та прославити Ісуса своїм життям.

`Уявіть себе на полі великого стадіону. З одного боку трибун сидять вірні Господу небесні істоти, з іншого – ті, котрі згрішили з Люцифером. Якби ваше життя за останні 24 години проходило на цьому полі, на яких трибунах раділи би більше? Що ваша відповідь повідомляє про вас самих?`

---

#### Додаткове читання: Вибрані цитати Эллен Уайт

Перетворення характеру, яке ми бачимо в житті Йоана,є завжди наслідком спілкування з Христом. У характері людини можуть бути помітні вади, але коли вона стає справжнім учнем Христа, сила Божественної благодаті перетворює й освячує її. Споглядаючи, як у дзеркалі, славу Господа, вона змінюється від слави в славу, доки не уподібниться до Того, Кого вона любить.

Йоан був учителем святості; у своїх посланнях до Церкви він виклав непомильні правила поведінки християн. “І кожний, хто має цю надію на Нього, очищає себе, так як Він чистий”. “Хто каже, що в Ньому перебуває, той має жити так само, як жив Він” (1Йоан.3:3; 2:6). Він навчав, що християнинові необхідно мати чисте серце і непорочне життя, ніколи не задовольнятися формальним визнанням релігії. Подібно до того, як Бог святий на небесах, так і грішна людина через віру в Христа має досягти святості у своєму житті.—Дії апостолів, 383.

Чим більше ви пізнаватимете характер Христа, тим привабливішим Він ставатиме для вас. Христос стане для вас близьким, у вас налагодяться з Ним дружні стосунки, ваша любов належатиме Йому. Відомо, що розум людини формується під впливом того, про що вона найбільше думає; тоді думайте про Ісуса, говоріть про Нього, і ви уподібнитеся до Нього в дусі й характері. Ви відображатимете Його образ у всьому, що достойне, чисте й духовне. Ви матимете розум Христів, і Він пошле вас у світ як Своїх духовних представників (Там же, 26 серпня 1890 p.).—Відображаючи Христа, 56.