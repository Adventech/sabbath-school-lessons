---
title:  Для подальшого дослідження
date:   22/07/2022
---

Прочитайте: Е. Уайт. Сини і дочки Божі. С. 100; Наочні уроки Христа. С. 405–421; Велика боротьба. С. 613–634.

«Формування характеру – найважливіша робота, будь-коли довірена людям, і ніколи раніше ретельне дослідження цього питання не було таким важливим, як тепер. Жодному з попередніх поколінь не доводилося вирішувати такі важливі завдання, ніколи раніше молоді люди не піддавалися таким небезпекам, як сьогодні» (Е. Уайт. Виховання та освіта. С. 225)

«У притчі нерозумні діви просять олії, та не отримують її. Так символічно зображені ті, хто не приготувався шляхом виховання характеру, здатного встояти під час кризи. Не можна піти до сусідів й попросити: “Дайте мені свій характер, інакше я загину”. Мудрі не могли влити своєї олії до світильників нерозумних дів, у яких вони згасали. Передати комусь свій характер неможливо. Його не можна ані купити, ані продати – його необхідно виховати. Господь дав кожній людині можливість здобути праведний характер під час випробувань. Однак Він не зробив можливим, щоб одна людина могла передати іншій характер, який виховала в собі, переживаючи важкі часи та засвоюючи уроки великого Учителя, щоб та людина була здатна виявляти терпіння у випробуваннях і вірою пересувати гори неможливості» (Е. Уайт. Наставник молоді. 16 січня 1896 р.).

**Запитання для роздумів:**

`1. Що означає «сформувати характер»? Як це можна здійснити? Наскільки очевидно у вашому житті та житті вашої церкви, що формування характеру є пріоритетом?`

`2. В уроці за четвер ішлося про важливу роль спільноти в житті християнина. Чи діє ваша місцева громада як єдине Христове тіло? Наскільки добре ви як церква відображаєте характер Господа? Обговоріть у класі, що ви можете зробити, щоб поліпшити становище.`

`3. Обговоріть у класі, чому виховання таке важливе, хоч ми спасаємося тільки через віру в Ісуса Христа. Якщо праведність і досконалий характер Ісуса спасають нас, для чого нам необхідно виховувати власний характер?`

`4. Хеллен Келлер, котра в ранньому дитинстві втратила зір і слух, писала: «Характер не можна виховати в комфорті і спокої. Тільки пройшовши через випробування та страждання, душа зміцниться, бачення проясниться, бажання зможуть набути правильних мотивів, і людина досягне успіху». Чи погоджуєтеся ви з автором? Обговоріть взаємозв’язок між характером, стражданнями і Великою боротьбою.`