---
title: Розумні
date: 20/07/2022
---

Учора ми розмірковували про важливість характеру для тих, хто очікує Другого приходу. Сьогодні порушимо тему важливості характеру для тих, хто живим зустрічатиме Ісуса.

`Прочитайте Дан. 12:1-10. Зверніть увагу на контекст. Про який період історії тут ідеться? Досліджуючи вказані тексти, що ми можемо сказати про характер Божих дітей, котрі житимуть у той час? Які риси їм властиві, на відміну від нечестивих? Див. також Об’явл. 22:11.`

Даниїлові було сказано, що напередодні Приходу Ісуса настануть важкі часи, яких не було за всю історію людства. У текстах 3 і 10 поданий опис праведних і нечестивих, що житимуть у той час. Зверніть увагу: нечестиві «будуть... несправедливими» (текст 10), на відміну від праведних, котрі (текст 3) сяятимуть, очевидно, тому, що «очищені, і вибіляться, і будуть перетоплені» у цей «час утиску, якого не було від існування люду аж до цього часу» (Дан. 12:1). Крім того, нечестиві, на відміну від праведних («розумних»), нічого не зрозуміють.

А що зрозуміють праведні? Математику, природничі науки чи вищий критицизм? У книзі Приповістей наголошується, що «страх Господній — початок премудрости» (Прип. 1:7). З огляду на контекст можна дійти висновку: «розумні» усвідомлюють ці заключні події й час утиску, який настав. Він не є несподіваним для розумних; завдяки вивченню Божого Слова вони знають, що має відбутися. Однак найголовніше – ці люди достатньо мудрі, щоб дозволити часові утиску очистити й переплавити їх. Нечестиві ж і далі чинять опір, тому поводяться безбожно.

У вищевказаних текстах описані люди, що пройшли через процес очищення та переплавлення.

`Хоч ми розглянули ці вірші в контексті останнього часу, проте які тут є принципи, котрі допоможуть нам краще зрозуміти сутність процесу очищення, що відбувається в нашому житті сьогодні?`

---

#### Додаткове читання: Вибрані цитати Эллен Уайт

Бог обрав Собі з-поміж язичників народ і назвав цих людей християнами. Це царське ім'я присвоюється тим, хто приєднався до Христа... Петро говорить: “А коли хтось страждає як християнин, то нехай не соромиться, а нехай прославляє Бога за те”...

О, якби Божий народ покладався на Бога в Його Слові та зберігав відкритий йому дивовижний скарб пізнання!

Ми маємо перед собою найблагородніший, найсвятіший приклад. Ісус був безгрішним у думках, словах і вчинках. Усі Його дії позначені досконалістю. Він показує нам прокладену Ним дорогу і говорить: “Якщо хто хоче йти за Мною, хай зречеться самого себе, візьме хрест свій і йде за Мною” (Матв.17:24).—Звеличуйте Ісуса Христа, 279.