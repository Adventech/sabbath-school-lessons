---
title:  Місіонерська історія
date:   22/07/2022
---

#### Змова з духами (частина 4)
_Ендрю Мак-Чесні_

Минуло кілька місяців, перш ніж Сіділен із сином дізналися, чому Едуардо пішов із дому. Причиною було бажання Джуніора стати адвентистом сьомого дня. Сіділен розповіла про це чоловікові, а він, перебуваючи в домі поклоніння, отримав наказ від злих духів не допустити цього.

Батько намагався переконати сина передумати, але хлопець стояв на своєму. Злі духи посилили тиск на Едуардо, говорячи, що зруйнують його сім’ю, якщо він не зупинить Джуніора. Усі спроби Едуардо вплинути на сина не мали успіху. Тоді духи сказали йому, що він має покинути сім’ю. Також його попередили, що Сіділен одного дня втратить чоловіка, роботу і перестане возити сина до церкви. Едуардо не хотів іти з дому і весь день непокоївся через це, та коли дружина повернулася із церкви додому пізно ввечері, він, розгнівавшись, пішов.

Спочатку все йшло за планом, як і було передбачено. Наступного дня Сіділен втратила роботу, а Едуардо пішов із дому. Проте решта плану не здійснилася. Духи сподівалися, що в жінки закінчаться гроші, тоді вона не зможе заправляти машину й возити сина до церкви. Та деякі члени церкви запропонували підвозити її із сином на своїх авто. Через два місяці, коли духи побачили, що план не спрацював, вони заявили, що розроблять новий план, аби завадити хрещенню Джуніора, і наказали Едуардо повернутися додому.

Тим часом хлопець вивчав Біблію і готувався до хрещення. Він став повноправним членом клубу «Слідопит», брав участь у музичному служінні й допомагав з апаратурою в церкві. Хоч злі духи обіцяли не допустити хрещення Джуніора, бажання хлопчика лише зростало. Згодом дружина Едуардо теж заговорила про хрещення.

Пастор Рікардо призначив дату хрещення Джуніора на 29 жовтня, через рік після того, як хлопчик уперше почув про адвентистську церкву в домі свого друга Кліфферсона. Сіділен дуже хотіла хреститися в один день із сином, та коли вона сказала про це пастору Рікардо, він серйозно поглянув на неї.

– Ви не можете хреститися, бо не перебуваєте в законному шлюбі, – сказав він.

Ці слова вразили жінку, як грім серед ясного неба. Її фактичний шлюб (співжиття) перешкоджав її хрещенню разом із сином. Пастор Рікардо побачив розчарування жінки.

– Не хвилюйтеся, – сказав він. – Попросіть Едуардо одружитися з вами.

Сльози текли по щоках Сіділен, коли вона виходила із церкви, адже сумнівалася, що чоловік погодиться одружитися з нею. Проте вона знайшла його і промовила:

– Я хочу дещо запитати. Не важливо, якою буде відповідь, наші стосунки не зміняться. Ти одружишся зі мною?

Едуардо здивувався такому проханню.

– Ні, – серйозно відрізав він. – Я ніколи не одружуся з тобою.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._