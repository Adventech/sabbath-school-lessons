---
title: 'Характер і громада'
date: 21/07/2022
---

В одній американській пісні є такі слова: «Я – скеля, я – острів». Чи відчували ви себе коли-небудь скелею або островом? Чи хотілося вам бути незалежним ні від кого? Можливо, ви навіть чули, як люди заявляють: «Мої взаємини з Богом – це моя особиста справа. Я не хочу це обговорювати».

`Прочитайте Ефес. 4:11-16. Що хоче повідомити апостол Павло? Яку роль він відводить спільноті віруючих?`

У Посланні до ефесян Павло називає Церкву тілом, а Ісуса – Головою тіла. Проаналізувавши текст 13, бачимо головну мету життя в такій спільності: «міра зрілості повноти Христа». Саме для цього ми й потрібні одне одному!

Безумовно, можна бути християнином і поодинці. Часто самотність просто неминуча – згадайте безліч віруючих, котрі протягом усіх віків зазнавали глузувань та гонінь. І те, що люди – чоловіки й жінки – не згинаються під тягарем обставин, є могутнім свідченням Божої сили. Однак Павло прагне підкреслити важливу істину: повнота Христова досягається й виявляється тоді, коли ми працюємо разом, у тісному спілкуванні одне з одним.

`Ще раз прочитайте сьогоднішній уривок. Що, за словами Павла, має відбутися, перш ніж повнота Христова відкриється у нашій християнській громаді?`

`Чим свідчення спільноти віруючих, що досягли повноти Христа, відрізняється від свідчень окремого християнина, який виявляє цю саму повноту? Яке це має значення в контексті Великої боротьби? Див. Ефес. 3:10.`

Легко бути приязними з незнайомими людьми, проте значно складніше бути добрим до людей, котрих або добре знаєш, або котрі тобі не подобаються. Виявляючи до таких людей милість і доброту, ми в такий спосіб виявляємо незаперечне свідчення істини про Бога.

---

#### Додаткове читання: Вибрані цитати Эллен Уайт

Люди, котрі належать до спільноти віри, у жодному разі не повинні нехтувати спільними зібраннями, оскільки це призначений Богом засіб привести Його дітей до єдності, щоб вони, виявляючи християнську любов та перебуваючи в християнському спілкуванні, допомагали одне одному, зміцнювали й підбадьорювали одне одного...

Як брати нашого Господа, ми покликані святим покликанням до святого, щасливого життя. Ставши на вузький шлях послуху, будемо зміцнювати себе спілкуванням один з одним та з Богом. З огляду на наближення Божого дня будемо часто зустрічатися для вивчення Його Слова, спонукуючи один одного бути вірними до кінця.—Наше найвище покликання, 191.

Павло був наділений неабиякими інтелектуальними здібностями, його життя свідчило про виняткову мудрість, завдяки якій він володів гострою інтуїцією і співчутливим серцем. Це дозволяло йому зближуватися з людьми, пробуджуючи в них кращі природні нахили та заохочуючи їх до святого життя. Його серце було переповнене щирою любов'ю до коринтських віруючих. Він палко бажав бачити в них внутрішнє благочестя, котре зміцнило б їх у боротьбі зі спокусами. Він знав, що на кожному кроці їхнього християнського життя їм протидіятиме сатанинське зборище і вони змушені будуть провадити з ним щоденну боротьбу. ...

Коринтські віруючі мали потребу в більш глибоких досвідах із Богом. Вони ще не володіли повним уявленням про те, що означає споглядати Його славу, перетворюючись на той самий образ. Вони бачили тільки перші промені славного світанку. Павло бажав, щоб вони сповнилися усією повнотою Божою, пізнаючи Того, з'явлення Котрого буде немов зірниця, доки не досягнуть повноти зрілості досконалої євангельської віри.—Дії апостолів, 211.