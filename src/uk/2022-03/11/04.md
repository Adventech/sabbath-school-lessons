---
title:  "Давид: наочний приклад очікування"
date:   06/09/2022
---

`У 1 Сам. 16:1-13 ми читаємо про те, як пророк Самуїл помазав юного Давида на царя. Однак перед юнаком був дуже довгий шлях від пасовищ свого батька Єссея до престолу в Єрусалимі. Напевно, часом він почувався, наче у розжареній печі.`

Спочатку юнака покликали грати на арфі, щоб угамувати неспокійний дух Саула (див. 1 Сам. 16). Пізніше він став героєм Ізраїлю, убивши Голіята (див. 1 Сам. 17). Потім багато років Давид був змушений рятуватися втечею. І Саул, і його син Йонатан знали, що Давид має стати наступним царем (див. 1 Сам. 23:17; 24:21). Однак Давид не робив нічого, щоб наблизити визначену для нього Богом долю. Іноді здається, що його дії цілком протилежні. Коли Саул намагався вбити його й Давидові вдалося відрізати край одягу царя, він жалкував про свій учинок (див. 1 Сам. 24:5–7). І знову Саул намагався вбити Давида, але той відмовився умертвити царя, коли випала така нагода (див. 1 Сам. 26:7–11).

`Прочитайте 1 Сам. 26:1-11. Чому Давид відмовився вбити Саула? Які тут відкриваються принципи здійснення Богом Своїх планів у нашому житті?`

`Прочитайте 1 Сам. 26:12-15. Як подіяла на Саула відмова Давида вбити його? Якого висновку можна дійти щодо переваги очікування Божої дії?`

З огляду на довгий шлях Давида до престолу, ми могли б підсумувати його коротким реченням: не хапай сам того, чого Бог поки не дає тобі. Божий дар завжди краще отримувати з Його рук і у визначений Ним час. Можливо, цього доведеться довго чекати. Паросток гороху може вирости протягом кількох годин, а щоб виріс дуб, потрібно багато років. Однак навіть сильні вітри не зможуть вирвати таке дерево з корінням.

`Поміркуйте, як легко Давид міг би виправдати вбивство Саула (Урешті-решт, хіба не мені був обіцяний престол? А Саул такий грішний!). Однак дії Давида свідчать про справжню віру в Бога. Який урок щодо часу очікування ви можете почерпнути з історії?`