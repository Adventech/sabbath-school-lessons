---
title:  "Ілля: проблема поспіху"
date:   07/09/2022
---

Вирішальне випробування на вершині гори Кармел завершилося (див. 1 Цар. 18). Вогонь зійшов з неба, народ визнав істинного Бога, усі лжепророки були знищені. Бог був виправданий. Можна було б припустити, що відтепер Ілля буде дедалі більше зростати в духовній силі. Проте він почув вістку, яка сповнила його таким жахом, що йому захотілося померти. Прочитайте цю історію в 1 Цар. 19:1–9. Останні слова уривку звучать тривожно: «Аж ось Господнє слово до нього. І сказав Він йому: “Чого ти тут, Іллє?”» (текст 9). Очевидно, страх змусив Іллю бігти й опинитися не на тому місці, де він мав бути.

`Після могутнього вияву Господньої сили Ілля мав би сповнитися віри й довіри, проте він утікає, рятуючи своє життя. Які уроки ми можемо почерпнути з цього негативного досвіду?`

Описана історія ілюструє важливу істину: поспішаючи, ми легко можемо опинитися не там, де потрібно. Страх змусив Іллю поквапитися втекти в пустелю й просити в Господа собі смерті. Проте є й інші чинники, які змушують нас квапливо тікати від плану, призначеного для нас Богом.

`Прочитайте вказані тексти. Що змусило згаданих біблійних героїв «тікати» від Божої волі? Бут. 16:1-3; Чис. 20:10-12; Суд. 14:1-3; Луки 9:52-56; Дії 9:1.`

Як легко ми дозволяємо амбіціям, гніву, пристрасті, недовірі, уявній старанності в служінні Господу змусити нас бігти туди, де нам не слід бути. Така небезпека може виникнути в житті кожного. Вихід один – зміцнювати віру в доброту й милість Бога, Котрий, як ми знаємо, любить нас і має щодо нас найкращі наміри. Зростання віри не відбувається автоматично. Віра – це дар, але його потрібно розвивати, живити й пильно охороняти.