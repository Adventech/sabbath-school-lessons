---
title:  Місіонерська історія
date:   09/09/2022
---

#### Остання атака (частина 11)
_Ендрю Мак-Чесні_

За два тижні до хрещення Едуардо, у п’ятницю ввечері, після того, як ті, хто прийшов на біблійні заняття в Малій групі, покинули його будинок, Джуніор з незрозумілої причини сильно розлютився і сказав батькам, що спатиме у вітальні.

Ніч була темніша, ніж зазвичай, бо в районі відключили електрику, залишивши будинки й вулиці в непроглядній темряві.

Близько першої ночі Джуніор прокинувся від крику. Голос прокричав, що його батько не має наміру хреститися. Джуніор сильно злякався і не знав, що робити, але все одно залишився в кімнаті, аби побачити, що буде далі. Голос знову закричав, говорячи, що батько не збирається хреститися. Джуніор продовжував чекати. Раптом він почув, як хтось увійшов до кімнати.

– Синку, будь ласка, помолися зі мною, – сказав батько. – Ворог знову атакує.

Почувши крики у вітальні, Сіділен прокинулася та приєдналася до молитви чоловіка й сина. Після кількох хвилин молитви Сіділен запропонувала вийти з дому, щоб вони могли бачити одне одного в тьмяному світлі місяця.

Надворі Едуардо сказав, що хоче пити. Джуніор пішов на кухню, щоб принести батькові склянку води, і помітив там темну пляму на підлозі. Покликавши матір, він показав на пляму і запитав:

– Що це?

Мати пильно подивилася на підлогу.

– Це волосся! – сказала вона.

Повернувшись надвір, син із матір’ю уважно оглянули батька. На його голові не вистачало великих пучків волосся. Здавалося, ніби хтось узяв ножиці й вистриг його.

Едуардо приклав руки до маківки та, усміхаючись, промовив:

– Що ж, доведеться на якийсь час стати лисим.

Коли в суботу вранці зійшло сонце, батько почувався знесиленим. Він був такий слабкий після нічного нападу злих духів, що не зміг іти до церкви, тож залишився вдома.

Коли дружина із сином пішли, він молився: «Ісусе, не дай їм заволодіти мною. Будь ласка, перебувай поруч. Я більше не хочу бути одержимим». Відкривши Біблію, він прочитав: «На Господа здай дорогу свою, і на Нього надію клади, і Він зробить» (Псал. 37:5).

Едуардо зрозумів, що Ісус хоче, аби він не боявся. Він Сам поведе його до хрещення. Відтоді злі духи більше не приходили до нього, але він усе ще міг їх чути.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._