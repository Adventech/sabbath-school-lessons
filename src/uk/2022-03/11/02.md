---
title:  Бог терпіння
date:   04/09/2022
---

`Прочитайте Римл. 15:4, 5. З якою вісткою ці тексти звертаються до нас?`

Зазвичай ми виявляємо нетерпіння, коли чогось дуже хочемо або чекаємо обіцяного. Задоволення відчуваємо, лише отримавши те, чого так прагнули. Проте ми рідко й не завжди вчасно одержуємо бажане, тому часто відчуваємо роздратування й нетерпіння. А в такому стані майже неможливо зберегти мир і довіру до Бога.

Чекати важко. У єврейській мові слово, перекладене в Псал. 37:7 як «надійся», означає «ходи по колу», «терпляче чекай». Воно походить від іншого слова, котре означає «відчувати сильний біль при народженні дитини», «трястися», «тремтіти», «здригатися», «бути пораненим», «сумувати». Навчатися терпіння нелегко, часом саме це і становить суть випробування.

`Прочитайте Псал. 27:14; 37:7; Римл. 5:3-5. Про що повідомляють ці тексти? Які результати прояву терпіння?`

Очікуючи, ми здатні зосередитися на одному з двох. Ми можемо постійно думати або про те, чого чекаємо, або про Того, Хто тримає у Своїх руках очікуване. Усе залежить не від тривалості очікування, а від нашого ставлення до процесу очікування. Якщо ми довіряємо Богу, якщо вручили Йому своє життя й підпорядкували Йому свою волю, можна бути впевненими: Він у визначений час здійснить для нас найкраще, як би деколи важко не було в це повірити.

`На що ви зараз очікуєте? Як можете навчитися довіряти Богові та Його термінам? Моліться, щоб навчитися цілком довіряти й підкорятися Господу.`