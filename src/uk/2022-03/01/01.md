---
title: 'Пастир провадить через випробування'
date: 25/06/2022
---

### Біблійні тексти для дослідження
Псал. 23; Римл. 12:18-21.

> <p>Пам’ятний вірш</p>
> «Він душу мою відживляє, провадить мене ради Ймення Свого по стежках справедливости» (Псал. 23:3).

Софія притулилася до дверей спальні й поволі сповзла на підлогу. З очей закапали сльози, і за мить вона вже ридала. «Як він міг? Як він міг?» Щойно Софії повідомили новину, яка розбила її серце. Людина, яку вона вважала своїм другом, яку поважала і якій довіряла, поширила про неї жахливі чутки, щоб зганьбити її ім’я та зруйнувати її справу. Схопивши Біблію, Софія швидко розгорнула її й побачила знайомі слова: «Він душу мою відживляє, провадить мене ради Ймення Свого по стежках справедливости. Коли я піду хоча б навіть долиною смертної темряви, то не буду боятися злого, бо Ти при мені, – Твоє жезло й Твій посох – вони мене втішать!» (Псал. 23:3, 4).

«Цього не може бути!» – вихопилося в неї. Однак Слово Боже звучало надзвичайно переконливо. Пастир із псалму провадив Своїх овечок дорогою правди, однак ця дорога пролягала через долину смертної темряви. Чи можливо, щоб навіть болісну зраду друга – цю долину «темряви» – Бог використав для виховання її в праведності?

**Запитання уроку:**

**У які періоди життя ви більше зростали духовно: коли життя було легким чи коли було важко?**

---

#### Додаткове читання: Вибрані цитати Эллен Уайт

"Коли Ісус, великий Учитель, бере для Своїх повчань приклади з відкритої книги природи, Він пояснює кожний предметі приділяє йому увагу відповідно до його місця на сходинах творіння. Якщо Бог так багато уваги приділяє траві, яка нині дуже гарна і тішить око, а завтра буде зрізана і спалена, наскільки ж більшої уваги гідна людина, створена за Його образом. Неможливо перебільшити уявлення про цінність людської душі та увагу, яку небо приділяє людині. Далі дається втішливе запевнення: “Не бійся, мале стадо, бо Отець ваш благозволив дати вам Царство” (Лука 12:32).

Ісус — добрий Пастир. Його послідовники — це вівці Господньої отари. Пастир завжди перебуває зі своєю отарою, аби захищати її, берегти від вовків, шукати загублених овечок і нести їх назад до отари, провадити на зелені пасовища і до живих вод.—Звеличуйте Ісуса Христа, 203."

Сатана — наш руйнівник, а Христос — Відновник. Якими б не були наші почуття, ми повинні постійно виявляти свою віру, довіряючи Богові. Ісая говорить: “Хто між вами боїться Господа і голос Його Отрока слухає? Хто ходить у темряві, світла ж немає йому, — хай надіється на Господнє ім'я, і хай на Бога свого опирається!” (Ісая 50:10). Ви можете сказати разом з псалмистом: “І коли б я пішов долиною тіні смертної, не побоюся злого, бо Ти зі мною; Твій жезл і Твій посох — вони мене втішають. Ти переді мною трапезу зготовив у присутності ворогів моїх, мою голову Ти намастив оливою, моя чаша повна, аж переливається! Так, доброта і милосердя будуть супроводити мене вусі дні життя мого; і я перебуватиму в домі Господньому довгі часи!” (Псал.23:4-6).—Звеличуйте Ісуса Христа, 320.