---
title:  Де пролягає шлях
date:   27/06/2022
---

**_«Провадить мене ради Ймення Свого по стежках справедливости» (Псал. 23:3)._**

Уявіть собі ці «стежки справедливости», які простягаються перед нами в далечінь. Кінцевої мети не видно, однак ви знаєте, що наприкінці шляху небесна оселя – Божий дім. Придивіться уважніше: можливо, ви побачите, куди ведуть стежки правди. Деякі місця видно краще, інші захаращені великими перешкодами. Часом стежка зникає за гірським хребтом. Деякими ділянками шляху йти легко, на інших пересування ускладнене. Так було й під час подорожі Ізраїлю з Єгипту до Обітованого краю. Схожу ситуацію описує і Псалом 23.

`Через які місця проходять вівці, ідучи «стежками справедливости» до Господнього дому? Псал. 23.`

Чому ці шляхи названі «стежками справедливости (праведності)»? Для цього є чотири важливих причини. По-перше, це правильні шляхи, оскільки ведуть до певної мети – дому Пастиря. По-друге, прямуючи ними, ми залишаємося в гармонії зі справедливою, праведною Особою – самим Пастирем. По-третє, ці стежки допомагають нам зберігати праведність, якою нас наділяє Пастир. По-четверте, ідучи ними й стаючи праведними людьми, ми представляємо правильне свідчення про Бога, прославляючи Його. Ці шляхи стають шляхами правди незалежно від того, легко чи важко йти ними.

Важливо зрозуміти: коли Бог веде людину, Його мета – не просто доставити її, як посилку, на вказану адресу. У духовній мандрівці Господь не просто веде й оберігає, для Нього важливо, щоб ми освячувалися на шляху праведності. У цьому полягає Його мета. Як свідчить Біблія, коли Бог провадив Своїх людей (наприклад, Авраама – Своїми обітницями; народ ізраїльський – за допомогою вогняного і хмарного стовпа), Він не просто вів їх до поставленої мети, але водночас наставляв у праведності.

`Чи розумієте ви, що насамперед Пастир зацікавлений у тому, щоб освячувати вас на шляху правди? Як життєві випробування можуть змінити ваше життя, щоб ви краще відображали характер Христа?`