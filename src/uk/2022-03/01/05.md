---
title: 'Другий несподіваний поворот – стіл в оточенні ворогів'
date: 29/06/2022
---

**_«Ти передо мною трапезу зготовив при моїх ворогах, мою голову Ти намастив був оливою, моя чаша – то надмір пиття!» (Псал. 23:5)._**

Протягом життя ми неминуче стикаємося з якимись ворогами. Як ви поводитеся з ними? Чи траплялося у вашому житті, що ви не могли заснути вночі, вертілися, придумуючи способи відплатити тим, хто намагається нашкодити вам або зруйнувати вашу справу? Християнам часом важко зрозуміти, як поводитися з ворогами.

`Які саме вороги були у вас? Якою була ваша реакція щодо тих, хто намагався нашкодити вам або вашим близьким? Наскільки вам вдавалося дотримуватися слів Христа, записаних у Матв. 5:44, або слів Павла – Римл. 12:18-21?`

У Псал. 23:5 Давид описує цікавий спосіб поведінки з ворогами. Замість того щоб зосереджувати увагу на них, він переводить погляд на те, що робить для нього Бог! А Бог готує для нього бенкет.

У культурі часів Давида, коли на бенкет приходив почесний гість, господар біля входу мав помазати його голову єлеєм, що складався із суміші оливкової олії та пахощів. Після цього гість сідав за стіл, на якому було значно більше їжі, ніж він міг з’їсти.

`Як три предмети (трапеза, олива, чаша) у Псал. 23:5 нагадують нам про те, що Бог турбується про наші потреби, навіть коли ми проходимо через долину смертної темряви?`

Апостол Павло наголошує: «Наша боротьба не з тілом і кров’ю, але з началами, з владами, зі світовими правителями темряви цього [віку], з піднебесними духами злоби» (Ефес. 6:12). Серед наших ворогів є видимі, а є й невидимі. Подобається нам це чи ні, але ми оточені ними. Та коли з нами наш Пастир, жоден ворог, видимий чи невидимий, не може забрати те, що Він приготував для нас.

`Згадайте, що зробив для вас Пастир, коли ви перебували в оточенні ворогів. Чи маєте ви причини для вдячності Богові в такі періоди, незважаючи на труднощі?`

---

#### Додаткове читання: Вибрані цитати Эллен Уайт

Христос не говорив учням, що їхня праця буде легкою. Він вказував їм на велике об'єднання сил зла, що шикується проти них. їм доведеться провадити боротьбу з “началами, з владами, зі світовими правителями темряви цього віку, з піднебесними духами злоби” (Ефес.6:12). Однак вони не будуть вести боротьбу власними силами. Він запевнив, що перебуватиме з ними, якщо вони з вірою йтимуть уперед. Він закликав їх бути мужніми й незламними, бо в їхніх рядах перебуватиме Той, Хто могутніший за ангелів, — Вождь Небесного війська. Він подбав про все необхідне для виконання цієї роботи і взяв на Себе відповідальність за її успіх. Доки вони будуть слухняними Його Слову і працюватимуть разом із Ним, доти не зазнають поразки. Ідіть до всіх народів, — звелів Він. — Ідіть у найвіддаленіші куточки земної кулі з упевненістю, що Я перебуватиму з вами й там. Працюйте з вірою і довір'ям, бо Я ніколи не залишу вас. Я завжди перебуватиму з вами, допомагаючи виконувати ваш обов'язок, скеровуючи, потішаючи, освячуючи і підтримуючи вас. Я вкладу в ваші уста слова, які будуть спрямовувати погляд людей до неба.—Дії апостолів, 17.