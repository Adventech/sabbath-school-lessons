---
title:  Місіонерська історія
date:   01/07/2022
---

#### Вибраний дияволом (частина 1)
_Ендрю Мак-Чесні_

Того літнього дня була нестерпна спека. Едуардо став мокрим від поту, захоплено катаючись на скейтборді біля свого будинку.

– Едуардо! – покликала мама. – Прийми душ перед обідом.

Задихавшись, Едуардо попрямував на кухню, забувши про душ і думаючи лише про їжу. Він навіть не звернув уваги на незнайомку, яка сиділа у вітальні та якій його мама робила манікюр. Вона надавала цю послугу вдома.

Не встиг Едуардо дійти до кухні, як його зупинила сестра.

– Сядь і віддихайся, – сказала вона.

Едуардо слухняно сів на стілець у коридорі й раптом неприродно закричав і почав битися в конвульсіях. Мати кинулася до сина. Він заговорив моторошним голосом, наказуючи матері віддати його, інакше вона побачить, як він помре.

Мати заплакала. Із вітальні до неї підійшла незнайомка.

– Не хвилюйтеся, – промовила вона. – Вашого сина обрали, щоб він став частиною нашого культу. Я – жрець кандомбле.

Мама чула про кандомбле – релігію, що з’явилася в Бразилії на початку XIX століття внаслідок африканської работоргівлі. Прихильники цієї релігії вірять в існування душі, поклоняються духам і можуть бути одержимі. Едуардо став одержимим одним зі злих духів.

Згодом дух покинув Едуардо. Він не пам’ятав, що з ним сталося, але мати не могла забути й відвела його в террейро – дім поклоніння кандомбле. Жерці зустріли Едуардо, як короля.

– Яка честь, – сказав один із них.

– Ти обраний, – промовив інший.

Едуардо було одинадцять, коли він познайомився зі спіритизмом і поклонінням дияволу. Протягом наступних семи років він проводив багато часу в домі поклоніння, навчаючись на служителя. Злі духи говорили з ним і через нього.

Подорослішавши, Едуардо став старшим служителем культу кандомбле. Він заробляв на життя тим, що за гроші наводив на людей прокляття. Однак він не міг проклинати всіх. Злі духи заборонили йому наводити прокляття на адвентистів сьомого дня й інших християн-протестантів, адже вони перебувають під захистом, і будь-яка спроба проклясти їх призведе до того, що Едуардо втратить свою силу. Духи заборонили Едуардо спілкуватися з адвентистами й іншими протестантами.

Згодом Едуардо зустрів дівчину Сіділен, і вони почали жити разом. Незабаром у них народився син Джуніор. Життя було спокійним до того дня, коли Джуніор сказав, що хоче приєднатися до Церкви адвентистів сьомого дня.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._