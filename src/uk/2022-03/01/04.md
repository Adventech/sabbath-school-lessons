---
title: 'Перший несподіваний поворот – долина смертної темряви'
date: 28/06/2022
---

**_«Коли я піду хоча б навіть долиною смертної темряви, то не буду боятися злого, бо Ти при мені, – Твоє жезло й Твій посох – вони мене втішать!» (Псал. 23:4)._**

Нам здається, що було б чудово, якби шляхи істини пролягали тільки уздовж зелених берегів прохолодних річок та струмків. Однак Давид описує іншу картину. Ці шляхи проходять через долину смертної темряви – місце, яке відвідати ніхто не поспішає! Певної пори року ущелини та яри в Ізраїлі затоплені внаслідок повеней. Зазвичай це вузькі місця зі стрімкими підйомами, куди не проникає сонячне світло. Можливо, звідси походить назва «долина смертної темряви» – образ дуже глибокої тіні або темряви.

`Пригадайте, як ви проходили власну «долину смертної темряви». Що відчували? Чи відчували страх, навіть знаючи, що Пастир поруч із вами? Які біблійні тексти в той час були для вас найбільш утішливими?`

Чому вівці опинилися в долині: вони самі туди забрели чи Пастир особисто повів їх туди? Обґрунтуйте свою відповідь.

Елізабет Елліот писала: «Ягня, яке опинилося в долині смертної темряви, може подумати, що його завели туди помилково. Насправді ж йому потрібно пройти через темряву, щоб навчитися не боятися. Пастир завжди з ним» (Е. Елліот. Пошуки любові. С. 218).

`Чи вам коли-небудь здавалося, що вас помилково завели в долину смертної темряви? Що ви говорили Богові в цей час? Як вважаєте, чому Пастир іде на ризик бути неправильно сприйнятим, дозволяючи нам увійти до похмурої долини?`

---

#### Додаткове читання: Вибрані цитати Эллен Уайт

Будемо пам'ятати, що Божі діти в цьому світі є подорожніми. У нас немає мудрості, аби планувати своє життя. Нам не під силу окреслити своє майбутнє. “Вірою Авраам, коли був покликаний іти на місце, яке мав одержати в спадок, — послухався і пішов, не знаючи, куди йде” (Євр.11:8).

Надто багато людей, плануючи блискуче майбутнє, зазнають повної поразки. Нехай Бог планує за вас. Як мала дитина, довіртеся керівництву Того, Хто “ноги святих Своїх стереже” (1Сам.2:9). Бог ніколи не провадить Своїх дітей інакше, ніж вибрали б вони самі, якби могли бачити кінець від початку та розпізнати славний задум, котрий вони виконують як Його співпрацівники.—Служіння зцілення, 377.