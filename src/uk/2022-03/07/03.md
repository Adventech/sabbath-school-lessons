---
title:  Наш Отець
date:   08/08/2022
---

Освальд Чемберс писав: «Чи запитували ви Бога про те, що Він збирається робити? Господь не завжди відкриває Свої плани, однак відкриє вам те, Яким Він є» (О. Chambers. My Utmost for His Highest. Jan. 2).

`Як ви вважаєте, що мав на увазі Чемберс?`

Книга Йова починається з опису великої особистої трагедії цього патріарха. Він втрачає все, окрім власного життя і дружини, яка радить чоловікові: «Прокляни Бога і – помреш!» (Йова 2:9). Далі описана дискусія, у якій друзі Йова намагаються з’ясувати, чому все це сталося. Протягом усього часу, доки триває обговорення, Бог мовчить.

Господь з’являється тільки в розділі 38 і говорить: «Хто то такий, що затемнює раду словами без розуму?» (Йова 38:2). А потім без паузи Бог ставить Йовові близько шістдесяти запитань, від яких перехоплює дух. Розгорніть Біблію та перегляньте ці запитання (розділи 38, 39).

Вислухавши всі запитання, Йов відповідає: «Оце я знікчемнів, – що ж маю Тобі відповісти? Я кладу свою руку на уста свої... Я раз говорив був, і вже не скажу, а вдруге — і більш не додам!» (Йова 40:4, 5). Проте Бог ще не завершив Своєї промови. Він починає ще один раунд глобальних запитань.

`Прочитайте заключну відповідь патріарха в Йова 42:1-6. Що Бог хотів сказати Йову і яке враження це справило на патріарха?`

Бог так і не відповів на жодне з «чому» друзів Йова. Натомість Він змальовує картину Своєї незрівняної величі, котра відкривається в дивовижних ділах творіння. Після цього Йову вже не потрібні жодні відповіді. Потреба в поясненні потьмяніла перед приголомшливою картиною Божої могутності.

Ця історія виявляє дивовижний парадокс. Джерелом надії та підбадьорення може стати усвідомлення того, наскільки мало ми знаємо. Інстинктивно ми намагаємося знайти втіху в достатній поінформованості, тому невдоволені, коли щось виявляється за межами нашого розуміння або знання. Однак часом Бог відкриває нашу обмеженість, щоб ми зрозуміли: справжню надію людина може знайти тільки в значно величнішій Особі, ніж ми самі.

`Чи відбуваються у вашому житті події, яких ви не розумієте? Якщо так, зосередьте увагу на характері Бога. Як це може дати вам надію, необхідну для просування вперед?`