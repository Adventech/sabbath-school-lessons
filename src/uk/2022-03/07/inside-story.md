---
title:  Місіонерська історія
date:   12/08/2022
---

#### Едуардо здається (частина 7)
_Ендрю Мак-Чесні_

Через чотири дні після хрещення Джуніора злі духи наказали Едуардо вбити сім’ю. Інакше син і дружина стануть винуватцями його смерті, бо моляться за нього. Уперше батько наважився відповісти.

– Як? – запитав він. – Хіба наші молитви не могутніші?

Духи відступили й наказали Едуардо покинути дім і вирушити до одного з п’яти міст, де на нього чекали служителі кандомбле. Коли він спробував купити квиток, виявилося, що в ці міста немає квитків. Квитки були лише до Коарі. Згадавши дядька, який проживає в цьому місті, Едуардо вирішив вирушити туди.

Дядько Сезаріо був дуже радий бачити свого племінника й організував зустріч родичів. Едуардо погано знав тих, які зібралися, але відкрито поділився з ними тим, що вдома розгорівся духовний конфлікт. Дев’яностолітня тітка Тереза поплескала його по плечу.

– Синку, тобі час здаватися, – сказала вона. – Ти все життя служив злим духам. Тепер настав час служити Богові.

Едуардо був приголомшений.

– Ви християнка-протестантка? – запитав він, згадавши, що злі духи говорили йому триматися від них осторонь.

Тітка Тереза усміхнулася і вказала на інших родичів, які теж усміхалися.

– Синку, ми всі християни-протестанти! – промовила вона.

Наступного дня Едуардо з тривогою зателефонував служителеві й попросив поради. Дядько Сезаріо, готуючи сніданок, випадково почув їхню розмову і після того, як Едуардо поклав слухавку, сказав:

– Сину, ти знаєш, що Ісус виганяв злих духів?

– Як Він це робив? – запитав Едуардо.

Протягом наступних трьох днів дядько Сезаріо читав біблійні історії про те, як Ісус виганяв злих духів. На четвертий день він розповів історію про людину, одержиму легіоном злих духів, записану в Марка 5:1–19. Едуардо був здивований, що духи сказали Ісусові: «Легіон моє ім’я, бо нас багато!» (вірш 9).

– Це правда! – сказав він. – Коли я пішов до церкви на хрещення Джуніора, зі мною був легіон злих духів.

На п’ятий день дядько Сезаріо не розповідав жодних історій. Едуардо побоявся запитати чому і, засмучений, вирушив на довгу прогулянку. Несподівано він зустрів жерця з дому поклоніння кандомбле. Той попросив допомогти йому приготувати тварин для жертвоприношення.

– Хай духи будуть жертвою! – прокричав Едуардо. – Вони наказали мені вбити свого сина. Розв’язуйте свої проблеми без мене!

Засмучений, Едуардо сів за стіл вечеряти.

– Синку, – сказав дядько Сезаріо, – чи ти знаєш, що диявол убив усіх дітей Йова?

Едуардо ніколи не чув про Йова і заплакав, слухаючи цю біблійну історію. А потім він сказав:

– Я прийняв рішення. Я залишу кандомбле й познайомлюся з Богом адвентистів. Будь ласка, моліться за мене, бо диявол намагатиметься вбити мене.

Наступного дня Едуардо повернувся додому і сказав дружині про своє рішення: «Я готовий слідувати за вашим Богом».

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._