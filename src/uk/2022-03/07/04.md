---
title:  Присутність Отця
date:   09/08/2022
---

**_«Бо Я – Господь, Бог твій, що держить тебе за правицю й говорить до тебе: Не бійся, – Я тобі поможу!» (Ісаї 41:13)._**

Одного разу хтось поставив запитання: «Коли Бог здається далеким, хто насправді віддалився?» Коли виникає проблема, ми припускаємо, що Бог нас покинув. Насправді ж Він нікуди не віддалявся (див. 2 Хронік 15:2).

У вигнанні юдеям здавалося, що Бог дуже далекий від них. Однак через Ісаю Господь запевняє їх у майбутньому звільненні. Попри те, що до буквального повернення до Єрусалима залишалися ще довгі роки, Бог хотів, щоб Його народ знав: Він не покинув їх, тому немає причин для відчаю.

`Прочитайте Ісаї 41:8-14. Які підстави для надії ви можете знайти в цих текстах для людей, котрі очікують майбутнього визволення? Як ця обітниця допомагає нам спокійно очікувати завершення нашого земного полону?`

Один із найяскравіших образів цього уривку знаходимо в тексті 13. Володар Усесвіту говорить, що Його дітям не потрібно боятися, адже Він тримає їх за правицю. Одна справа – уявляти, як Бог керує подіями на Землі, сидячи на величному престолі на відстані багатьох світлових років від Землі. Однак зовсім інша – усвідомлювати, що Він такий близький, що тримає Своїх улюблених дітей за руку.

Серед щоденних турбот ми можемо забувати про це. Та якщо пам’ятаємо, що Він – Еммануїл, «З нами Бог», усе змінюється. Бог завжди поруч із нами, а разом з Ним — і Його наміри, обітниці, перетворювальна сила.

Протягом кількох наступних днів проведіть експеримент. Використовуйте кожну вільну хвилину, щоб нагадувати собі: Бог Усесвіту такий близький до мене, що може взяти мене за руку й обіцяє мені Свою допомогу. Записуйте, як це змінює ваш спосіб життя. Обговоріть ваш експеримент у класі Суботньої школи.