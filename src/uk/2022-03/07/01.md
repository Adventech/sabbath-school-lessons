---
title:  Непорушна надія
date:   06/08/2022
---

### Біблійні тексти для дослідження
Йова 38-41; Ісаї 41:8-14; Єрем. 29:1-10; Авак. 1:1-4; Євр. 12:1-13.

> <p>Пам’ятний вірш</p>
> «Надія ж не засоромлює, бо Божа любов влилася в наші серця через даного нам Святого Духа» (Римл. 5:5).

Перебуваючи в церкві в оточенні усміхнених людей, легко говорити й співати про надію. Однак коли ми опиняємося в скрутних обставинах, надія часом може похитнутися й у серце закрадаються сумніви.

«Господь не бажає, щоб ми мовчки страждали… Він хоче, щоб ми підвели свій погляд на Нього й побачили Його осяйне обличчя, що випромінює любов. Благословенний Спаситель стоїть поруч багатьох людей, але їхні очі настільки затьмарені сльозами, що вони не пізнають Його. Господь бажає взяти нас за руку й вести, якщо ми з вірою дивитимемося на Нього. Його серце відкрите для людських горя, страждань і переживань. Любов’ю вічною Він полюбив нас і оточив Своєю ласкою і милістю. Наше серце може заспокоїтися в Ньому, удень і вночі ми можемо роздумувати про Його любов і ласку. Він підносить душу над щоденною скорботою і труднощами, дає нам Свій мир.

Подумайте про це, діти страждань і сліз, та радійте надією. “А перемога, що перемогла світ, – це віра наша!” (1 Івана 5:4)» (Е. Уайт. Небесні принципи щасливого життя. С. 14, 15).

**Запитання уроку:**

**Як розуміння характеру Бога допомагає нам зберігати надію у випробуваннях?**