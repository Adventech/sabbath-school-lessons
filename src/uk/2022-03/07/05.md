---
title:  Плани Отця для нашого життя
date:   10/08/2022
---

`Кожна людина прагне знайти надію. Але де її шукати? Деякі знаходять її в усмішці друга, інші – у фінансовій стабільності або ж міцному шлюбі. А де зазвичай шукаєте надію та підбадьорення ви?`

У своїй книзі пророк Єремія звертається до людей, котрі втратили надію у вигнанні. Псалмист змальовує це такими словами: «Над річками Вавилонськими, – там ми сиділи та й плакали, коли згадували про Сіона!» (Псал. 137:1). І хоч вони були вбиті горем, Єремія вказує причини, чому їм не слід втрачати надії.

`Які підстави для надії наведені в Єрем. 29:1-10?`

У вищевказаному уривку названі три важливих джерела надії.

По-перше, Бог говорить Своєму народові, що вони не повинні втрачати надії, оскільки обставини, у яких вони опинилися, не є наслідком випадку або непередбаченого зла. Адже Сам Бог говорить: «Я вигнав [Юду] з Єрусалиму до Вавилону» (текст 4). І хоч здається, що зусібіч вони оточені злом, Юда завжди перебував і перебуває в Божій руці.

По-друге, Господь запевняє Своїх дітей, що Він і далі діє, навіть за теперішніх обставин: «І дбайте про спокій міста, куди Я вас вигнав, і моліться за нього до Господа, бо в спокої його буде і ваш спокій» (текст 7).

По-третє, у визначений час Він покладе край їхньому вигнанню: «Бо так промовляє Господь: “По сповненні семидесяти літ Вавилону Я до вас завітаю, і справджу Своє добре слово про вас, щоб вернути вас до цього місця» (текст 10).

Пояснивши, як Він керував їхнім минулим, керує їхнім сьогоденням та керуватиме їхнім майбутнім, Творець запевняє народ у Своїй ніжній любові й турботі про них (див. тексти 11–14).

`Прочитайте тексти 11-14, промовляючи своє ім’я після займенника «ви», неначе Бог дає ці обітниці особисто вам. Застосуйте ці обітниці щодо себе в труднощах сьогодення.`