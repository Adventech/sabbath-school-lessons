---
title:  Велика картина
date:   07/08/2022
---

Коли в складних обставинах душу огортають переживання, здається, це єдине, що має значення. Проте є значно більша картина, ніж власне «я» (див. Об’явл. 12:7; Римл. 8:22).

`Прочитайте Авак. 1:1-4. Із чим зіткнувся пророк?`

Можливо, ви очікуєте, що Бог скаже: «Це жахливо, Авакуме! Я негайно прийду й допоможу тобі». Однак Господь відповідає по-іншому. Він попереджає Авакума, що буде ще гірше (див. Авак. 1:5–11). Ассирійці поневолили ізраїльтян, та Бог обіцяє, що буде ще гірше: тепер вавилоняни візьмуть у полон мешканців Юдейського царства. Авакум знову звертається до Бога (тексти 12–17), а потім очікує відповіді.

`Яку надію вселяє Божа передмова до обітниці про зруйнування Вавилону? Авак. 2:2, 3.`

Другий розділ книги Авакума містить Божу обітницю про знищення вавилонян. Апостол Павло в Євр. 10:37, 38 цитує Авак. 2:3, 4, натякаючи на есхатологічне виконання цієї обітниці в майбутньому. Ми можемо бути впевнені, що з такою ж точністю, як була виконана обітниця про знищення вавилонського царства, здійсниться і пророцтво про зруйнування великого духовного Вавилона, розпусниці (див. Об’явл. 18:2).

Авакум у розпачі: він споглядає велике нечестя, а Бог попереджає, що буде ще гірше. І саме в такий час історії спасіння живемо сьогодні ми. Нас оточує велике зло, проте Біблія передвіщає, що буде значно гірше. Авакум не зневірився, бо йому була показана цілісна картина. Тому в третьому розділі він підносить неймовірну молитву прославлення, дякуючи Господеві за те, що Він зробить у майбутньому.

`Прочитайте Авак. 3:16-19. У чому причина відродженої надії Авакума? У чому Божий народ може знаходити надію під час очікування виконання останніх пророчих подій? Як ця загальна надія може стати вашою особистою?`