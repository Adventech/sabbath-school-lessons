---
title:  Дух істини
date:   31/07/2022
---

Чи просили ви колись Бога: «Господи, зроби мене хорошим», але змін не відбувалося? Чому так трапляється: ми просимо про дію в нашому житті великої перетворювальної Божої сили, а все залишається без змін? Ми знаємо, що Бог володіє необмеженими надприродними ресурсами, якими прагне безвідплатно поділитися з нами. Ми справді хочемо скористатися цією перевагою, проте наше життя не змінюється й не відповідає тому, що пропонує Бог.

У чому ж причина цього? Одна з причин надзвичайно проста: тоді як Дух володіє необмеженою силою для здійснення нашого перетворення, наше рішення може обмежити Його дію в нас.

`Прочитайте Івана 16:5-15. У цих текстах Ісус називає Святого Духа «Духом істини» (текст 13). Що це означає? Що Святий Дух здійснює для нас?`

Хоч Святий Дух може відкрити нам істину про наш гріховний стан, Він не може примусити нас покаятися. Він також може відкрити нам найбільші істини про Бога, але не може примусити нас вірити в Нього та коритися Йому. Якби Бог примусив нас до чогось, навіть найменшого, ми втратили б свободу вибору, а сатана звинуватив би Бога в маніпулюванні нашими розумом і серцем, стверджуючи, що Бог веде боротьбу нечесними методами. Коли на Небі розпочалася Велика боротьба, Небесний Отець не примушував сатану або когось з ангелів повірити, що Він добрий і справедливий, не силував грішних ангелів розкаятися. І в Еденському саду, коли вирішувалося доленосне питання людства, Бог ясно виклав Адамові та Єві істину про дерево серед раю, однак не перешкодив їм скористатися свободою вибору й виявити непослух. Бог не чинитиме інакше й з нами. Отже, Дух представляє істину про Бога і про гріх, а потім запитує: «Що ти зробиш з огляду на те, що Я тобі відкрив?»

Те саме відбувається, коли ми зазнаємо випробувань. Іноді випробування приходять до нас саме тому, що ми не послухали54 ся Бога або не розкаялися у своїх гріхах. Щоб Отець міг діяти в таких ситуаціях, ми повинні свідомо відчинити двері покаяння й послуху, щоб Божа сила увійшла в нас та змінила нас.

`Які істини Святий Дух нещодавно відкрив вам? Наскільки добре ви чуєте Його голос? І, найголовніше, які рішення приймаєте, користуючись своєю свободою вибору?`