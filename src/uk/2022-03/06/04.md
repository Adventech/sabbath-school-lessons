---
title:  Дисциплінована воля
date:   02/08/2022
---

Один із найнебезпечніших ворогів волі – почуття. Сучасна культура з дедалі більшою силою бомбардує нас зображеннями і музикою, спрямованими безпосередньо на почуття, збуджуючи емоції: гнів, страх, похіть, а ми цього навіть не помічаємо. Як часто ми запитуємо себе: «Чого б мені хотілося з’їсти на вечерю?», або «Чим би мені хотілося сьогодні зайнятися?», або «Чи хочу я це придбати?» Почуття стають безпосередньо залученими до процесу прийняття рішень. Почуття необов’язково мають бути негативними, однак вони не можуть бути критерієм під час визначення, що добре, а що погане. Наші почуття можуть обманути нас («Людське серце найлукавіше над все та невигойне, — хто пізнає його?» Єрем. 17:9), намалювати фальшиву картину реальності, змушуючи приймати неправильні рішення й у такий спосіб ведучи нас до випробувань, які ми самі собі створили.

`Які приклади зі Святого Письма ви можете навести, коли люди приймали рішення, керуючись власними почуттями, а не Божим Словом? Якими були наслідки? Див., наприклад, Бут. 3:6; 2 Сам. 11:3, 4; Гал. 2:11, 12.`

`Прочитайте 1 Петра 1:13. Що непокоїть апостола і яку настанову він дає своїм читачам?`

Петро усвідомлював, що розум – це кермо, за допомогою якого ми управляємо всім тілом. Відключіть контроль розуму >– і нами почнуть керувати різні почуття й емоції. Уявіть, що ви йдете вузькою стежкою до дому Пастиря. На шляху вам трапляється безліч доріг і стежок, що ведуть у різних напрямах. Деякі з них спрямовують у такі місця, куди б нам нізащо не хотілося потрапити. Інші ж здаються привабливими, вони узгоджуються з нашими почуттями і бажаннями. Однак якщо ми оберемо якусь із них, то зійдемо з правильної стежки й попрямуємо туди, звідки буде вкрай важко повернутися.

`Які важливі рішення вам необхідно прийняти? Запитайте себе: «На чому ґрунтується мій вибір: на почуттях і бажаннях чи на Божому Слові»?`