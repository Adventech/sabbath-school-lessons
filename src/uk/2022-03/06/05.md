---
title:  Радикальна настанова
date:   03/08/2022
---

**_«Якщо ж твоє праве око спокушає тебе, – вийми його і кинь геть від себе, бо краще для тебе, щоб пропав один із твоїх членів, аніж щоб усе твоє тіло було вкинуте до геєни [вогняної]» (Матв. 5:29)._**

`Поміркуйте над цими словами Ісуса. Чи можете ви назвати їх радикальними? Поясніть.`

Радикальні заходи необхідні не тому, що Бог зробив життя християн важким, а тому, що ми і наша культура ухилилися від Божого плану для нас. Часом людей дивує те, наскільки далеко вони відійшли від Бога. «Як таке могло статися?» – здивовано запитують вони. Відповідь завжди одна: спочатку був перший крок.

`Прочитайте Матв. 5:29, 30. Ісус говорить про гріх перелюбу. Однак викладений Ним принцип можна застосувати й у боротьбі з іншими гріхами, а також щодо нашого духовного зростання.`

`Який важливий принцип міститься в словах Ісуса? Чи закликає Він до того, щоб ми буквально калічили себе?`

Ісус зовсім не закликає нас до фізичного каліцтва тіла. Він спонукує нас за будь-яку ціну контролювати власний розум і, отже, своє тіло. Зауважте, у вищезазначених текстах не йдеться про те, що за нашою молитвою Бог відразу ж звільнить нас від гріховних нахилів. Іноді Бог милостиво робить це для нас, однак частіше закликає прийняти рішення і твердо відмовитися від чогось або ж почати робити щось, чого нам робити зовсім не хочеться. Це може стати справжнім випробуванням. Що частіше ми приймаємо правильні рішення, то сильнішими стаємо й слабшає сила спокуси в нашому житті. З приводу цієї радикальної настанови Христа ми читаємо в Дусі Пророцтва: «Гріх опановує людину саме через її волю. Підкоряючи свою волю Богові, ми, образно кажучи, немов вириваємо око або відтинаємо руку... Бог може дати нам життя лише тоді, коли ми підкоримо Йому свою волю» (Е. Уайт. Небесні принципи щасливого життя. С. 49).