---
title:  Місіонерська історія
date:   05/08/2022
---

#### Змову викрито (частина 6)
_Ендрю Мак-Чесні_

Минуло кілька місяців, перш ніж Джуніор з мамою дізналися, чому Едуардо змінив своє рішення та прийшов на хрещення сина. Злі духи заборонили батькові йти на хрещення в суботу, тому він відхилив запрошення сина. У день хрещення Едуардо відчував занепокоєння і попросив дружину відвезти його в дім поклоніння кандомбле. Там духи сказали Едуардо одягнути шати старшого служитля культу й вирушити до Адвентистської церкви. Вони обіцяли вселитися в людей у церкві, щоб завадити Джуніору хреститися.

Чоловік одягнув рясу й викликав таксі. Він відчував і чув, як біля нього кружляв невидимий легіон злих духів. Біля входу до церкви духи раптом заявили, що не можуть увійти.

І тут Едуардо згадав найважливіший урок, який духи виклали йому багато років тому: ніколи не залишай роботу невиконаною. Якщо він почав якусь справу, то мав довести її до кінця, тож сміливо ввійшов до церкви. Щойно Едуардо ввійшов до переповненої зали, його огорнула надприродна сила. Він ніколи не відчував нічого подібного. Йому було приємно перебувати тут. Пізніше він зрозумів, що відчув присутність Святого Духа.

Гнів через хрещення зник. Диякон Роберто Фернандес зустрів його, обійняв і підвів до басейну для хрещення. Едуардо обернувся й поглянув на віруючих: вони стояли зі схиленими головами. Спочатку він подумав, що вони злякалися його, але потім зрозумів, що вони моляться. Коли він побачив Джуніора в басейні для хрещення, то усвідомив, що духи обманули його. Сина ніхто не змушував приєднатися до Адвентистської церкви, це було його власне рішення.

Після пісні пастор Рікардо підняв руку та промовив:

– Як служитель Євангелія, я хрещу тебе в ім’я Отця, Сина і Святого Духа. Амінь.

Потім він занурив хлопчика у воду.

Після хрещення Джуніор узяв мікрофон і, подивившись на батька, знову повторив:

– Тату, я тебе дуже люблю, незважаючи на те, що ти сповідуєш іншу релігію.

Він обійняв батька й заплакав. Його слова зворушили серце чоловіка.

Коли церемонія закінчилася, члени церкви обіймали Едуардо. Він був вражений. Він не очікував, що до нього ставитимуться з такою любов’ю.

– Це таке приємне місце, і люди такі милі, – сказав він, сідаючи в авто.

Повернувшись додому, Едуардо зателефонував усім своїм знайомим, аби з гордістю повідомити, що його син прийняв хрещення. Він описав цей досвід як неймовірний.

Сіділен зрозуміла, що Святий Дух почав діяти в серці чоловіка. Дивовижний мир наповнив їхній дім, але лише на чотири дні. Потім злі духи наказали Едуардо вбити дружину й сина.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._