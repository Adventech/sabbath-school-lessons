---
title:  Для подальшого дослідження
date:   05/08/2022
---

Прочитайте: Е. Уайт. Патріархи і пророки. С. 195–203; Дорога до Христа. С. 43–48.

«Саме воля, такий важливий чинник у характері людини, під час гріхопадіння була підпорядкована сатані, і відтоді він постійно прагне керувати нею на власний розсуд, ведучи людину до нещастя й загибелі» (Е. Уайт. Свідчення для Церкви. Т. 5. С. 515).

«Щоб прийняти Божу допомогу, людина повинна усвідомити власну немічність і недосконалість‚ сконцентрувати свою увагу на великій зміні‚ що має відбутися в ній; вдатися до палкої‚ наполегливої молитви та дій. Недобрі звички і нахили необхідно відкинути; перемогу можна здобути лише тоді‚ коли людина докладає рішучих зусиль, щоб позбутися цих помилок і підкоритися принципам праведності. Є чимало таких, котрі ніколи не досягнуть того становища, яке могли б посісти, оскільки чекають, поки Бог зробить за них те‚ що вони, отримавши від Нього силу‚ могли б зробити самі. Усі‚ котрі можуть приносити користь‚ повинні пройти через сувору школу розумової і моральної дисципліни; Бог допоможе їм, з’єднавши Божественну силу з людською» (Е. Уайт. Патріархи і пророки. С. 227).

**Запитання для обговорення:**

1. Наскільки ми враховуємо факт, що наша воля «під час гріхопадіння була підпорядкована сатані»? Як, споглядаючи Ісуса та Його досконалий характер, ми можемо краще зрозуміти, які ми грішні та яка велика Божа милість до нас?

2. Прочитайте розповідь про боротьбу Ісуса в Гетсиманії (див. Матв. 26:36–42). Якими були почуття й бажання Ісуса, а якою була Божа воля? Чого ми можемо навчитися, споглядаючи приклад Христа?

3. У класі обговоріть звичаї й особливості вашої культури, які сприяють руйнуванню нашої захищеності й роблять нас більш уразливими для нападів сатани. Що ми можемо зробити, аби допомогти іншим членам Церкви краще розрізняти ці небезпеки?

4. Можливо, хтось із вашої громади давно не приходить до церкви й готовий зовсім її залишити чи залишив уже. Що може зробити ваш клас, щоб підбадьорити цю людину й допомогти їй не відвертатися від Ісуса?