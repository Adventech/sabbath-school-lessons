---
title:  Наполегливість у боротьбі
date:   04/08/2022
---

`Прочитайте розповідь про те, як Яків боровся з Богом (див. Бут. 32). Що ця історія повідомляє про наполегливість серед страху й відчаю? Згадайте, у якій ситуації перебував Яків.`

Ми можемо знати, що правильно, і застосовувати силу волі, щоб діяти правильно; однак у стресовій ситуації та під тиском обставин наша віра деколи хитається. Причина в тому, що ми слабкі й боязливі. Тому одна з важливих рис християнина – наполегливість, здатність рухатися вперед, усупереч бажанню здатися.

Одним з найяскравіших біблійних прикладів наполегливості є Яків. Колись давно Яків обманув свого батька й брата Ісава, отримавши право на первородство (див. Бут. 27). Потім він був змушений залишити батьківський дім через страх, що Ісав уб’є його. Навіть отримавши уві сні об’явлення про драбину, що сягала небес, а також чудові Божі обітниці про Боже керівництво і благословення (див. Бут. 28), він ще відчував страх. Яків дуже потребував Божого запевнення в тому, що він прийнятий і що обітниці, дані йому багато років тому, ще дійсні. У боротьбі з невідомою Особою, Якою насправді був Сам Ісус, Яків отримав травму стегна. Відтоді він уже не міг боротися, оскільки травма завдавала неймовірного болю. Тепер, замість того щоб боротися, Яків просто вхопився за Ісуса і, відчуваючи нестерпний біль, тримався доти, доки не отримав запевнення в Божественному благословенні. Яків одержав благословення, оскільки тримався за Бога під час страждання – як душевного, так і фізичного. З нами відбувається те ж саме. Бог також може торкнутися нашого «стегна», а потім закликати нас ухопитися за Нього, щоб ми могли перемогти у випробуванні. Так, Бог допускає, щоб рани залишали слід навіть після завершення боротьби, – Яків ще кульгав під час зустрічі з братом. Люди бачили в цьому немічність, але для Якова це було свідченням його перемоги.

`Які практичні рішення ви можете прийняти (у сфері спілкування, способу життя, читання книг, здорових звичок, духовного життя), що допоможуть вам виявляти більшу наполегливість у житті з Господом під час розчарування і спокус?`