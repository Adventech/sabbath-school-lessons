---
title:  Єднання Божого з людським
date:   01/08/2022
---

Яке ваше найбільше життєве досягнення? Більш ніж упевнений, що ви досягли чогось, не просто вставши з ліжка одного чудового ранку. Якщо ми хочемо досягти чогось у житті, необхідні час і зусилля. Те саме можна сказати щодо учнівства в школі Христа.

`Прочитайте Колос. 1:28, 29. Хоч Павло говорить, що в ньому діє Божа сила, як він показує, що людські зусилля також необхідні? Див. також П. Зак. 4:4; Луки 13:24; 1 Кор. 9:25; Євр. 12:4.`

У Колос. 1:29 Павло пише про свою співпрацю з Богом у служінні. Він говорить, що бореться, але Божою силою.

Слово копіао – «працювати» в оригіналі має значення «працювати до втоми, до виснаження». Це слово часто вживали в контексті тренування спортсменів. Далі в українській Біблії вжито слово «борючись», а в деяких інших перекладах це слово може означати «мучитися, страждати».

Отже, перед нами опис спортсмена, який напружує всі сили задля перемоги. Однак далі апостол додає до своєї ідеї несподіваний нюанс, адже виявляється, що Павло напружує сили, які дає йому Бог. Тому щодо служіння Павла ми можемо дійти висновку: воно вимагало значних людських зусиль і дисципліни, але звершувалося Божою силою. Цей принцип діє й тоді, коли ми працюємо над вихованням свого християнського характеру.

Це важливо пам’ятати, оскільки ми живемо у світі, де люди прагнуть отримувати дедалі більше, докладаючи при цьому менших зусиль. Навіть християнство не уникло такої тенденції. Деякі християнські євангелісти запевняють: якщо ви просто повірите, Святий Дух зійде на вас із дивовижною надприродною силою, здійснивши у вашому єстві великі зміни без вашої участі. Однак ця ідея може виявитися небезпечною напівправдою, адже навіюватиме думки, що нам потрібно лише очікувати злиття Божої сили, зручно влаштувавшись у кріслі.

`Що ви можете сказати про власні зусилля та Божу силу у вашому житті? Із чим ви зараз «боретеся», якої сфери це стосується? Як можете навчитися підкорятися Божій волі?`