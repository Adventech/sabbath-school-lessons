---
title:  Місіонерська історія
date:   02/09/2022
---

#### Сила імені Христа (частина 10)
_Ендрю Мак-Чесні_

Едуардо прокинувся через те, що хтось невидимими руками стискав його горло. Він марно намагався звільнитися й почав задихатися: «Господи, будь ласка, допоможи мені!» Проте руки ще сильніше стиснули його шию. Коли здавалося, що надія втрачена, він почув тихий голос: «Попроси Ісуса допомогти тобі, промов Його ім’я».

– Ісусе, спаси мене! – закричав Едуардо.

Невидимі руки відразу ж відпустили його, і він уперше відчув силу імені Ісуса. Ще лежачи в ліжку, він радісно вигукнув:

– Я врятований ім’ям Ісуса! Я спасенний кров’ю і жертвою Христа!

Відтоді Едуардо промовляв ім’я Ісуса щоразу, коли злі духи дошкуляли йому.

Вивчаючи біблійні уроки, Едуардо дізнався, що Бог засуджує спіритизм, який він практикував у поклонінні кандомбле. У Біблії він прочитав: «Нехай не знайдеться між тобою… хто ворожить ворожбу… і хто чарівник, і хто чорнокнижник, і хто викликає духа померлого та духа віщого, і хто питає померлих. Бо гидота для Господа кожен, хто чинить таке» (П. Зак. 18:10–12). Прочитавши в Десяти Заповідях: «Хай не буде тобі інших богів передо Мною!» (Вих. 20:3), Едуардо подумав: «Отже, я поклонявся іншим богам». Потім він прочитав: «Не роби собі різьби і всякої подоби…» (вірш 4) і подумав: «Я слідував усьому, що Бог називає гидотою». Коли Едуардо дійшов до четвертої заповіді «Пам’ятай день суботній, щоб святити його!» (вірш 8), він сказав дружині:

– Я дотримувався не того дня. Духи сказали мені, щоб я святив інший день.

В Об’явл. 21:8 чоловік прочитав: «А лякливим і невірним, і нечистим, і вбивцям, і тим, що чинять розпусту та чари, ідолопоклонникам, і всім неправдомовцям – їхня частка в озері, що горить вогнем і сіркою, що є другою смертю». Це був той самий вірш, який його дружина Сіділен прочитала, коли вперше прийшла на Суботню школу, і який спонукав її почати молитися за чоловіка. Коли він прочитав цей вірш, то зрозумів, що раніше йшов шляхом, який привів би його до смерті.

Під час вивчення Біблії, коли йшлося про стан мертвих, Едуардо дізнався, що смерть подібна до сну і що душа не літає після смерті тіла. Для нього це стало відкриттям.

– Тіло вмирає, і це кінець, – промовив він здивовано. – Дар життя – це те, що повертається до Бога.

Злі духи продовжували дошкуляти Едуардо, але він промовляв ім’я Ісуса. У нього посилювалося бажання приводити інших до Христа. «Замість того щоб спрямовувати людей на шлях пітьми, – міркував він, – я маю використовувати свої знання та власний досвід, щоб вести людей до світла».

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._