---
title:  Переломлений хліб і налите вино
date:   28/08/2022
---

`Освальд Чемберс сказав, що ми повинні стати «переломленим хлібом і налитим вином» для інших. На вашу думку, що він мав на увазі?`

У Біблії міститься безліч прикладів людей, котрі були «впокорені» або «переломлені», щоб служити іншим. Мойсей повинен був витримувати хвилі наклепів та критики, які постійно здіймалися, доки він вів народ до Обітованого краю. Йосип мав пройти шлях, на якому його очікували зрада, рабство й ув’язнення. У кожному із цих випадків Бог допустив такі обставини, щоб життя Його дітей могло стати сценою, де Його благодать і турботу зможуть побачити й відчути не лише вони самі, а й інші люди. Так само Бог може використати і нас. У таких ситуаціях найпростіше – відчути гнів або образу. Однак, як ми зазначили вчора, лагідність – це дарована Богом здатність переносити несправедливість терпляче й без обурення.

`Прочитайте Єзек. 24:15-27. Що описується в цій історії? Чому Бог провів Єзекіїля через такі випробування?`

У тексті 24 Бог говорить: «І стане Єзекіїль вам за знака: усе, що робив він, будете робити і ви. І коли те прийде, то пізнаєте ви, що Я – Господь Бог». Єзекіїль мав слугувати наочним прикладом: коли Боже пророцтво, символом якого стало життя Єзекіїля, почне виконуватися, ізраїльський народ переконається, що Господь – Бог. Цей план спрацював тільки завдяки тому, що Єзекіїль дозволив Богові впокорити, «переломити» його задля усього народу. Хто знає, скільки людей побачать, що Господь – Бог, завдяки нашій лагідності та впокореному духові?

`Рано чи пізно саме життя ламає всіх нас. Як ви пережили такий досвід? Які уроки засвоїли? Як Господь може використати вашу впокорену душу, щоб допомогти іншим?`