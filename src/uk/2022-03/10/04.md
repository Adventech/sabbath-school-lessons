---
title:  Любити наших кривдників
date:   30/08/2022
---

Хтось сказав: «Любити наших ворогів – не означає, що ми повинні любити бруд, у якому лежить перлина; ми повинні любити перлину, котра лежить у бруді... Бог любить нас не тому, що ми за своєю природою гідні любові. Натомість ми стаємо гідними любові, бо Він любить нас».

`Дивлячись на своїх недоброзичливців, що ви зазвичай бачите – перлину чи бруд навколо неї?`

`Прочитайте Матв. 5:43-48. Ісус закликає нас любити ворогів і молитися за них. Який приклад із природи наводить Ісус, щоб допомогти нам зрозуміти, чому ми повинні любити своїх ворогів? Чого Він хоче навчити нас?`

У тексті 45 Ісус ставить у приклад Свого Небесного Отця, щоб проілюструвати, як ми повинні поводитися з тими, хто ображає нас і через кого, можливо, ми зазнаємо важких випробувань. Ісус говорить, що Отець благословляє дощем і сонячним світлом як праведних, так і неправедних. Якщо Бог дарує ці блага навіть неправедним, то як ми повинні поводитися з ними?

Ісус не стверджує, що в нас завжди повинні бути теплі почуття до кожного, хто заподіює нам прикрощі, хоч і це можливо. По суті, любов до ворогів має бути не почуттям, а певними діями, які свідчитимуть про нашу турботу й повагу до них.

Своє повчання Ісус завершує словами, які завжди спричиняли суперечки: «Тож будьте досконалі, як досконалий Отець ваш Небесний» (текст 48). Проте значення цього вислову стає зрозумілим з контексту: люди, які хочуть бути досконалими, як досконалий Бог, повинні виявляти любов до своїх ворогів, як Бог виявляє любов до Своїх ворогів. Бути досконалим у Божих очах – означає любити людей, котрі протидіють нам, а для цього необхідна лагідність серця, яку може дати тільки Він.

Пам’ятаючи визначення поняття «лагідність» («здатність терпляче і без обурення переносити несправедливість»), перелічіть зміни, які вам необхідно здійснити, щоб дозволити Господеві наділити вас лагідністю серця, котра допоможе вам правильно ставитися до кривдників.