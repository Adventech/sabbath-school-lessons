---
title:  Наша скеля і пристановище
date:   01/09/2022
---

Часто найбільш гордими, зарозумілими й задиристими бувають люди, котрі страждають від низької самооцінки. Свою зарозумілість і гординю (за цілковитої відсутності лагідності й покори) вони виявляють, – можливо, навіть несвідомо, – аби приховати відсутність або нестачу чогось важливого в душі. Такі люди, як і кожен з нас, мають потребу в захисті, почутті власної гідності, прийнятті, особливо під час горя і страждання. Усе це ми можемо знайти тільки в Господа. Інакше кажучи, лагідність і покора – це не ознака слабкості, а найпереконливіший доказ того, що людина міцно утверджена на Скелі.

`Прочитайте Псал. 62:2-9. Які обставини життя автора описані в цих текстах? Що хоче сказати Давид? Які духовні принципи ви знаходите в його словах? І, найголовніше, як можете навчитися застосовувати ці принципи у своєму житті?`

«Без будь-якої причини люди можуть стати вашими ворогами. Мотиви Божого народу будуть неправильно витлумачені не тільки світом, а й братами-християнами. Слуги Господні опиняться в скрутних обставинах. З мухи зроблять слона, щоб виправдати егоїстичні, неправедні дії людей. За допомогою наклепів Божих вірних дітей зодягнуть у похмурий одяг нечесності, оскільки незалежні від них обставини представили їхню роботу як сумнівну. На них будуть указувати як на людей, не гідних довіри. І це робитимуть члени Церкви. Божі слуги повинні озброїтися розумом Христовим. Вони не повинні очікувати, що уникнуть образ і помилкових суджень щодо них. Їх назвуть фанатиками. Однак нехай вони не падають духом. На штурвал Провидіння покладені Божі руки, які керують Його роботою на славу Його Імені» (Е. Уайт в Spalding and Magan Collection. С. 370).

`Наскільки міцний ваш духовний імунітет щодо докорів з боку інших людей? Мабуть, він не дуже міцний, чи не так? Що ви можете зробити, аби ще тісніше пригорнутися до Господа та утвердити ваше почуття власної гідності на Тому, Хто нас так полюбив, що помер за наші гріхи?`