---
title:  Закриті уста
date:   31/08/2022
---

Найбільший приклад лагідності в суворих випробуваннях показав Ісус. Коли Спаситель сказав: «Прийдіть до Мене... і навчіться від Мене, бо Я лагідний і покірний серцем» (Матв. 11:28, 29), Він мав на увазі таку лагідність, яку нам важко навіть уявити.

`Прочитайте 1 Петра 2:18-25. Петро дає рабам несподівану пораду. Він описує, як Ісус відповідав на несправедливе образливе поводження, і нагадує, що Господь залишив «нам приклад, щоб ми йшли Його слідами» (1 Петра 2:21). Які принципи щодо лагідності й покори під час випробувань ми можемо почерпнути з прикладу Ісуса, описаного Петром?`

Неприємно й боляче бачити, як одна людина виявляє несправедливість щодо іншої. Ще важче бути скривдженою стороною. У людини розвинуте почуття справедливості, тому, коли хтось виявляє несправедливість, наші інстинкти прагнуть навести лад, і ми відчуваємо так званий праведний гнів.

Жити в таких умовах нелегко й навіть неможливо, якщо ми не погодимося з однією найважливішою істиною: у несправедливих ситуаціях ми повинні вірити: наш Небесний Отець управляє всім та відстоюватиме нас, якщо це узгоджується з Його волею. Водночас ми повинні усвідомлювати: подібно до Ісуса, ми не завжди будемо врятовані від несправедливого поводження з нами. Однак нам необхідно пам’ятати: наш Отець завжди з нами й тримає все під контролем.

Порада Петра, обґрунтована прикладом із життя Ісуса, несподівана. Згідно з нею, мовчання перед загрозою несправедливих страждань – кращий свідок для Божої слави, ніж прагнення поставити людей на місце. У відповідь на запитання Каяфи та Пилата Ісус міг сказати багато чого, щоб виправити ситуацію й виправдати Себе, але не зробив цього. Його мовчання було свідченням Його лагідності.

`Як ви поводитеся в ситуаціях, коли з вами чинять несправедливо? Як можете застосувати у власному житті деякі з розглянутих сьогодні принципів?`