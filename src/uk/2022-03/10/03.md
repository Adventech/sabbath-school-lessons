---
title:  Заступництво благодаті
date:   29/08/2022
---

`Прочитайте Вих. 32:1-14. Яку роль у цьому епізоді відіграв Мойсей?`

Після того як ізраїльтяни почали поклонятися золотому ідолові, Бог вирішив, що вони зайшли надто далеко, й оголосив, що знищить їх, а Мойсея зробить родоначальником нового народу. Проте Мойсей не прийняв цю пропозицію, натомість благав Бога виявити милість до Його народу, і Бог скасував Своє рішення.

В уривку Вих. 32:10–14 порушуються два важливих питання. По-перше, намір Бога знищити бунтівний народ і благословити Мойсея був перевіркою останнього. Бог бажав, щоб Мойсей продемонстрував глибоке співчуття до цих неслухняних, невдячних людей. І Мойсей витримав цей іспит. Подібно до Ісуса він благав про милість для грішників. У текстах простежується цікава думка: іноді Бог допускає, щоб ми зіткнулися з протидією або опинилися у вогняній печі випробувань, аби Він, ми і Всесвіт, який спостерігає за нами, могли побачити, скільки співчуття ми виявляємо до заблудлих.

`Чому Мойсей благав Господа не знищувати Ізраїля?`

По-друге, цей уривок показує: чиясь протидія й непокора є закликом до вияву благодаті. Благодать потрібна тоді, коли люди найменше на неї заслуговують. Та коли вони найменше її заслуговують, тоді нам менш за все хочеться її виявляти. Однак не таким був Мойсей. Коли Маріям, сестра Мойсея, була покарана за критику цього Божого слуги, він звертався до Господа й просив зцілити її від прокази (див. Чис. 12). Коли Бог розгнівався на Корея та його послідовників, погрожуючи знищити весь народ, Мойсей упав на своє обличчя і благав Господа помилувати народ. Наступного дня ізраїльтяни ремствували на Мойсея з приводу смерті бунтівників, і Бог знову хотів знищити їх, але Мойсей знову впав на своє обличчя й переконав Аарона піти заступитися за народ (див. Чис. 16, 17). Серед важких випробувань Мойсей лагідно й самовіддано благав Бога про благодать для тих, хто на неї, безумовно, не заслуговував.

`Згадайте людей з вашого оточення, котрі, на вашу думку, найменше заслуговують на милість. Як завдяки лагідності й самовідданій покорі ви можете стати для них відкриттям Божої благодаті?`