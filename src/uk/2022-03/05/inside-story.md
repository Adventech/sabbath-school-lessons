---
title:  Місіонерська історія
date:   29/07/2022
---

#### Диво під час хрещення (частина 5)
_Ендрю Мак-Чесні_

Настав день хрещення Джуніора. Того дня мали хрестити п’ятьох людей.

– Я не піду на хрещення, – сказав Едуардо дружині. – Відвези мене в дім поклоніння.

Дорогою до церкви Сіділен розмірковувала вголос з Джуніором про те, чи може чоловік з’явитися в Адвентистській церкві у своєму одязі служителя культу.

– Мені байдуже, – промовив Джуніор, – навіть якщо батько прийде у своєму одязі, я все одно буду дуже радий.

У церкві пастор Рікардо оголосив, що першим охреститься Джуніор, і запропонував йому розповісти свою історію, стоячи біля басейну для хрещення. Джуніор розповів, як з нього знущалися в школі, як однокласник Кліфферсон запросив його до клубу «Слідопит», де співали християнські пісні й вивчали Біблію. Коли Джуніор закінчив, він зайшов у басейн для хрещення й обернувся, щоб подивитися на віруючих. Цієї миті до церкви ввійшов його батько в одязі старшого служителя культу. Сіділен розплакалася.

– Він тут, – прошепотіла вона. – Він сказав, що не прийде, але він тут.

Присутні обернулися, щоби подивитися на того, хто увійшов. Сіділен і члени церкви, які знали Едуардо, тихо молилися. Інші здивовано дивилися на одяг чоловіка, який увійшов. Усі поставилися до нього з повагою.

Диякон церкви Роберто Фернандес підійшов до Едуардо та привітав його:

– Ласкаво просимо! Ми чекали вас. Проходьте!

Він підвів чоловіка до басейну для хрещення, де стояв Джуніор.

Різні думки наповнили розум хлопчика. «Бог усе передбачив, – думав він. – Ніхто не знав заздалегідь, що мене хреститимуть першим, і батько прийшов саме тоді, коли я ввійшов до басейну. Божі плани досконалі!»

Передбачалося, що на кожне з п’яти хрещень знадобиться по десять хвилин, але хрещення Джуніора тривало цілу годину. Декілька друзів із клубу «Слідопит» прославили Бога за рішення Джуніора й підбадьорили його. Пастор Рікардо попросив слідопитів заспівати, а всі присутні приєдналися до них.

Коли Джуніор виходив із води, слідопити радісно вітали його, махаючи своїми жовтими краватками. Незважаючи на мокрий одяг, син обійняв батька.

– Тату, я тебе дуже люблю, незважаючи на твою релігію, – сказав він.

Подивившись на присутніх, він додав:

– Дякую вам, що ви прийшли. Та найбільше я вдячний своєму татові за те, що він тут.

Потім Едуардо звернувся до Джуніора:

– Сину, я поважаю твою віру. Зі мною відбулося багато дивовижних подій, – сказав він. – Увесь цей час я намагався тримати тебе осторонь від кандомбле, я не хотів, щоб ти взагалі був залучений до якоїсь релігії. Однак я приймаю твою віру, бо зараз відчуваю присутність надприродної сили. Я сподіваюся, що мій власний шлях до Ісуса не буде болючим.

Коли сім’я сідала в авто, батько, сяючи від щастя, сказав:

– Це таке гарне місце, і люди тут такі милі!

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._