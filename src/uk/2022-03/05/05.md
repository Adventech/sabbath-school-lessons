---
title:  Виживання завдяки надії
date:   27/07/2022
---

**_«...Нам було надзвичайно важко, понад силу, так що й не надіялися вже жити. Але самі в собі мали ми присуд смерті, щоб не надіятися на себе самих, але на Бога, Який воскрешає мертвих» (2 Кор. 1:8, 9)._**

Як вибраний Богом апостол, Павло зазнав значно більше випробувань і труднощів, ніж інші люди. Та це не підкосило його. Навпаки, він ще більше прославляв Бога. Прочитайте перелік лих і труднощів, яких зазнав апостол (див. 2 Кор. 11:23–29), крім того, тексти 2 Кор. 1:3–11.

`У четвертому тексті Павло стверджує, що Бог розраджує й співчуває нам, «аби й ми могли потішати тих, що перебувають у різних скорботах, утіхою, якою Бог потішає нас самих». Якою мірою страждання можуть бути закликом до служіння? Як ми можемо належно підготуватися, щоб відгукнутися на цей заклик?`

Бог прагне через нас послужити страждальцям. Це означає, що Він може спочатку дозволити нам зазнати таких самих страждань. Тоді ми зможемо запропонувати нужденним не теоретичне підбадьорення, а співчуття й утіху, отримані нами від Самого Бога. Цей принцип виявився в житті Ісуса (див. Євр. 4:15).

Павло описує свої труднощі такими яскравими фарбами не для того, щоб викликати в нас жалість до нього. Він хоче, щоб ми знали: навіть якщо перебуваємо в «безодні», Отець завжди готовий утрутитися й дарувати нам утіху й співчуття. Ми можемо втратити надію на життя й навіть загинути, але не будемо боятися – Бог навчає нас покладатися на Нього! Ми повинні довіритися Йому, бо Він – Бог, «Який воскрешає мертвих» (2 Кор. 1:9).

Наполегливо проповідуючи Добру вістку й далі в найскрутніших обставинах, Павло знає: Господь урятує його в майбутньому, як рятував і раніше. Непохитності Павла сприяють три чинники, про які він згадує в 2 Кор. 1:10, 11. По-перше, апостол усвідомлює, що Бог здійснив у минулому та здійснює тепер: «Визволив нас від такої смерті, і визволить» (текст 10). По-друге, Павло покладає надію на Бога й щодо свого майбутнього: «На Нього ми надіємося, що й надалі визволятиме» (текст 10). По-третє, він враховує постійне заступництво святих: «Через сприяння вашої молитви за нас» (текст 11).

`Що ви можете запозичити в Павла, щоб не занурюватися в жалість до себе під час випробувань і страждань?`