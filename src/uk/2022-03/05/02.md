---
title:  Авраам у суворому випробуванні
date:   24/07/2022
---

Прочитайте Бут. 22. Без видимої причини й будь-яких пояснень Бог несподівано закликає Авраама принести єдиного сина в жертву цілопалення. Чи можете ви собі уявити, що відчував Авраам? На людському рівні це була цілком неприпустима ідея, щоб святий Бог вимагав від людини принести в жертву власну дитину. На духовному рівні, навіть якщо Авраам вважав, що таке можливо, тоді як пояснити Божі обітниці про спадкоємця?

`Чому Бог попросив Авраама принести таку жертву? Якщо Господу все відомо, яка мета цього прохання?`

«Бог закликав Авраама стати батьком усіх віруючих, і його життя мало бути зразком віри для прийдешніх поколінь. Однак його віра не була досконалою. Авраам засвідчив своє недовір’я Богові, коли утаїв, що Сарра була його дружиною, а потім ще раз: одружившись з Агар. Але щоб він усе ж таки міг досягнути в питанні віри найвищого рівня, Бог піддав його іншому випробуванню, найважчому з усіх‚ які будь-коли мала зазнати людина» (Е. Уайт. Патріархи і пророки. С. 127).

Повеління Бога та вибір часу не були випадковими. «Коли Авраам отримав це повеління, йому було вже сто двадцять років... Та Бог приберіг Своє останнє, найбільш болісне випробування для Авраама на той час, коли роки вже лягли важким тягарем на його плечі‚ а душа прагнула відпочити від турбот і праці» (там само. С.128).

«Бог звелів Авраамові вбити свого сина, щоб закарбувати в його свідомості реальність Євангелія, а також випробувати його віру. Мука, якої він зазнав протягом трьох чорних днів страшного випробування, була допущена, щоб він на власному досвіді міг, бодай частково, зрозуміти всю велич жертви‚ яку приніс Безмежний Бог задля викуплення людини» (там само. С. 133).

Ця історія допомагає нам зрозуміти один із важливих методів, які застосовує Бог. Він може попросити нас зробити щось, хоч і не планує, щоб ми довели цю справу до кінця. Він може попросити нас вирушити туди, куди взагалі не обов’язково дійти. Для Господа важливий не лише кінцевий пункт, а й уроки, які ми засвоюємо в процесі прямування до цього пункту.

Ісус згадав цей досвід Авраама, коли говорив юдеям: «Авраам, ваш батько, радий був би побачити Мій день – і побачив, і зрадів!» (Івана 8:56). Авраам міг би й не здобути цього глибокого розуміння характеру й діянь Бога, якби вважав, що вказівка щодо принесення в жертву сина походить не від Бога, а від Його противника. Однак він палко прагнув пізнати волю Божу й виконати її. І він пізнав її та виконав.

`Як ви впізнаєте голос Бога? За якими критеріями визначаєте, що до вас промовляє саме Бог? Як Він відкриває вам Свою волю?`