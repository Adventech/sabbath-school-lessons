---
title:  Екстремальне розжарення
date:   28/07/2022
---

Дотепер у наших дослідженнях ми розглянули багато прикладів суворих випробувань, які Бог використовує, щоб очистити нас і зробити наше життя подібним до життя Христа. Проте деякі люди, проаналізувавши ці приклади, можуть сказати: «Ми знаємо, що Бог бажає нам добра, але ці приклади не переконують нас у Його любові й турботі. Він дозволяє випробуванням завдавати нам болю і страждань, а ми нічого не можемо з цим вдіяти».

Річ у тім, що, живучи на спотвореній гріхом Землі, ми здатні зрозуміти тільки невеличку частину причин того, що відбувається з нами й навколо нас. Опинившись на Небесах, ми зрозуміємо значно більше (див. 1 Кор. 4:5; 13:12), а поки що нам необхідно зберігати надію «через терпіння і втіху з Писання» (Римл. 15:4).

Прочитайте Ісаї 43:1–7. У другому тексті Бог говорить, що Його народ проходитиме через воду й вогонь. Це образний опис екстремальних труднощів та небезпек, а також, можливо, переходу через Червоне море й річку Йордан – двох серйозних випробувань у житті Ізраїлю, які, утім, проклали шлях до нового життя. Нам хочеться, щоб Бог допомагав Своєму народові уникати небезпек, ведучи його легшою дорогою. Та, подібно до Пастиря (див. Псал. 23), Він запевняє: коли настане важкий час, Божим дітям не слід боятися, бо Він завжди з ними.

`Ще раз перечитайте Ісаї 43:1-7. Зверніть увагу на те, якими різними засобами Бог готовий розрадити Свій народ під час їхнього проходження через воду і вогонь. Яким постає Бог у вашій свідомості, коли ви читаєте цей уривок та розмірковуєте над ним? Які обітниці можете застосувати до себе?`

Як би не згущався морок під час випробування, його буде пронизувати й розсіювати яскравий промінь Божої обітниці: «Вам випало лише людське випробування. Та вірний Бог не допустить, щоб ви випробовувалися понад міру, але при випробуванні дасть і вихід, аби ви могли його витримати» (1 Кор. 10:13).

Підсумувавши тему про випробування, яким Бог піддає Свій народ, доходимо трьох висновків. По-перше, екстремальне розжарення випробувань призначене для того, щоб знищити не нас, а наш гріх. По-друге, мета екстремального розжарення – зробити нас не нещасними, а чистими. По-третє, увесь цей час Бог невпинно ніжно піклується про нас. Він ніколи не залишить нас напризволяще, що б з нами не сталося.

`Що повідомляють про дії та характер Бога наведені тексти: Псал. 103:13, 14; Матв. 28:20; 1 Кор. 10:13; 1 Петра 1:7. Як ці обітниці здійснилися у вашому житті?`