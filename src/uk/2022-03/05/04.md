---
title:  Виживання завдяки поклонінню
date:   26/07/2022
---

`Прочитайте Йова 1:6-2:10. Що послужило причиною страждання патріарха?`

У цій історії багато чого вражає. Сини Божі прийшли на зустріч із Богом, з ними прийшов і сатана. Бог запитує сатану, де він був, і той відповідає: «Я мандрував по землі та й перейшов її» (текст 7). Тоді Господь ставить запитання: «Чи звернув ти увагу на раба Мого Йова?» (текст 8). Запитання звичайне, дивує те, Хто його ставить. Не сатана вказує на Йова як на об’єкт випробування, а Сам Бог. Знаючи достеменно, що після цього буде, Бог привертає увагу сатани до Йова.

Перебуваючи на Землі, Йов абсолютно нічого не знає про майбутнє випробування і його силу. Хоч зрозуміло, що не Бог, а сатана є причиною страждань Йова, ясно також і те, що саме Бог дозволяє сатані знищити майно й дітей патріарха, завдати шкоди здоров’ю. Чому Бог дозволяє сатані завдати такого болю Йову? Можливо, ця ситуація – особливий випадок, чи тут показаний принцип, як Бог поводиться з нами й сьогодні?

`Як Йов реагує на випробування? Йова 1:20, 21.`

На такі страждання можливі два типи реакції: 1) ми можемо сповнитися гіркоти й гніву та відвернутися від Бога, Якого вважаємо жорстоким, або ж узагалі відкинути імовірність Його існування; 2) ще міцніше вхопитися за Бога, покладаючись на Нього. Йов обирає друге, а його реакцією є поклоніння Творцеві. У текстах Йова 1:20, 21 ми бачимо три аспекти поклоніння, які можуть допомогти в стражданнях.

По-перше, Йов приймає свою безпорадність і визнає, що не має права ні на що: «Я вийшов нагий із утроби матері своєї, і нагий повернусь туди, в землю!» (текст 21). По-друге, Йов визнає, що Бог і далі всім керує: «Господь дав, – і Господь узяв...» (текст 21). По-третє, Йов знову підтверджує свою віру в праведність Бога: «Нехай буде благословенне Господнє Ім’я!» (текст 21).

`Чи проходите ви через випробування? Наслідуйте приклад Йова. Як описані вище три кроки можуть допомогти вам?`