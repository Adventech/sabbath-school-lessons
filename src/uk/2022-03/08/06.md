---
title:  Залишатися вірними, навіть не бачачи Бога
date:   18/08/2022
---

Вважати, що людей не бентежить те, що з нами відбувається, дуже неприємно. Однак думати, що Бог не піклується про нас і ми Йому байдужі, – просто нестерпно.

Юдейські полонені у Вавилоні вважали, що Бога не хвилюють обставини їхнього життя у вигнанні. Вони досі перебували в неволі, відчуваючи себе покинутими Богом через власні гріхи. Однак Ісая прагнув розрадити народ. Сороковий розділ книги Ісаї – чудовий біблійний уривок, у якому пророк з великою ніжністю розповідає людям про їхнього Бога: «Він отару Свою буде пасти, як Пастир, раменом Своїм позбирає ягнята, і на лоні Своєму носитиме їх, дійняків же провадити буде!» (текст 11). Однак минуло багато часу, тому невільники дивувалися: Де ж Ти, Господи? Ми не бачимо жодних доказів того, що Ти з нами і піклуєшся про нас!

`Прочитайте Ісаї 40:27-31. Як пророк зображує Бога? Як цей опис Бога може бути відповіддю на слова полонених: «Закрита дорога моя перед Господом, і від Бога мого відійшло моє право»? Текст 27.`

Ще одну групу людей, які могли вважати, що їхня дорога закрита від Господа, знаходимо в книзі Естер. У цій книзі жодного разу не згадується про Бога. Проте описана історія – драма, котра показує, як діє Бог, рятуючи Своїх дітей від смертного вироку. Ця історія не тільки описує події далекого минулого, а й символізує майбутній час, коли Божий народ укотре буде переслідуваний і знову вийде закон про їхнє знищення (див. Об’явл. 13:15). Як легко було дійти висновку: якщо виникли такі жахливі обставини, то Бог залишив Своїх дітей, чи не так? Однак ми не повинні боятися. Той самий Бог, Який урятував Своїх вибраних у період царювання Естер, знову врятує їх під час заключної кризи.

`Ми читаємо, як Ісая змальовує Бога єврейським полоненим. Як би ви описали Господа людям, котрі вважають, що Він залишив їх? Як можна навчити їх дивитися на обставини очима віри, попри те, що вони бачать навколо себе фізичними очима?`