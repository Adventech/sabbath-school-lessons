---
title:  Батьківська щедрість
date:   14/08/2022
---

«Якщо Бог справді любить мене, Він, звичайно ж, зробить для мене _____________ !» Скільки разів ця ідея спадала нам на думку? Ми дивимося на обставини й починаємо сумніватися в любові Бога до нас, вважаючи: якби Він любив нас, то все було б інакше.

Схожі роздуми часто спонукають нас сумніватися в Божій доброті. Коли ми прагнемо чогось, що вважаємо добрим, думка про те, що Бог запланував для нас щось інше, може видатися недоречною. Якщо щось привабливе на вигляд, викликає приємні відчуття, здається хорошим або смачним, ми вважаємо його справді добрим. Тому ображаємося на Бога, якщо не можемо це отримати.

Ось де потрібна віра! Вона стає особливо необхідною саме тоді, коли виникає спокуса засумніватися в Богові та Його доброті.

`Римл. 8:28-39 – чудовий уривок, який переконливо описує доброту Бога до нас. Що саме в уривку допомагає нам уникнути сумнівів щодо Божої доброти?`

У тексті 32 знаходимо логічне доведення, яке допомагає нам уникнути відчаю у важких обставинах: «Якщо Бог, не вагаючись, ризикнув усім заради нас та віддав Себе на найгірше, пославши на смерть Свого Сина, то чи є щось, чого Він з радістю і готовністю не зробив би для нас?» (сучасний парафраз). Невже в нас може виникнути думка, що Бог послав Ісуса померти за нас, а потім став скупим?

Істина про Божу щедрість, виявлену в смерті Ісуса, має впливати на наш розум сильніше, ніж усі сумніви, викликані випробуваннями.

`Що вам необхідно зробити, щоб істина про Божу доброту справляла на вас більший вплив, ніж сумніви? Приділіть час роздумам про те, що Бог послав Ісуса померти замість вас і сьогодні в той чи інший спосіб виявляє неймовірну щедрість до вас. Як ця щедрість впливає на вашу віру?`