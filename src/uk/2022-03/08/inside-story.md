---
title:  Місіонерська історія
date:   19/08/2022
---

#### Одруження (частина 8)
_Ендрю Мак-Чесні_

Через тиждень після того, як Джуніор віддав своє серце Ісусові, Едуардо почав наводити лад у домі поклоніння. Він зібрав в одну купу всі зображення й кам’яні вівтарі, на яких приносив у жертву тварин, поклоняючись злим духам. На прохання духів чоловік відправив усю храмову атрибутику двом жінкам до іншого міста.

Едуардо закінчив роботу у п’ятницю. Коли він сідав у машину, злі духи погрожували, що збираються вбити його. Раптом в авто сіли три темні постаті. Духи показали Едуардо світло вдалині, з якого вимальовувався хрест, залитий брудом. Духи з посмішкою сказали, що це його кінець.

– Як засуджений до смерті, чи можу я зробити останню заяву? – запитав Едуардо і, не чекаючи відповіді, промовив: – Ісусе, будь ласка, сядь поруч зі мною в авто і відвези мене додому.

Щойно він промовив ці слова, духи зникли. Уперше чоловік звернувся до Ісуса.

Наступного ранку Едуардо вперше відвідав суботнє богослужіння. У церкві проходила Вечеря Господня, і він відчув вплив надприродної сили, подібної до тієї, що й під час хрещення сина. Коли йому обмивали ноги, перед його очима пройшли всі його гріхи. Він плакав, просячи Бога простити його, і відчув, як Святий Дух наповнює його серце.

Згодом Едуардо зробив Сіділен пропозицію, і вони офіційно одружилися. Сіділен була особливо щаслива, адже тепер вона могла хреститися.

За день до її хрещення Едуардо із сином пішли до церкви, щоби послухати, як дружина репетирує з хором. Раптом на нього впала драбина, яку використовували для прикрашання зали, поваливши його на підлогу.

Едуардо запевнив, що з ним усе гаразд, але за мить почав кричати:

– У мене вселилися два злих духи!

Тіло Едуардо билося в конвульсіях. Джуніор підбіг до батька, який лежав на підлозі. Дух сказав хлопцеві, що хотів убити батька драбиною.

Джуніор чув про Велику боротьбу між Христом і сатаною, але ніколи не бачив її в реальному житті. Він почав молитися, а хор заспівав: «Ісус Христос, Ти – Наречений і Сіяч, Отець мій і Пастир, найдорожча Перлина. Господи, Ти все й у всьому».

Сіділен схопила скрючені руки чоловіка та спробувала їх випрямити. Вони були крижаними. Дух проклинав її.

Потім Едуардо промовив тихим і слабким голосом:

– Боляче.

Приблизно через годину молитов і пісень чоловік прийшов до тями.

У суботу вранці Едуардо разом із сином був присутній на хрещенні дружини, яка сяяла від радості, вийшовши з води.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._