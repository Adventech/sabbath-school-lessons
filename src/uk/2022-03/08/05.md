---
title:  Він несе наші турботи
date:   17/08/2022
---

В одній оселі я бачив плакат із написом: «Навіщо молитися, якщо можна потурбуватися?» Це викликає в нас іронічну посмішку, адже ми знаємо, як часто клопочемося й метушимося, замість того щоб прийти до Бога й довірити Йому весь свій неспокій.

`Хтось одного разу сказав: «Коли ваше життя стає надто заплутаним, довірте його Богові, дозволивши Йому розв’язати вузли». Як Бог прагне зробити це для нас! Однак ми прикипаємо до своїх проблем і тримаємося за них, доки не знеможемо. Чому ж ми зволікаємо до найкритичніших моментів, перш ніж звернутися до Господа?`

`Прочитайте 1 Петра 5:7. Петро цитує Псал. 55:23. У чому полягає основна вістка тексту? Див. також Матв. 6:25-33.`

У вищевказаному вірші немає прихованого підтексту, він означає саме те, про що повідомляє. «Покласти» – значить перекласти, перенести, віддати, щоб тягар, який завдає болю і турбот, більше не обтяжував нас. Проте наші тягарі не перекладаються у вакуум, де вони безслідно зникають. Ми віддаємо їх нашому Небесному Отцю, Котрий знає, що з ними зробити і як нам допомогти. Саме про це говорить Ісус у наведених текстах Євангелія від Матвія. Проблема не в тому, що це важко зробити, а в іншому: усе це здається надто простим і добрим, аби бути правдою.

Неспокій може бути викликаний різноманітними причинами: напруженістю на роботі, несподіваною критикою, відчуттям, що ми небажані або нас не люблять. Часом виникають проблеми з фінансами або зі здоров’ям. Людину може непокоїти відчуття, що вона недостойна бути прийнятою або прощеною Богом.

Якими б не були причини для неспокою, одна з них полягає в нашій переконаності, що ми самі зможемо залагодити проблеми якнайкраще. Проте Петро наполегливо радить нам переглянути цю ідею. Нам не слід непокоїтися, адже Бог любить нас і дбає про нас. Та чи піклується Він про нас настільки, аби втрутитися, коли виникла проблема розлучення або коли ми відчуваємо себе абсолютно непотрібними? Біблія говорить, що Господь готовий змінити будь-яку ситуацію!

`Що зараз змушує вас непокоїтися? Якими б серйозними не були ці проблеми, чи є щось складне для Господа? Можливо, ми віримо: Бог знає наші обставини й може змінити їх, проте боїмося, що Він розв’яже проблеми не так, як нам хотілося б?`