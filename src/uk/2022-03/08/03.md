---
title:  В ім’я Ісуса
date:   15/08/2022
---

**_«Коли Мене про щось попросите в Моє Ім’я, – Я те зроблю» (Івана 14:14)._**

Ісус збирався повернутися до дому Отця, тому давав останні настанови учням. Той, Хто був для них підтримкою та підбадьоренням, тепер мав повернутися на Небо, тому учні починали відчувати власну безпорадність. Розуміючи, що вони більше не зможуть бачити Його фізично, Ісус дав їм чудову обітницю.

Прочитайте Івана 14:1–14. Згідно з текстами 13 і 14, Ісус обіцяє зробити для нас все, чого ми попросимо в Ім’я Його. Тому ми наприкінці нашої молитви додаємо: «В Ім’я Ісуса Христа, амінь».

`Промовляючи ці слова, яке значення ми вкладаємо в них? Що має на увазі Ісус, наказуючи нам молитися в такий спосіб? Що у вищевказаних текстах допомагає зрозуміти, що хоче сказати Ісус?`

Просячи в Ім’я Ісуса, ми можемо бути впевнені: всі небесні механізми задіяні заради нас. Найімовірніше, ми не побачимо, як навколо нас діють ангели. Однак вони тут – посланці від небесного престолу в Ім’я Ісуса, щоб виконувати наші прохання.

Іноді, помолившись в Ім’я Ісуса, ми розплющуємо очі й очікуємо, що навколо все зміниться, проте все здається таким, як і раніше. Хоч Божа сила може виявлятися з приголомшливим ефектом, як, наприклад, тоді, коли Ісус утихомирив бурю, вона також може приходити як «тихий лагідний голос». Нічого особливого може й не відбутися, але це не означає, що Бог нічого не робить для нас.

`Ще раз прочитайте Івана 14:1-14. Під час читання уявіть, що Ісус звертається безпосередньо до вас. Яку надію й підбадьорення несуть зазначені обітниці? Поміркуйте над запитаннями: «Що в житті може перешкоджати виконанню цих обітниць? Які зміни необхідно здійснити в житті кожному особисто?»`