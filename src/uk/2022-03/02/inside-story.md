---
title:  Місіонерська історія
date:   08/07/2022
---

#### Знущання в школі (частина 2)
_Ендрю Мак-Чесні_

Сіділен почала хвилюватися за сина. Зазвичай життєрадісний п’ятнадцятирічний хлопець став дратівливим і непривітним. Попри її бажання він записався на капоейру – афробразильське бойове мистецтво.

– Едуардо, мені не подобається, що наш син вивчає бойові мистецтва, – сказала вона чоловікові.

– А я не проти, – відповів він. – Заняття проходять просто на вулиці, поряд із домом поклоніння кандомбле, де я працюю, і тому я сам можу водити його туди.

– Мене це теж турбує, – промовила Сіділен. – Я не знаю, чи пов’язані якось капоейра й кандомбле, але я не хочу, щоб мій син займався ні тим, ні іншим.

Едуардо насупився та промовив:

– Джуніор сказав мені, що деякі хлопці знущаються з нього в школі, ось чому він вирішив зайнятися бойовими мистецтвами.

Наступного дня, коли Сіділен чекала на сина в школі, щоб забрати його додому, вона поділилася своїми переживаннями з Ділмою, матір’ю Кліфферсона, одного з однокласників Джуніора.

– У мого сина немає друзів, – сказала Сіділен.

За кілька днів Кліфферсон запросив Джуніора до клубу слідопитів, зустрічі якого проходили в його будинку. Мати, задоволена тим, що син знайшов друга, дозволила йому піти.

Прийшовши до клубу, Джуніор побачив ще кількох хлопців, які грали в спортивну гру. Після гри Кліфферсон запропонував хлопцям заспівати. Після співу вони відкрили Біблії і по черзі розповіли, що Ісус означає для них.

– Ви християни? – запитав Джуніор.

– Так, – відповів Кліфферсон. – У нашому клубі ми вивчаємо природу, граємо спортивні ігри й розмірковуємо про Ісуса.

Джуніору сподобалися його нові друзі. Відтоді він не пропускав жодної зустрічі клубу, а також залишив заняття бойовими мистецтвами.

Якось мати Кліфферсона запросила Джуніора піти з ними до церкви. Джуніор погодився, але сказав матері, що йде гуляти, а не до церкви. Так Джуніор почав відвідувати адвентистську церкву.

Однак незабаром Сіділен помітила, що син по суботах іде з дому, і запитала Джуніора про це. Він розповів про церкву й показав пряму трансляцію суботніх богослужінь на каналі YouTube. Мати зацікавилася й почала регулярно дивитися відеоканал.

В одну із субот Джуніор розповів матері про те, що одна людина в церкві віддала своє серце Ісусові та хрестилася.

– Я теж хочу хреститися, – додав він.

За кілька субот Сіділен пішла із сином до церкви. У класі Суботньої школи їй дали Біблію, а вчитель попросив прочитати вірш із книги Об’явлення. Вона затремтіла, коли прочитала слова: «А лякливим і невірним, і нечистим, і вбивцям, і тим, що чинять розпусту та чари, ідолопоклонникам, і всім неправдомовцям – їхня частка в озері, що горить вогнем і сіркою, що є другою смертю» (Об’явл. 21:8).

«Така доля мого чоловіка, – подумала жінка. – Він загине в озері, що горить вогнем і сіркою». Відтоді вона почала молитися.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._