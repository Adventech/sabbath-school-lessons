---
title: 'Страждання на шляху до зрілості'
date: 07/07/2022
---

**_«І щоб я через численні об’явлення не пишався, то дано мені колючку в тіло – посланця сатани, – аби бити мене в обличчя, щоб я не величався» (2 Кор. 12:7)._**

Зрубати дерево й обрізати його гілки – не одне й те ж саме. Бажаючи позбутися дерева, ми зрубуємо його; якщо ж прагнемо збільшити його родючість — обрізуємо зайві гілки. Проте обидва процеси потребують застосування гострого леза – ножа, сокири або пили. Справді, під час обрізування від рослини відсікають гілки, що початківцю-садоводові може видатися знищенням рослини. Брюс Уїлкінсон писав: «Ви просите Бога про рясні благословення і благаєте, щоб Він зробив вас подібними до Його Сина? Якщо так, отже, ви просите Його застосувати ножиці» (Секрети лози. С. 60).

Люди завжди намагалися зрозуміти, що мав на увазі Павло, говорячи про «колючку» в тілі (див. 2 Кор. 12:7). Висували різноманітні ідеї, зокрема, що Павло зазнавав постійних нападів ворогів або в нього були проблеми з мовою. Насправді ж апостол мав поганий зір (див. коментар Е. Уайт у Біблійному коментарі АСД. Т. 6. С. 1107). Дивно, але сам Павло вважав, що цю «колючку» йому було «дано».

`На вашу думку, що мав на увазі Павло, повідомляючи, що «колючку» йому «дано»? Хто йому дав цю «колючку»? Як Бог міг використати її для добра апостола?`

«Колючка» Павла мала певну мету: «Щоб... не пишався» (текст 7). Вона була дана не внаслідок якогось конкретного гріха апостола, а щоб уберегти його від гріха в майбутньому. Павло розуміє, що за своєю природою він схильний до гріха, проте ця «колючка» може вберегти його від падіння.

`Прочитайте 2 Кор. 12:7-10. Як Павло ставиться до своєї «колючки»? Чи вважаєте ви, що хвороба Павла надавала йому ще якихось духовних переваг? Як реакція Павла допомагає вам правильно ставитися до «колючки», котру, можливо, доводиться терпіти й вам?`

`У чому Божі ідеї щодо вашого духовного розвитку можуть украй відрізнятися від ваших? Подумайте про ті сфери свого життя, у яких вам потрібно принести більше плодів праведності. Про розвиток яких духовних якостей через «обрізання гілок» ви хотіли би просити Бога?`

---

#### Додаткове читання: Вибрані цитати Эллен Уайт

Коли ми хочемо щось зробити самі й покладаємося на власну мудрість, то беремо на себе тягар, якого Бог не покладав на нас, і намагаємося нести його без Його допомоги. Ми беремо на себе відповідальність, яка належить Богові, і таким чином стаємо на Його місце. Ми, звичайно, можемо хвилюватися, очікуючи небезпеки чи втрати, з якими, безсумнівно, доведеться зустрітися, але якщо ми щиро віримо в те, що Бог нас любить і бажає нам добра, то перестанемо хвилюватися за майбутнє. Ми довіримося Богові, як дитина довіряється своєму люблячому татові. Тоді наші турботи і страхи зникнуть, бо воля наша зливається з волею Божою.

Христос не обіцяв нам, що допоможе сьогодні нести турботи завтрашнього дня. Він сказав: “Досить для тебе благодаті Моєї” (2Кор.12:9). І подібно до манни в пустелі, Його благодать посилається нам щоденно. Як і народ ізраїльський під час подорожі в пустелі, ми можемо щоранку одержувати небесний хліб для щоденного харчування.—Небесні принципи щасливого життя, 77.