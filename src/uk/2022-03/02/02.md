---
title: Несподіванки
date: 03/07/2022
---

**_«Любі! Не дивуйтеся вогневі, що трапляється з вами для вашого випробування, – наче якомусь дивному випадкові» (1 Петра 4:12)._**

Несподіванки, часто неприємні, можуть трапитися у будьякий момент. Чийсь автомобіль різко виїжджає з-за повороту на вашу смугу. Вас повідомляють про звільнення внаслідок скорочення штату. Результати медичного обстеження виявилися невтішними. Ви дізнаєтеся про зраду коханої людини. Страждання завжди спричиняють біль, однак він удвічі сильніший, коли страждання застають нас зненацька.

Упродовж тижня ми поговоримо про те, які важкі обставини й випробування не мають бути для нас несподіванкою.

Насамперед звернемося до сьогоднішнього пам’ятного тексту з Послання апостола Петра. Грецьке слово, перекладене в 12 вірші дієсловом «дивуватися» (рос. чуждаться), означає «бути чужим, дивним, нечуваним, невластивим». Петро радить своїм читачам не піддаватися хибній думці, що вогняне випробування і спокуса не можуть бути частиною християнського життя. Навпаки, їх потрібно вважати нормою, їх можна та слід очікувати.

Слово «вогонь», ужите в тексті, походить від грецького слова, яке означає «горіння, пожежа, обпалення». В іншому тексті воно перекладається як «піч». Тому страждання, яких ми зазнаємо за віру, можна вважати процесом переплавлення, процесом, що відбувається в тиглі.

`Прочитайте 1 Петра 4:12-19. Яку вістку проголошує апостол?`

Багато хто з нас дивується стражданням, оскільки часто ми маємо надто спрощене уявлення про християнське життя. Ми знаємо, що є дві протиборчі сторони: Бог – добрий, а сатана – поганий. Часто ми автоматично складаємо все, що нам здається добрим, у коробочку з написом «Від Бога», а все, що вважаємо поганим, – у коробочку з написом «Від сатани». Однак у житті не все так просто. Ми не можемо, покладаючись на власні відчуття, вирішувати, що від Бога, а що від сатани. Часом життя з Господом може бути важким і вимагати великих зусиль. Водночас може здаватися, що прямування за сатаною принесе велику нагороду. Праведний страждалець Йов ілюструє цю думку, коли запитує Бога: «Чого несправедливі живуть, доживають до віку, й багатством зміцняються?» (Йова 21:7).

`Петро мав на увазі випробування, які є наслідком рішення йти за Христом. Однак є й інші причини випробування. Як уривок 1 Петра 4:12-19 може допомогти вам тактовно пояснити другові, чому не слід дивуватися болісним випробуванням, з якими він зіткнувся?`

---

#### Додаткове читання: Вибрані цитати Эллен Уайт

Для Петра це був гіркий урок; йому важко було усвідомити, що шлях Христа на Землі пролягає через муки і приниження. Цього учня лякала участь у стражданнях Господа. Але в полум'ї горнила випробувань він мав пізнати Його благословення. Минуло багато років, і зігнутий під тягарем часу і праці, він писав: “Любі! Не дивуйтеся вогневі, що трапляється з вами для вашого випробування, — наче якомусь дивному випадкові; але радійте, що ви є учасниками Христового страждання, щоб і при з'явленні Його слави ви раділи та веселилися”.1Петр.4:12—13

Ісус... сказав: “Коли хто хоче йти за Мною, хай зречеться самого себе, візьме свій хрест і йде за Мною”.Матв.16:23—24Хрест асоціювався з владою Риму. Він був знаряддям найбільш жорстокої ганебної смерті. Найгірші злочинці повинні були самі нести свій хрест на місце страти; переважно, коли хрест клали на їхні плечі, вони чинили відчайдушний опір, поки це знаряддя тортур силоміць не прив'язували до них. Але Ісус звелів Своїм послідовникам узяти свого хреста і нести його за Господом. Слова Христа, хоча й були для них малозрозумілими, закликали учнів упокоритися перед найбільш гірким приниженням і навіть смертю задля Христа. Неможливо було викласти суть повного самозречення краще, ніж цими словами Спасителя.—Христос — надія світу, 396. 397.

Послідовники Ісуса Христа мало знають про інтриги сатани та його воїнства, які вони плетуть проти них. Але Той, Хто панує на Небесах, подбає, щоб усе сприяло виконанню Його найглибших намірів. Господь дозволяє, щоб Його народ зазнав вогняних випробувань не тому, що Йому подобається бачити страждання й горе, а тому, що це необхідно для остаточної перемоги віруючих (Велика боротьба, c. [528]).

Бог могутнім молотом істини добув нас із каменоломні світу та приніс до майстерні Господа, щоб там ми були приготовлені зайняти місце в Його храмі. Молот і зубило повинні виконати свою частину роботи, а потім починається полірування. Не бунтуйте в цьому процесі благодаті. Ви можете бути грубим каменем, над яким потрібно багато попрацювати, перш ніж виявитеся готовими зайняти призначене для вас Богом місце. Не треба дивуватися, якщо за допомогою молота й зубила випробувань Господь стесує вади вашого характеру. Тільки Він може виконати цю працю. Будьте певні: Бог не завдасть жодного зайвого удару (Ознаки часу, 5 листопада 1902 р. або див. Рев'ю енд Геральд, 20 червня 1907 р.).—Віра, якою я живу, 374.