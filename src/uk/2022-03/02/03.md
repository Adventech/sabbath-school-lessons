---
title: 'Випробування, спричинені сатаною'
date: 04/07/2022
---

**_«Будьте тверезі, пильнуйте. Ваш ворог – диявол – ходить і ричить, мов лев, шукаючи, кого б поглинути» (1 Петра 5:8)._**

`Яку вістку для вас містить наведений текст? Замисліться над запитанням: «Наскільки серйозно я ставлюся до цього застереження?» У чому виявляється ваше ставлення до нього?`

Чи бачили ви колись голодного лева? Це приголомшливе видовище: він може спіймати й з’їсти практично все, що захоче. Петро пише, що сатана ходить і ричить, мов лев. Озираючись навколо, ми бачимо трагічні наслідки його кровожерливості. Смерть, страждання, аморальність, спотворення цінностей очевидні повсюдно. Результати діяльності сатани не помітити неможливо.

`Прочитайте 1 Петра 5:8-11. Як християни повинні реагувати на звірства сатани?`

`Що Бог обіцяв зробити для страждальців? Текст 10.`

Петро пише ці слова, щоб навчити християн правильно реагувати в ситуаціях, коли сатана нападає на християнську віру. Однак, як ми вже зауважували, сатана діє в різних сферах. І хоч ми повинні усвідомлювати реальність і силу нашого ворога, не слід падати духом, натомість завжди потрібно пам’ятати: Ісус переміг сатану, сатана – переможений ворог, і доки ми перебуваємо в Ісусі, доки невідступно вірою прямуємо за Ним, нас ніхто й ніколи не переможе. Завдяки хресту перемога Ісуса є нашою перемогою.

`Подумайте, як сатана може змусити нас страждати? Як тексти 1 Петра 5:8-11 можуть допомогти нам подолати біль, який ми відчуваємо, живучи в гріховному світі, де дозволено діяти ворогові людських душ?`

---

#### Додаткове читання: Вибрані цитати Эллен Уайт

Відтепер послідовники Христа повинні дивитися на сатану як на переможеного ворога. На хресті Ісус мав здобути перемогу для них, і Він бажав, щоб цю перемогу вони прийняли як власну. “Ось дав Я вам владу наступати на зміїв і скорпіонів, на всю ворожу силу — і ніщо вам не пошкодить”.18Луки 10:19

Спаситель завжди поруч із тими, хто переживає спокуси і випробовування. З Ним неможливі поразки, втрати, невдачі; ми все можемо в Ісусі, Котрий зміцнює нас. Коли приходять спокуси і випробування, не намагаймося вирішити всі проблеми, а споглядаймо Ісуса — нашого Помічника.

Деякі християни надто багато думають і говорять про силу сатани. Вони розмірковують про свого ворога, згадують його в молитвах, говорять про нього — і в їхній уяві він стає усе більшим і більшим. Сатана і справді сильна істота, але — слава Богові! — ми маємо могутнього Спасителя, Котрий скинув лукавого з Небес. Сатана задоволений, коли ми перебільшуємо його силу. Але чому б нам не говорити про Ісуса? Чому б не звеличувати Його силу і любов?—Христос — надія світу, 467.