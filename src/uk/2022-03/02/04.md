---
title: 'Страждання як наслідок гріха'
date: 05/07/2022
---

**_«Гнів Божий з’являється з неба на всяку безбожність і неправедність людей, які правду стримують неправедністю» (Римл. 1:18)._**

Усі наші дії спричиняють наслідки. Простягнувши руку до вогню, ви обпечетеся. Причина і наслідок нерозривно пов’язані. І як би відчайдушно ми не намагалися змінити це, у духовному житті відбувається те саме: гріх завжди призводить до певних наслідків. Це не означає, що Бог невідступно стежить за грішником з каральною метою: щойно він згрішить, відразу його карає; ні, проте гріх сам у собі несе руйнівні наслідки.

Проблема в тому, що часом ми вважаємо, ніби зможемо якось обійти цю закономірність і згрішити без наслідків. Але це неможливо. Павло ясно говорить, що гріх не тільки впливає на нашу вічну долю, а й призводить до болісних тяжких наслідків сьогодні й зараз.

`У Римл. 1:21-32 апостол Павло описує причинно-наслідковий зв’язок між гріхом та його наслідками. Уважно і з молитвою прочитайте ці тексти. Сформулюйте суть того, що говорить апостол, звернувши особливу увагу на стадії розвитку гріха та його наслідки.`

Вище Павло писав, що з’являється «гнів Божий» на гріхи людей (текст 18). Цей уривок свідчить: Божий гнів виражається в тому, що Бог дозволяє людям пожинати посіяне ними. Навіть у житті християн Господь не завжди негайно усуває біль, який виник унаслідок наших неправильних дій. Часто Він дає змогу нам випробувати наслідки наших учинків, щоб ми могли зрозуміти, наскільки гріх руйнівний та огидний.

Ми говорили про наслідки порушення Божого морального Закону. А як щодо Божих законів здоров’я? Наше тіло – Божий храм. Якщо ми шкодимо власному тілу тим, що вживаємо нездорову їжу, не займаємося фізичними вправами або регулярно перевтомлюємося, – це також гріх проти Бога. І наслідком такого способу життя також можуть бути страждання.

`Коли і як вам довелося пожинати негайні наслідки власних гріхів? Які уроки ви засвоїли? Що потрібно зробити, щоб уникнути таких помилок?`

---

#### Додаткове читання: Вибрані цитати Эллен Уайт

Перед вами чудові Небеса з безмежною вічною славою, які ви можете або втратити, або здобути. Що ви оберете? Про ваш вибір свідчитимуть ваше життя і ваш характер. Мене охоплює дедалі більша тривога, бо я бачу, як багато людей байдужі до питань надзвичайної важливості. Вони завжди зайняті і тут, і там другорядними справами, випускаючи з уваги цей украй важливий момент. У них немає часу на молитву, пильнування, дослідження Писання. Вони дуже зайняті, аби здійснювати необхідні приготування до майбутнього життя. Вони не приділяють часу вдосконаленню християнського характеру і старанним зусиллям у досягненні Небес.

Якщо ви маєте життя вічне, то повинні бути ревними та відповідно працювати... Прославляйте Бога, обираючи Його шлях і Його волю. Він буде вашим мудрим Порадником і вашим надійним, вірним Другом.—Наше найвище покликання, 50.

Мало хто вірить, що людство впало так низько, як воно є насправді, що воно настільки зіпсуте і так нерозсудливо чинить опір Богові, як бачимо в теперішній час. Якщо розум не перебуває під безпосереднім впливом Божого Духа, сатана може маніпулювати ним, як забажає. Підвладні йому сили розуму він зробить тілесними. Він — цілковита протилежність Богові у своїх смаках, поглядах, перевагах, симпатіях і антипатіях, бажаннях і прагненнях; йому не до вподоби все, що схвалює й любить Бог, але йому подобається все, що Бог відкидає...

Якщо у серці живе Христос, Він буде в усіх наших думках. Наші найглибші думки будуть про Нього, про Його любов, Його чистоту. Він заповнить усі куточки нашого розуму. Усі прагнення наші будуть линути до Нього. Усі наші надії й очікування будуть пов'язані з Ним. Найбільшою радістю для нашої душі стане життя віри в Божого Сина, у передчутті Його явлення. Він буде вінцем нашого тріумфу. Лист 8, 1891 р.—В небесних оселях, 164.