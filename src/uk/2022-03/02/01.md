---
title: 'Суворі випробування в нашому житті'
date: 02/07/2022
---

### Біблійні тексти для дослідження
Єрем. 9:6-15; Римл. 1:21-32; 2 Кор. 12:7-10; 1 Петра 4:12-19; 5:8-11.

> <p>Пам’ятний вірш</p>
> «Любі! Не дивуйтеся вогневі, що трапляється з вами для вашого випробування, – наче якомусь дивному випадкові; але радійте, що ви є учасниками Христового страждання, щоб і при з’явленні Його слави ви раділи та веселилися» (1 Петра 4:12, 13).

Часто в хімічних лабораторіях дослідники змішують різні речовини в невеликих посудинах і нагрівають їх до найвищих температур. У міру нагрівання посудини суміш, залежно від свого складу, або плавиться із шипінням та бризками, або яскраво згорає. Така посудина називається тигель.

Термін «тигель» походить від грецького слова, що означає «сковорода», «каструля». За словником, зазначений термін має такі визначення: (1) посудина з вогнетривкого матеріалу для розплавлення або розжарення чого-небудь на сильному вогні; (2) суворе випробування; (3) місце або ситуація, де зібрані сили, щоб взаємодіяти і проводити зміни або сприяти розвитку чого-небудь.

Наведені визначення допомагають нам зрозуміти, що відбувається в нашому духовному житті.

Упродовж тижня ми розглянемо деякі причини, чому ми раптом опиняємося під тиском і зазнаємо випробувань, у яких обставини примушують нас змінюватися на краще й розвивати свій характер. Це дослідження допоможе зрозуміти, що Бог здійснює в нашому житті, щоб, опинившись у «тиглі», ми могли правильно відреагувати.

**Запитання уроку:**

**Які причини того, що іноді в нашому житті настають важкі часи?**

---

#### Додаткове читання: Вибрані цитати Эллен Уайт

Будь-який шлях усіяний терням. Усі, хто підкорився керівництву Господа, повинні бути готові до розчарувань, перешкод і втрат. Але дух справжнього героїзму допоможе їм усе подолати. Багато людей сильно перебільшують уявні труднощі, а потім починають жаліти себе і впадати у відчай. Такі потребують повної зміни свого характеру. Їм потрібно дисциплінувати себе, щоб докласти зусиль і перемогти всі незрілі почуття.

Усім потрібно мати мету в житті. Стегна розуму мають бути підперезані, а думки навчені линути в певному напрямку, як стрілка компаса завжди показує на північ… Необхідно постійно мати на увазі гідні наміри, а кожну думку та будь-яку дію слід спрямовувати на їхнє здійснення. Будьте максимально цілеспрямованими в здійсненні всього запланованого (Рев'ю енд Геральд, 6 квітня 1886 р.)—Віра, якою я живу, 373.