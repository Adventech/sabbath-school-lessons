---
title:  Підкоритися, щоб служити
date:   11/09/2022
---

`Прочитайте Филп. 2:5-9. Яку важливу вістку передає нам цей текст?`

Сучасна культура спонукає кожного з нас знати й відстоювати свої права. Це часом необхідно. Проте, як трапилося в житті Ісуса, Бог може попросити нас добровільно відмовитися від наших прав задля служіння, завдяки якому будуть принесені плоди для Божого Царства. Процес відмови може бути тяжким і незручним, він може стати суворим випробуванням.

Простежте, як поводився Ісус під час цього процесу (Филп. 2:5–8). Наведені тексти описують три кроки Ісуса, Котрий підпорядкувався волі Отця. Спочатку Павло схвильовано нагадує нам: «Плекайте в собі ті самі думки (фронэо – думати, мислити, розмірковувати), що й у Христі Ісусі» (текст 5). Заради нашого спасіння Ісус відмовився від Своєї рівності з Отцем і прийшов на Землю, прийнявши образ людини з усіма її обмеженнями (тексти 6, 7). Ісус прийшов не як видатна, відома людина, а як слуга (текст 7). Як людина-слуга Ісус не прожив довгого мирного життя, а був «слухняним аж до смерті, і до смерті хресної» (текст 8).

`У яких сферах життя цей приклад Ісуса є для нас зразком для наслідування? Хоч ми повинні захищати права і рівність всіх людей, як ви поясните, що часом виникає необхідність відмовитися від них? Прочитайте текст 9. Як він допомагає нам зрозуміти, чому потрібно підкорятися волі Отця?`

`Просіть мудрості Святого Духа для відповіді на такі запитання: які з прав, котрі я так завзято відстоюю, можуть виявитися перешкодою для підкорення Божій волі в справі служіння моїй сім’ї, церкві та ближнім? Наскільки я готовий терпіти незручності, щоб ефективніше служити іншим?`