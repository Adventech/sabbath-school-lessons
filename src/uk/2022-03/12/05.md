---
title:  Самовпевненість
date:   14/09/2022
---

Коли Єва згрішила в Еденському саду, це сталося не тільки тому, що вона засумнівалася в Божому слові. Причиною була її впевненість у тому, що в неї достатньо мудрості, аби самостійно вирішувати, що для неї добре і правильне. Вона довірилася власному судженню. Покладаючись на власну думку, замість того щоб довіритися Божому Слову, ми стаємо відкритими для різних проблем.

Історія Саула описує кроки, які привели царя до самовпевненості й подальшої трагедії. Самуїл помазав царя над Божим народом (див. 1 Сам. 10:1). Після цього він дав Саулові конкретні вказівки (текст 8), але Саул не послухався.

`Прочитайте наступну частину історії в 1 Сам. 13:1-14. До яких дій вдався Саул, котрі призвели його до падіння?`

Незабаром після того як Саул став царем, він зробив три кроки, причиною яких стала його самовпевненість. Проблема в тому, що кожен із цих кроків не був настільки поганим. Проте вони містили в собі насіння трагедії, бо кожен із них був зроблений незалежно від Бога. Зверніть увагу на послідовність кроків, що призвели Саула до падіння:

Саул сказав: «Бо я бачив, що народ розбігається від мене, а ти [Самуїл] не прийшов на умовлений час» (текст 11). Опинившись у скрутному становищі, він оцінив ситуацію власними очима.

Саул перейшов від «я бачив» до «я подумав»: «филистимляни зійдуть до мене...» (текст 12, сучасний переклад). Те, що він побачив, сформувало його думку або висновок щодо ситуації, яка склалася.

Саул перейшов від «я подумав» до «і я вирішив, і приніс цілопалення!» (текст 12). Думки Саула викликали в ньому певні почуття (страх), котрі підштовхнули його до дій.

Кожен з нас проходив цим шляхом: ми покладаємося на свій людський зір, унаслідок чого доходимо власного висновку, а останній викликає в нас певні почуття. І ми приймаємо рішення діяти, покладаючись на власні відчуття.

`На вашу думку, чому Саул так легко вирішив діяти на власний розсуд, хоч Божі чіткі вказівки ще лунали в його вухах? Усвідомлюючи власні слабкість і недосконалість, чому ми все ж таки й далі покладаємося на себе? Що ми можемо зробити, аби навчитися довіряти Божим Заповідям більше, ніж собі?`