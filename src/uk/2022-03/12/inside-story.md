---
title:  Місіонерська історія
date:   16/09/2022
---

#### Хрещення Едуардо (частина 12)
_Ендрю Мак-Чесні_

Нарешті настав день хрещення Едуардо. Разом із дружиною і сином він приїхав до центральної адвентистської церкви в Манаусі (Бразилія), де мала відбутися така бажана подія. У приміщенні було близько чотирьохсот людей. Пастор Серхіо, президент Центральної Амазонської конференції Церкви адвентистів сьомого дня, на території якої розташоване місто Манаус, запитав дружину Едуардо, як вона почувається, коли вони з сином зайняли місце в першому ряду.

– У нас все добре, – відповіла Сіділен, радісно усміхаючись.

Пастор зізнався, що почувався неспокійно до тієї миті, доки не помолився: «Господи, будь ласка, допоможи мені. Я не впевнений у своїх силах, і мені потрібний Твій мир. Дай мені впевненість, що Ти перебуваєш поруч, коли я хреститиму Едуардо». Після цієї молитви всі сумніви зникли.

Пастор Рікардо, який приїхав для проведення обряду хрещення, провів Едуардо на другий поверх, де було зарезервовано місця для трьохсот членів його церкви. Едуардо привітав Ділму та її сина Кліфферсона, які познайомили його сім’ю з Адвентистською церквою, а також решту присутніх. Потім пастор Рікардо попросив його спуститися, щоб одягнутися для хрещення.

Коли Едуардо спускався сходами, один чоловік раптом кинувся до нього. Коли їхні погляди зустрілися, Едуардо побачив, що в чоловіка закотилися очі так, що не було видно зіниць, а потім він упав і скорчився на сходах.

– Мені наказали вбити його! – закричав чоловік.

Пастор Рікардо та ще кілька чоловіків підняли його і відвели до підсобного приміщення. У кишені чоловіка виявили невеликий кинджал. Виявилося, що це кинджал, який Едуардо колись використовував для жертвоприношення тварин у домі поклоніння кандомбле.

Згодом Едуардо ввійшов до басейну для хрещення під спів гімнів.

Пастор Рікардо розповів віруючим про спробу нападу на Едуардо й запросив лікаря Луїса виступити перед присутніми. Луїс, який оглядав нападника в підсобці, був частим гостем у церкві, але ніколи не думав про те, щоби присвятити своє життя Ісусові.

– Дотепер я не розумів реальності Великої боротьби між Христом і сатаною, – сказав він тремтячим голосом. – Але сьогодні я побачив її. Слава Господу, що нічого поганого не сталося. Бог захистив Едуардо.

Він почав плакати і продовжив:

– Як кардіолог, я перевірив пульс нападника. І можу сказати, що я ніколи не бачив нічого подібного. Жодна людина не могла б, маючи такий прискорений пульс, залишитися живою.

Цей досвід змінив життя Луїса, і він вирішив прийняти хрещення.

Нападник із ножем, як виявилося, певний час боровся з одержимістю. Злі духи залишили його, коли за кілька місяців пастор провів із ним заняття з вивчення Біблії. Завдяки хрещенню Едуардо щонайменше дві душі прийняли Ісуса у своє серце.

_Ваші пожертви тринадцятої суботи допоможуть заснувати вісім церков у Південно-Американському дивізіоні, зокрема чотири церкви у Бразилії, де живе Едуардо зі своєю родиною._