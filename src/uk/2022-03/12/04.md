---
title:  Готовність слухати
date:   13/09/2022
---

**_«І ввійшов Господь, і став, покликав, як перед тим: “Самуїле, Самуїле!” А Самуїл відказав: “Говори, Господи, бо раб Твій слухає!”» (1 Сам. 3:10)._**

Чи доводилося вам чути тихий голос Святого Духа, але проігнорувати його, після чого ситуація погіршувалася й ви дорікали собі: Ну чому я не послухався?

У Першій книзі Самуїла знаходимо історію про літнього чоловіка і двох його нечестивих синів, які не слухалися Господа, а також про маленького хлопчика, який виявляв послух Богу. Попри серйозні Божі попередження як самого Ілія, так і його синів, усе залишалося без змін.

`Прочитайте, що трапилося з цими людьми. 1 Сам. 2:12-3:18. У чому полягала різниця між тими, хто виявляв послух Господу, і тими, хто не слухав Його?`

Сини Ілія думали про будь-що, тільки не про Бога. А Ілій, дізнавшись про негідну поведінку своїх синів, лише поговорив з ними, не застосовуючи жодних заходів. Сини Ілія не були готові підпорядкувати всі сфери свого життя Божій волі. Як же відрізнявся від них юний Самуїл!

Проповідник Чарльз Стенлі пише, наскільки важливо розвивати здатність чути Божий голос завдяки тому, що він називає «переходом на нейтральний рівень». Стенлі пише: «Святий Дух... говорить не для того, щоб передати інформацію, а щоб отримати відгук. І Він знає: коли майже вся наша увага поглинута власними планами, не варто витрачати час і пропонувати щось інше. Тому Бог часто мовчить. Він чекає, поки ми станемо достатньо «нейтральними», щоб почути Його й підкоритися» (Charles Stanley. The Wonderful Spirit-Filled Life// Thomas Nelson Publishers. 1992. Рp. 179. 180).

`Який зміст вкладає Стенлі у вислів «стати достатньо нейтральними»? Проаналізуйте, наскільки ви здатні чути Божий голос. Що часто заважає вам «стати достатньо нейтральними, аби почути й підкоритися»? Що вам потрібно зробити, щоб розвивати здатність чути голос Бога й бути слухняними Його вказівкам?`