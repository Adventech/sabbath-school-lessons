---
title:  Перш ніж пізнати Божу волю, потрібно померти
date:   12/09/2022
---

Багато хто з християн щиро прагне пізнати Божу волю. «Якби я знав Божу волю щодо мого життя, я б пожертвував усім заради Нього», – кажуть вони. Однак навіть після такої обітниці Богові Його воля може залишатися для нас незрозумілою. Прочитайте текст Римл. 12:1, 2. Павло пояснює, як ми можемо пізнати Божу волю. Він робить важливу заяву: якщо хочете пізнати Божу волю, спочатку потрібно принести жертву!

Апостол пише, що ми можемо пізнати Божу волю, якщо: а) здатні зрозуміти й оцінити Боже милосердя, виявлене до нас (текст 1); б) пропонуємо себе в жертву Богові (текст 1); в) наш розум оновлюється (текст 2).

Тільки оновлений розум може по-справжньому зрозуміти Божу волю. Однак оновлення залежить від того, наскільки ми померли для себе. Щоб дарувати нам життя, Христос мав померти за нас. Ми також повинні померти для себе, щоб жити для Бога.

`Просіть Святого Духа показати вам, у яких сферах життя ви не цілком «померли». Від чого Святий Дух спонукує вас відмовитися, щоб вам стати «живою жертвою» для Бога?`

Якщо в якихось сферах життя ми не повністю «мертві» для себе, Бог допускає випробування, щоб привернути нашу увагу до цих сфер. Проте страждання допомагають нам не тільки боротися з гріхом, а й краще зрозуміти, що зробив Ісус заради нас. Елізабет Елліот пише: «Підкорюючи Богові найглибші бажання нашого серця, ми найближаємося до розуміння хреста... Хоч наш особистий досвід розп’яття не можна порівняти з тим, що пережив Спаситель, однак він допомагає нам пізнавати Його, саме через співучасть у Його стражданнях. В усіх наших стражданнях Він закликає нас до цієї співучасті» (Елізабет Елліот. Пошуки любові. С. 182).

`Прочитайте з молитвою Римл. 12:1, 2. Поміркуйте, від чого вам потрібно відмовитися, щоб стати живою жертвою. Як це допомагає вам зрозуміти страждання, яких зазнав Ісус заради вас на хресті? Як це розуміння сприяє вашому спілкуванню з Христом та вашій готовності брати участь у Його стражданнях?`