---
title:  Замінники
date:   15/09/2022
---

Досліджуючи попередню тему, ми дійшли висновку: покладаючись на власні сили, ми не зможемо довіряти Божій волі. Крім того, виникає небезпека замінити Бога чимось іншим. Деякі люди, відчуваючи пригнічення, вирушають за покупками, щоб покращити свій настрій. Інші, відчуваючи власну неповноцінність, прагнуть слави. Декотрі, коли виникають проблеми у взаєминах із чоловіком або дружиною, шукають когось іншого, щоб відчути близькість і задоволення.

Багато речей або дій здатні послабити напругу, однак не розв’язують проблеми й не можуть навчити нас, як краще впоратися з такою ситуацією наступного разу. Це до снаги лише Богові, Його надприродній допомозі. Проблема в тому, що ми часто вдаємося до допомоги замінників, а не до Господа.

Нижче наводяться приклади трьох замінників, до яких ми часом звертаємося:

1. Людська логіка або минулий досвід замість Божого одкровення.

2. Осмислення проблем лише розумом замість пошуку Божого рішення.

3. Утеча від реальності й ухилення від Бога, замість спілкування з Ним для отримання сили.

Захарія допомагає нам зосередитися на головному, коли з’являється спокуса скористатися замінником. Після багаторічної неволі полонені нарешті повернулися з Вавилону й відразу ж почали відбудовувати храм. Однак виникла неймовірна протидія їхній роботі (див. Ездри 4–6). Тому Захарія прийшов з вісткою підбадьорення до Зоровавеля, котрий очолював будівництво.

`Прочитайте цю вістку в Зах. 4. Що хоче сказати Бог (текст 6)? Як на процес завершення будови міг вплинути Святий Дух? Як це свідчить про зв’язок між Святим Духом і нашими практичними повсякденними справами?`

Бог не завадив противникам будівництва храму й не звільнив Зоровавеля від необхідності розв’язувати цю проблему. Господь не завжди позбавлятиме нас протидії з боку ворогів. Однак коли ми стикаємося з перешкодами, Бог може використовувати їх як вогненну піч, щоб навчити нас покладатися на Нього.

`Яка ваша перша реакція в умовах стресу: поїсти, увімкнути телевізор, помолитися, підкоритися Богові? Про що свідчить ваша відповідь? Що вам потрібно змінити в житті?`