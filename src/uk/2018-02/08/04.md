---
title:  Побійтеся Бога й віддайте Йому славу
date:   22/05/2018
---

Повідомивши про проголошення «вічного Євангелія» в усьому світі, далі звістка першого ангела детально викладає його зміст. Проголошуючи «вічне Євангеліє», ми повинні враховувати істини, які є частиною євангельської вістки для теперішнього часу. Іншими словами, істина для останніх днів включає також вістку з Об’явл. 14:7. 

`Прочитайте Об’явл. 14:7. Що означає боятися Бога й віддати Йому славу? Яким чином нам необхідно це робити? Як ці поняття пов’язані з Євангелієм?` 

Боятися Бога й віддавати Йому славу – це два взаємозалежних поняття. Якщо ми по-справжньому боїмося Бога в біблійному розумінні, то віддаватимемо Йому славу. Одне має приводити до другого. 

`Прочитайте наступні тексти. Як вони пояснюють значення вислову «Побійтеся Бога» та як це пов’язано з поняттям «віддати Йому славу»? Бут. 22:12; Вих. 20:20; Йова 1:9; Екл. 12:13; Матв. 5:16.`

У наведених віршах Божий страх пов’язаний із покорою Йому. Підкоряючись Богові та правильно діючи, ми віддаємо Йому славу. Боятися Господа означає відчувати шанобливий трепет перед Ним, повагу до Нього, страх засмутити Його своїми гріхами. Святий Дух впливає на наше серце, і ми усвідомлюємо себе грішниками, котрі заслуговують смерті. Ми бачимо свою гріховність і неминучість заслуженої відплати за наші провини від справедливого й праведного Бога, а це спонукає нас шукати вихід із ситуації. Такий Божий страх веде нас спочатку до Голгофського хреста для здобуття прощення, а потім спонукає силою Божою відкинути гріх. Якби не хрест Христа, гріх погубив би наші душі (див. Матв. 10:28). 

`Поділіться досвідом, як ви відчували страх Господній у своєму житті. Яким чином цей страх (у біблійному розумінні слова) допомагає нам зростати духовно та серйозно ставитися до нашої віри й Божих повелінь?`