---
title:  Прийшла година Його суду
date:   23/05/2018
---

У вістці першого ангела ідеї страху Господнього та прославлення Бога пов’язані із судом (Об’явл. 14:7). Біблія ясно свідчить, що наш Бог – це Бог справедливого суду. Одного разу правосуддя і справедливість, яких так не вистачає в цьому світі, справді переможуть. 

Не дивно, що людям слід боятися Бога. І саме тому «вічне Євангеліє» також включає істину про реальність суду. Який зв’язок між ними? Слово «Євангеліє» означає Добру вістку про спасіння. Ця вістка повідомляє нам: хоч усі ми грішники, порушники Божого Закону, у день суду, подібно до розбійника на хресті, завдяки Божій благодаті ми маємо можливість уникнути відплати й покарання, котрих заслужили за гріх та порушення Закону. 

`Прочитайте наведені тексти і запитайте себе: «Чи зможу я вистояти на суді завдяки власним заслугам?» Матв. 12:36; Екл. 12:14; Римл. 2:6; 1 Кор. 4: 5.` 

Бог, Котрий знає кількість волосся на голові кожного з нас, має намір судити світ. Саме тому «вічне Євангеліє» – справді Радісна звістка. Наближається суд, але «немає тепер жодного осуду» вірним Божим послідовникам – обмитим, освяченим і виправданим Ім’ям Господа нашого Ісуса Христа (див. 1 Кор. 6:11). Адже Христос – їхня праведність, і саме завдяки Його праведності вони встоять на суді. 

«Людина не може самостійно відповісти на ці звинувачення. Вона стоїть перед Богом у забрудненому гріхом одязі, визнаючи свою вину. Але Ісус, наш Захисник, наводить вагомі аргументи на користь усіх, хто довіряє Йому свою душу через покаяння й віру. Він заступається за них та перемагає їхнього обвинувача переконливими аргументами голгофських страждань. Досконалий послух Ісуса Божому Законові, навіть до смерті хресної, дав Йому всю владу на Небі й на Землі, і Він просить Свого Отця помилувати винну людину й примиритися з нею» (Е. Уайт. Свідчення для Церкви, т. 5, с. 471). 

`Яким чином реальність суду свідчить нам про нашу надзвичайну потребу в прощенні? Як ми можемо навчитися виявляти до наших кривдників милість і прощення, котрі Бог пропонує нам через Ісуса?`