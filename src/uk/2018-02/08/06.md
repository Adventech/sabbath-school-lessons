---
title:  «Поклоніться Тому, Хто створив небо, землю»
date:   24/05/2018
---

`Прочитайте ще раз Об’явл. 14:6, 7. Назвіть усі складові вістки першого ангела. Як вони пов’язані між собою?` 

Разом з Євангелієм, закликом благовістити світові, боятися Бога й віддати Йому славу, звучить заклик поклонитися Богові як Творцеві. І це не дивно, адже всі інші складові «істини для теперішнього часу» – вічне Євангеліє, заклик до благовістя, суд – втрачають будь-який сенс без визнання Бога Творцем! Ці складові та багато інших походять з основоположної істини: Господь – Творець усього сущого. Поклоняючись Богу як Творцеві, ми повертаємося до основ – до первісного розуміння того, що означає бути людиною, відмінною від інших земних істот, що означає бути створеним за Божим образом. Поклоняючись Господу як Творцеві, ми визнаємо, що наше існування і наша надія на майбутнє залежать від Нього. Ось чому так важливо дотримуватися сьомого дня – суботи. Це своєрідне визнання факту, що тільки Бог – наш Творець і ми поклоняємося лише Йому. Окрім проголошення вістки про Євангеліє та суд, у цих текстах особливо наголошено на важливості поклоніння Господу як Творцеві. 

`Прочитайте уривок Об’явл. 14:8-11. Як ці тексти можуть допомогти нам зрозуміти всю важливість поклоніння Господу як Творцеві?` 

У міру розвитку подій останніх днів у всьому світі людей будуть примушувати поклонятися звірові та його образові замість того, аби поклонятися Творцеві. Беручи до уваги грізне застереження про долю тих, хто поклоняється звірові та його образові, ми зможемо краще зрозуміти, чому акцент зроблено на поклонінні Богові як Творцеві, Котрий єдиний гідний нашого поклоніння. Під час останньої кризи ця істина набуде вирішального значення. 

`Знайдіть час, аби поміркувати про неймовірні чудеса створеного світу. Який урок вони можуть викласти нам про Творця? Чому Він один гідний нашого поклоніння?`