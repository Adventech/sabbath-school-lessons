---
title:  Універсальність Євангелія
date:   20/05/2018
---

`Прочитайте Об’явл. 14:6; Матв. 24:14; 28:19. Яка загальна тема об’єднує тексти? Згідно з наведеними віршами, наскільки важливі благовістя й свідчення для виконання нашої місії як Церкви?` 

Можна сказати, що вістка першого ангела в певному розумінні є Великим дорученням (Матв. 28:19), даним тепер у контексті останніх днів. Справді, це «істина для теперішнього часу». 

Зверніть увагу, що в усіх трьох віршах зроблено акцент на благовісті всьому світові: «усякому народові, поколінню, племені й народності», «на свідчення всім народам», «навчіть усі народи». Іншими словами, ця вістка має універсальний характер. Кожна людина має почути її. 

`Прочитайте Гал. 3:22. Чому весь світ має почути Євангеліє?` 

Універсальний характер нашої місії й покликання обумовлений універсальністю гріха. «Усякий народ, покоління, плем’я і народність» порушили Божий Закон і «замкнені під гріхом». Гріхопадіння Адама в Едемі торкнулося кожної людини; будь-який народ, плем’я і покоління стали жертвою гріха. Усі ми стикаємося з прямими наслідками гріха, і, якби не були передбачені ліки від гріха, нам довелося б пожати остаточні плоди – вічну смерть. 

І такі ліки, звичайно ж, були передбачені – це життя, смерть, воскресіння та служіння в Небесному святилищі Ісуса. Христос – єдине вирішення проблеми гріха. Кожній людині необхідно дізнатися про велику надію, подаровану їй Богом в Ісусі Христі. Саме тому адвентисти сьомого дня проповідують по всьому світу, бажаючи донести звістку про Спасителя тим, хто ще не чув її. 

`Чому справа поширення євангельської вістки приносить величезну духовну користь її учасникам? Чому благовістя – це один із найкращих способів приготування до Приходу Ісуса?`