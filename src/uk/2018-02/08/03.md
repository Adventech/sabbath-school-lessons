---
title:  Розбійник на хресті та «Вічне Євангеліє»
date:   21/05/2018
---

В Об’явл. 14:6 ми читаємо про «вічне Євангеліє» – вістку, яку необхідно проголосити світові. Це вістка надії для людей у світі, котрий сам по собі не пропонує жодної надії. 

`Прочитайте уривок Луки 23:32-43. Як ця історія свідчить про велику надію «вічного Євангелія» для всіх грішників?` 

Еллен Уайт наголошує: хоч розбійник не був запеклим злочинцем, проте намагався «заглушити голос сумління», який говорив про Ісуса. Тому він «усе більше занурювався в прірву гріха, аж поки його не схопили і не засудили як злочинця на розп’яття» (Е. Уайт. Христос – надія світу, с. 749). 

Але що з ним сталося? Висячи на хресті, розбійник усвідомив, Ким є Ісус, та вигукнув: «Ісусе, згадай мене, коли прийдеш у Царство Твоє!» (Луки 23:42). 

Що ж відповів Ісус? Хіба Він сказав: «Що ж, друже, Я хотів би тобі допомогти, але тобі не слід було заглушати голос сумління, усе більше занурюючись у безодню гріха»? Хіба Ісус процитував одну зі Своїх нещодавніх проповідей: «Тож кажу вам, що коли ваша праведність не перевищить праведності книжників і фарисеїв, то не ввійдете до Царства Небесного» (Матв. 5:20)? Хіба Ісус якимось чином нагадав розбійникові про його минулі помилки? 

Ні! Натомість Ісус обернувся до розбійника, цього лиходія із зіпсутим характером, злочинця, котрий раніше насміхався з Нього (Матв. 27:44), і, дивлячись на нього як на нову людину, промовив: Просто зараз кажу тобі, просто зараз запевняю тебе, що твій гріх, злочини, помилки прощені і ти «будеш зі Мною в раю!» (Луки 23:43). 

Це і є «вічне Євангеліє», основа вістки першого ангела. Без цієї істини жодні інші наші доктрини про Закон, суботу або стан померлих самі по собі не мають значення. Чи можуть ці істини нести добру звістку без «вічного Євангелія», яка червоною ниткою проходить крізь кожну з них? 

`Яка надія особисто для вас міститься в наведеній історії?`