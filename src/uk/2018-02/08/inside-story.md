---
title:  Місіонерська історія
date:   25/05/2018
---

#### Вогонь 

_Ендрю Макчесні, Адвентистська місія_ 

Ден Фрейн, менеджер комунальної компанії в штаті Мічиган, США, перестав відвідувати протестантську церкву ще в юності. Його дружина, вихована в адвентистській сім’ї, також не була активним членом Церкви. 

Проте настав день, коли Ден захотів повернутися до Бога, тому одного недільного ранку вирушив до своєї колишньої церкви. Однак те, що він побачив і почув, шокувало його. Це була не та церква, яку він колись залишив: тепер вона підтримувала гомосексуалізм та інші небіблійні практики, проти яких виступала ще два десятиліття тому. 

Розчарований Ден розповів про це дружині та зізнався, що хотів би знайти церкву, котра дотримується біблійної істини. Його дружина згадала про адвентистську церкву неподалік міста Маскегон, яку відвідували її батьки. 

Подружжя почало відвідувати богослужіння разом із батьками дружини. Ден прочитав усі книги Еллен Уайт, які зміг знайти. 

У вівторок ввечері після молитовного служіння він зупинив пастора на парковці. 

– Я хочу, щоб ви знали: я готовий, – сказав він. 

– Готові до чого? – запитав пастор. 

– Я готовий укласти заповіт із Господом, – відповів Ден. – Я прочитав більшість книг Еллен Уайт і готовий до цього кроку. Пастор поставив йому основні запитання про віровчення Адвентистської церкви і виявив, що Ден знає відповіді та погоджується з усіма доктринами. Отже, Ден уклав заповіт із Господом, його дружина теж була повторно хрещена, а також їхній син. 

«Я славлю Бога за те, що Ден прийшов до Церкви самостійно, йому ніхто не розповідав істину, і він не спілкувався з євангелістами, – каже пастор Камерон Девашер. – Я знаю, що ні служіння особис того свідчення, ні євангелізм не втратили своєї сили. Та я відчуваю, що є ще багато таких, як Ден, які просто чекають, щоб їх знайшли». 

Пастор упевнений, що досвід Дена також доводить важливість читання книг Еллен Уайт: «Я переконаний у силі Духа пророцтва, тому ми повинні розповсюджувати ці книги». 

Щодо Дена, то він провів безліч євангельських зустрічей у церкві, служив дияконом і брав участь у служінні засудженим. Члени Церкви назвали його «вогнем». 

«Цей чоловік у Церкві менше п’яти років, але весь цей час він активно проповідує Слово Боже і привів багатьох людей до Бога, – говорить Камерон Девашер. – Ден нагадує нам, що служіння в місцевій громаді – це найважливіша євангельська робота зі спасіння душ і учнівства, і кожен член Церкви повинен брати участь у виконанні цієї місії». 