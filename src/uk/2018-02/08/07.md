---
title:  Для подальшого дослідження
date:   25/05/2018
---

Дослідники Біблії вже давно помітили зв’язок між закликом в Об’явл. 14:7: «Поклоніться Тому, Хто створив небо, землю, море і джерела вод!» та четвертою заповіддю про суботу, яка нагадує, що «шість день творив Господь небо та землю, море та все, що в них» (Вих. 20:11 ). Хоч у цих віршах використовується схожа лексика, тільки в тексті книги Об’явлення Господь названий Тим, Хто створив «джерела вод». 

Дослідник Джон Болдуїн дає таке пояснення: «Якщо припустити, що Бог спеціально спонукав автора використати в тексті фразу «джерела вод», виникає запитання: навіщо Ісусові треба було порушувати послідовність елементів у тексті, паралельному Вих. 20:11? Чому ангел згадує саме «джерела вод», а не інші елементи творіння, такі як дерева, птахи, риби або гори? 

Можливо, вказівка на «джерела вод» у контексті Божественної вістки про наближення особливого часу Божого суду наведена з метою привернути увагу читача до попереднього періоду Божого суду... Не виключено, що Бог хотів, аби алюзія на потоп у словах «джерела вод» наголосила на факті, що Він справді є Богом суду, так само як і Богом незмінної вірності й праведності (обидва аспекти відображені в розповіді про біблійний потоп). 

Якщо це так, то уроки потопу повинні спонукати читача серйозно поставитися до нового процесу Божественного суду наприкінці часу, про який тепер проголошує перший вісник з Об’явл. 14» (John Baldwin, ed., Creation, Catastrophe, and Calvary: Why a Global Flood Is Vital to the Doctrine of Atonement, p. 27). 

**Питання для обговорення** 

`1. У тексті Ісаї 53:6 читаємо: «Усі ми блудили, немов ті овечки». Словосполучення «усі ми» єврейською мовою звучить як куллану. У цьому ж тексті Ісая каже, що Господь поклав на Ісуса «гріх усіх нас». Словосполучення «усіх нас» єврейською теж звучить як куллану. Не має значення, наскільки масштабною є проблема гріха, оскільки запропонованого Богом вирішення цієї проблеми більш ніж достатньо! Чи згодні ви з цією думкою?` 

`2. Які ще уроки ми можемо почерпнути з історії про розбійника на хресті? Уявіть собі, що розбійник отримав прощення, був знятий із хреста й залишився живим. Наскільки сильно його нове життя відрізнялося б від колишнього? Як відповідь на це запитання свідчить про здатність Христа змінити наше життя?`