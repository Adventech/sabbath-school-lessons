---
title:  Місіонерська історія
date:   06/04/2018
---

#### Гавайське весілля. Частина 1 

_Бенжі Ліч_ 

Суботній день розпочався за планом. Приблизно тридцять студентів академії Кемпіон, де я звершую служіння капелана, розповсюджували книги Е. Уайт «Дорога до Христа» в містечку, що розкинулося біля підніжжя Скелястих гір у штаті Колорадо. 

Потім, повернувшись до місцевої Адвентистської церкви, де вранці студенти проводили богослужіння, ми переодягнулися й вирушили до розташованого неподалік національного парку Рокі-Маунтін. 

Та коли наш автобус зупинився на мальовничому оглядовому майданчику поблизу гірських вершин, мені відразу захотілося розвернутися й поїхати геть, адже ми побачили кілька десятків людей, одягнених у довгий одяг. Спочатку я подумав, що вони належать до якоїсь східної релігійної групи, тому мені зовсім не хотілося з ними спілкуватися. 

Однак мої студенти попросили п’ять хвилин, щоб розповісти цим людям про Бога. Я неохоче погодився. 

Незабаром один зі студентів повернувся і повідомив: 

– Це не східна релігія. Це гавайське весілля! 

– Гавайське весілля? – здивувався я. – У Колорадо? 

Виявилося, що наречений родом із Гаваїв. Проте, як з’ясувалося, у наречених виникла проблема: їхній священик запізнювався на 45 хвилин. 

– Ви не священик? – звернувся до мене студент. 

Я запевнив його, що їхній священик зараз приїде. Однак він не з’являвся. Ми побачили, що наречена плаче біля машини, і підійшли до неї. Крізь сльози дівчина пояснила, що їхній священик потрапив в аварію і не зможе приїхати. 

Мені стало щиро шкода дівчину. 

– Я думаю, що зможу вам допомогти провести ваше весілля. 

Вона подивилася на мене з подивом: 

– Чому ви так говорите? 

– Тому що я – священик, – відповів я. 

– Та ви не схожі на священика. 

– Дівчино, навіщо мені вас обманювати? – сказав я, дістаючи з гаманця своє посвідчення священнослужителя. Наречена не могла повірити своїм очам. 

– Ви справді священик! Чи могли б ви нас повінчати? Та раптом я засумнівався: 

– Покажіть, будь ласка, ваш дозвіл на шлюб. Я уважно переглянув документ, усе було гаразд. 

– Я вважаю, що можу провести церемонію, – дійшов висновку я. – Отже, як вас звати? 

Студенти, які спостерігали за тим, що відбувається, були в захваті. Кілька хлопців вирішило грати на музичних інструментах до початку церемонії. 

_Бенжі Ліч звершує служіння капелана у Форт-Уерті, штат Техас._