---
title:  Більше, ніж знання
date:   02/04/2018
---

Хоч ми і не можемо пояснити причину виникнення зла, Святе Письмо відкриває, що воно зародилося в серці Люцифера на Небі. Біблія не повідомляє подробиці виникнення зла на Небі. Дивовижні одкровення, які ми знаходимо в працях Еллен Уайт, частково проливають світло на це питання (див. розділ «Чому існують зло і страждання» в книзі «Велика боротьба»). Однак Слово Боже докладно розповідає про виникнення зла на Землі. 

`Прочитайте уривок Бут. 3:1-7. Які фрагменти розповіді свідчать про те, що Адам і Єва винні в трагедії?` 

Найсумніше в цій ситуації те, що Єва добре знала про Божу заборону. Вона повторила Його слова: «Але з плодів дерева, що в середині раю, – Бог сказав: “Не їжте із нього, і не доторкайтесь до нього, – щоб вам не померти”» (Бут. 3:3). Хоч у Писанні нічого не сказано про дотик до дерева, Єва розуміла: скуштувавши плоди дерева, вона помре. 

Тоді сатана цинічно спростував слова Бога. «І сказав змій до жінки: “Умерти – не вмрете!”...» (Бут. 3:4). Абсолютно протилежна заява! Яким би завуальованим спочатку не був підхід сатани до Єви, заволодівши її увагою та побачивши, що вона не чинить опору, він відкрито поставив під сумнів повеління Господа. Трагічний факт: Єва усвідомлювала, що робить. Вона не могла заявити: «Я не знала!» 

Єва чудово все знала! Проте всупереч цьому знанню, вона згрішила. І якщо навіть у досконалому оточенні Едему самого лише знання було недостатньо, аби втримати від гріхо падіння Єву (а потім і Адама, котрий також знав істину), нам не слід вважати, що самого лише знання достатньо для нашого спасіння. Так, нам необхідно знати, що говорить Слово Боже, але водночас ми маємо коритися йому. 

`Бог сказав одне, сатана – інше. Усупереч отриманому від Бога знанню, Адам і Єва прислухалися до сатани. На жаль, відтоді протягом тисячоліть майже нічого не змінилося. Як ми можемо уникнути такої ж помилки?`