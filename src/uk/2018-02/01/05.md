---
title:  «З вами по всі дні аж до кінця віку»
date:   04/04/2018
---

Книга Об’явлення передвіщає гоніння, яких зазнаватиме Божий народ протягом більшої частини історії Церкви. 1260 днів з Об’явл. 12:6 (див. також Об’явл. 12:14) указують на 1260 років гонінь щодо Церкви. 

«Ці гоніння почалися ще за Нерона, приблизно від часу мученицької смерті Павла, і тривали з більшою або меншою силою протягом довгих століть. Християн неправдомовно звинувачували в найжахливіших злочинах; їх вважали винуватцями всіх бід, зокрема голодоморів, епідемій і землетрусів. Коли вони ставали загальновизнаним об’єктом ненависті й підозрінь, шпигуни були готові задля особистої вигоди зрадити невинних. Їх засуджували як державних бунтівників, противників релігії, бич суспільства. Багатьох із них було кинуто диким звірам, інших живими спалювали в амфітеатрах» (Е. Уайт. Велика боротьба, с. 40). 

Того самого часу жінка, яка символізує Церкву, утекла до пустелі (Об’явл. 12:6). Текст повідомляє, що їй було дано два крила великого орла, а це надало можливість полетіти туди, де можна сховатися. У пустелі жінка отримала допомогу, тому змій, або сатана, не зміг наздогнати її (Об’явл. 12:14). Бог завжди охороняв Останок, навіть під час великих гонінь, і Він знову здійснить це наприкінці часу. 

`У контексті розмови про лиха останнього часу Христос сказав Своїм послідовникам: «І ось Я з вами по всі дні аж до кінця віку!» (Матв. 28:20). Як нам слід розуміти цю дивовижну обітницю, знаючи про мученицьку смерть безлічі Його послідовників? (Див. Римл. 8:31-39 і Матв. 10:28).` 

Ніщо – ні гоніння, ні голод чи навіть смерть – не може відлучити нас від Божої любові. Присутність Христа з нами зараз або наприкінці часу не означає, що ми завжди будемо вільні від болю, страждань, випробувань чи смерті. Нам не були обіцяні такі привілеї в земному житті. Однак завдяки Ісусові та Його подвигу заради нас ми можемо жити, довірившись обітниці про те, що Бог перебуватиме з нами в усіх випробуваннях і дасть нам вічне життя на Новому Небі й Новій Землі. Незважаючи на всі майбутні випробування, ми можемо жити з надією і разом з Павлом сміливо заявити: «А тепер приготовлено мені вінець праведності, який того дня дасть мені Господь, справедливий Суддя, і не лише мені, а й усім, хто полюбив Його прихід» (2 Тим. 4:8). Усі, «хто полюбив Його прихід», можуть претендувати на ці надію й обітницю.