---
title:  Війна на Небі і на Землі
date:   03/04/2018
---

Гріхопадіння наших прабатьків занурило світ у гріх, зло і смерть. Люди можуть сперечатися щодо безпосередніх причин цього або шукати винного, але хто може спростувати реальність сум’яття, насильства, потрясінь і боротьби, які всіх нас доводять до розпачу? 

Ми говоримо про вселенську війну, про вселенський конфлікт, і це правильно. Однак, незважаючи на вселенські витоки конфлікту, розгортається він тут, на Землі. Фактично біблійна історія – від гріхопадіння в Едемі до заключних подій перед Другим приходом Христа – це виклад великої боротьби. Ми живемо в епіцентрі цього конфлікту. Слово Боже пояснює нам, що відбувається зараз, які події залишилися позаду та, найважливіше, чим усе це закінчиться. 

`Прочитайте уривок Об’явл. 12:1-17. Відповідно до цього розділу, які битви розгортаються на Небі і на Землі?` 

Ми бачимо битву на Небі, а також битви на Землі. Перша битва – між сатаною в образі змія (Об’явл. 12:7-9) та Михаїлом («подібним до Бога» – переклад з єврейської). Бунтівник Люцифер став відомий як сатана (супротивник), котрий як створена істота боровся проти вічного Творця, Ісуса (див. Євр. 1:1, 2; Івана 1:1-4). 

Люцифер повстав проти свого Творця. Велика боротьба – не двобій богів. Це повстання творіння проти свого Творця, а також демонстрація бунту через напади на все, створене Богом. 

Зазнавши поразки в боротьбі проти Христа на Небі, сатана намагався переслідувати Його на Землі відразу після народження Ісуса в тілі (див. Об’явл. 12:4). Зазнавши поразки в боротьбі проти Немовляти Христа, виявившись безсилим подолати Його в пустелі й пізніше на хресті, сатана розв’язав війну проти народу Христа. Ця війна лютує протягом більшої частини історії християнства (див. Об’явл. 12:6, 14-16) і триватиме до самого кінця, доки сатана не зазнає ще однієї поразки, цього разу вже під час Другого приходу Христа. 

`Прочитайте тексти Об’явл. 12:10-12. Яку надію ми знаходимо в цих віршах на тлі зображеної в розділі боротьби?`