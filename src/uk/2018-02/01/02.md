---
title:  Падіння досконалої істоти
date:   01/04/2018
---

Якщо поняття вселенського конфлікту лежить в основі біблійного вчення, виникає низка запитань. Немаловажне запитання: «Як усе це почалося?». Оскільки Всесвіт створив люблячий Бог, цілком справедливо вважати, що зло, насильство й боротьба не входили в Божий задум про створення світу. Конфлікт виник незалежно від створення світу, тому, звичайно, не був його наслідком. Проте ця боротьба реальна, і кожен з нас залучений у неї. 

`Прочитайте тексти Єзек. 28:1, 2, 11-17; Ісаї 14:12-14. Що ці вірші повідомляють нам про падіння Люцифера й виникнення зла?` 

Люцифер був досконалою істотою на Небесах. Як беззаконня могло зародитися в досконалій істоті, котра перебувала в досконалому оточенні? Ми не знаємо. Єдине пояснення цьому явищу дає Біблія, називаючи його «таємницею беззаконня» (2 Сол. 2:7). 

Не існує жодної іншої причини падіння Люцифера, крім зловживання свободою волі, якою Бог наділив усі Свої розумні створіння. Еллен Уайт пише про це: «Неможливо логічно пояснити виникнення гріха та причини його існування... Гріх – це непрошений гість, присутність якого нічим не може бути виправдана. Це нез’ясована таємниця; і виправдовувати гріх – значить захищати його. Якби можна було знайти причину або пояснити його існування, то він перестав би бути гріхом» (Велика боротьба, с. 492, 493). 

Замініть слово «гріх» словом «зло», і твердження не змінить свого значення. «Неможливо логічно пояснити виникнення зла та причини його існування... Зло – це непрошений гість, присутність якого нічим не може бути виправдана. Це нез’ясована таємниця; і виправдовувати зло – значить захищати його. Якби можна було знайти причину або пояснити його існування, то воно перестало би бути злом». 

`Подумайте про те, яким чином ви розпоряджаєтеся свободою волі. Чому нам необхідно з великою обережністю й молитвою обдумувати кожне наше рішення?`