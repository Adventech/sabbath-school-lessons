---
title:  Місіонерська історія
date:   08/06/2018
---

#### Євангелізм за допомогою капелюхів і футболок 

_Ендрю Макчесні, Адвентистська місія_ 

Тоні Поус, який відсидів дев’ять місяців за ненавмисне вбивство людини в бійці, почав шукати близького спілкування з Господом після свого дивовижного звільнення із в’язниці в штаті Аляска. 

Оскільки йому не було куди йти, він попрямував до адвентистського центру для колишніх в’язнів в Анкориджі. Тоні почав відвідувати ранкові богослужіння й молитовні зустрічі по середах і п’ятницях. Також він дотримувався суботи. 

«Я вперше знайшов справжню християнську сім’ю», – говорить він. 

У серці Тоні з’явилося бажання поділитися своєю любов’ю до Ісуса, і він вирішив заснувати вуличне служіння. П’ять днів на тиждень Тоні розповсюджує буклети, які містять Благу вістку, книги з біблійними обітницями, їжу й одяг. Він молиться з незнайомими людьми і розповідає їм про Ісуса. 

Тоні виявив: якщо носити капелюх або футболку з написом «Довіряй Ісусові», то легко знайти привід, щоб розпочати розмову. 

«Це потужний інструмент для свідчення, – пояснює він. – Багато людей підходить до мене і запитує про Бога. Якщо їм цікаво, я розповідаю про те, як Бог змінив моє життя». 

Однак найбільшим переживанням Тоні була його власна родина. Після свого звільнення він зателефонував своїй самотній матері до Шелтона, Вашингтон. 

«У мене до тебе є лише єдине прохання, – сказав він їй. – Я прошу тебе пройти ці біблійні курси». 

Жінка погодилася і в результаті кинула курити та позбулася п’ятнадцяти зайвих кілограмів. Також вона почала дотримуватися суботи! 

«Я впевнений, що мама ніколи не буде колишньою після цих курсів, – говорить Тоні. – Це велика сила Божа». 

Сьогодні Тоні шукає нові способи розповісти про Ісуса. Одного разу в суботу після богослужіння він зустрів людину з великим білим хрестом у руках. Чоловік пояснив, що носить цей хрест по всьому світу протягом шести років, і, почувши історію Тоні, подарував цей хрест йому. 

Тоні потрібен був певний час, щоб наважитися пронести хрест через міський квартал. Та коли він це зробив, реакція була приголомшливою. 

«Люди сигналили, махали руками і підносили хвалу Господу, – розповідає Тоні. – Це було неймовірно». 

Тоні не впевнений, що такий хрест – найкращий спосіб засвідчити про Ісуса. Однак він точно знає, що його одяг з написом «Довіряй Ісусові» приносить свої плоди. Чоловік хоче підтримати своє вуличне служіння, продаючи капелюхи й сорочки через Інтернет. 

«Бог послав мені в серце цей вогонь для поширення Благої вістки, і він досі горить у мені», – зізнається Тоні. 