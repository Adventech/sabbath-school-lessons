---
title:  США в пророцтві
date:   04/06/2018
---

Люди зі зрозумілих причин запитують: «Яким чином Рим міг би сьогодні або в майбутньому досягнути рівня впливу, описаного в 13-му розділі книги Об’явлення?» Уже давно минули часи, коли він міг командувати арміями. Відповідь на це запитання можна знайти також у 13-му розділі книги Об’явлення. 

`Прочитайте Об’явл. 13:11, 12. Які ознаки допомагають нам визначити, кого символізує ця влада?` 

Попередній звір, у якому протестанти довгий час вбачали Рим, отримав владу на 42 місяці (Об’явл. 13:5). Сорок два місяці – той самий період, що й «одного часу, і часів і половини часу» (Дан. 7:25), три з половиною роки (Об’явл. 12:14) або 1260 пророчих днів (Об’явл. 12:6), – час, протягом якого папська влада гнобила своїх противників. На підставі принципу «день за рік» можна визначити, що цей пророчий період розпочався 538 року з піднесення папства і закінчився 1798 року, коли папа римський був узятий у полон. У цей час, згідно з пророцтвом, папська влада отримала смертельну рану. 

Приблизно в цей же історичний період, ближче до закінчення «сорока двох місяців» (1798 рік), виникає ще одна влада (див. Об’явл. 13:11; 13:1). Ця влада виходить із землі, на противагу своїм попередникам, що виходять із моря (див. Дан. 7:2, 3). Образ моря вказує на велике скупчення людей: «І каже він мені: Води, які ти бачив, – де сидить розпусниця, – це народи, люди, племена й народності» (Об’явл. 17:15). А земля, навпаки, є символом малонаселених частин світу. 

З цих та інших причин представлена влада символізує Сполучені Штати Америки, які виникли у відносно безлюдній частині світу і не мали потреби скидати інші великі імперії. 

«Яка нація Нового світу постала 1798 року, обіцяючи стати великою і могутньою державою та привертаючи до себе увагу всього світу? Пояснення цього символу не допускає жодного сумніву. Одна-єдина держава точно виконала це пророцтво. Це Сполучені Штати Америки» (Е. Уайт. Велика боротьба, с. 440). 

І хоч ця влада спочатку зображена звіром із двома ягнячими рогами, що символізує лагідність, говорити вона буде, «як змій» (Об’явл. 13:11); а це вказує на час гонінь на зразок тих, які відбувалися при попередній владі. Крім того, уривок Об’явл. 13:11-17 дає відповідь на запитання про те, яким чином Рим зможе здобути вплив, передбачений у пророцтві. За ним стоятимуть могутні Сполучені Штати Америки!