---
title:  «Вавилон великий»
date:   06/06/2018
---

`Прочитайте наведені тексти. Що вони повідомляють про Вавилон? Єрем. 51:6, 7, 53, 57; Зах. 2:7; Об’явл. 17:5, 6; 18:2, 3.` 

Як ми досліджували вчора, Вавилон як столиця фальшивого поклоніння має тривалу історію. Це влучний символ влади останнього часу, яка ошукує народи. 

`Порівняйте червоного дракона, морського звіра і звіра багряного (Об’явл. 12:3; 13:1-3; 17:3). У чому вони схожі, а чим відрізняються?` 

Кожен зі згаданих звірів має сім голів і десять рогів, а загальна кількість голів і рогів тварин із 7-го розділу книги Даниїла становить сім голів і десять рогів. Кожне наступне царство було споруджене на попередньому. Тому «багряний звір» поєднує в собі елементи червоного дракона, морського звіра (які символізують відповідно язичницький і папський Рим) та земного звіра (Об’явл. 13:11-14), «уособлюючи всі три ворожі Богові сили» (Жак Дюка. Таємниці Об’явлення. Апокаліпсис через призму єврейського мислення, Заокський: Источник жизни, 2017, с. 174). У 17-му розділі книги Об’явлення є ще один персонаж – жінка, яка сидить на багряному звірові й символізує незаконний союз релігійної та політичної влади. Ця жінка – повна протилежність непорочної жінки з 12-го розділу книги Об’явлення: 

| Непорочна жінка (Об’явл. 12) | Розпусниця (Об’явл. 17) |
| ------------ | ------------ |   
| На небі | Сидить на водах |  
| Одягнена в сонце | Одягнена в пурпур і кармазин |  
| На її голові вінець із дванадцяти зірок | Прикрашена золотом, коштовними каменями й перлами |  
| Зазнала нападу дракона | Її підтримує дракон |  
| Мати Останку | Мати розпусниць |  


Як «матір розпусниць», Вавилон докладав зусиль для самовідтворення. Віровідступницька материнська церква має безліч віровідступницьких дочок. Однак Бог не несе відповідальності за помилки та злодіяння відступницького християнства. Істинний народ Господа, хоч і зазнає нападів сатани, існує протягом багатьох століть. 

У тексті Об’явл. 14:8 уже звучало попередження про падіння Вавилону або відступництво від істини, яке зрештою веде до заключного спокушення та прийняття знаку звіра (Об’явл. 14:9-11). Це попередження повториться ще з більшою силою, досягнувши своєї кульмінації в останньому заклику до Божого народу вийти з Вавилону й приєднатися до Божої Церкви останку наприкінці часу (Об’явл. 18:1-4).