---
title:  «Вийди з неї, народе Мій»
date:   07/06/2018
---

Протягом багатьох років дослідники біблійних пророцтв з великим зацікавленням спостерігали за подіями у світі, особливо за тими, які, на їхню думку, стосуються кінця часу. Подумайте, наприклад, про роль Сполучених Штатів Америки. Ще 1851 року деякі адвентисти ототожнювали Америку з владою другого звіра (Об’явл. 13:11-15), що було досить дивно з огляду на становище США в той час. У середині 1800-х років найбільш впливовими залишалися країни Старого cвіту: Пруссія, Франція, Австро-Угорщина й Англія. У той час американська армія мирного часу налічувала близько 20 тисяч осіб, що становило лише десяту частину військ, які брали участь у битві при Ватерлоо (1815). У 1814 році британці захопили і спалили Вашингтон, округ Колумбія. У 1867 році індіанці на чолі з вождем Сидячим Биком розгромили Сьомий кавалерійський полк генерала Кастера. Таким чином, навіть після того, як деякі тлумачі ототожнили Сполучені Штати з владою, котра в майбутньому нав’язуватиме світові «знак звіра», американський народ усе ще боровся з корінним населенням на власній землі й не завжди здобував перемогу! 

Немає жодних сумнівів, що світові події відбуваються саме в такій послідовності, у якій повинні відбуватися згідно з біблійним пророцтвом. Багато подій ще тільки має здійснитися в міру наближення до кінця. Саме тому, говорячи, наприклад, про «знак звіра», важливо наголошувати, що на даний момент його не має ніхто, незалежно від того, чи дотримується він четвертої заповіді, чи ні. 

`Прочитайте Об’явл. 18:1-4. Про що йдеться у віршах і чому нам важливо пам’ятати про це? Що вони повідомляють про нашу місію у світі?` 

Наведені вірші в похмурих тонах описують стан світу в політичній, моральній і духовній сферах. Вони показують згубний вплив фальшивого релігійного вчення у світі. Водночас вірші вселяють велику надію, оскільки ангел, який сходить із Неба, освітлює світ своєю славою. Потім звучить заклик вийти з Вавилону, звернений до вірного Божого народу – тих, кому ще не відкрилося необхідне знання. Це означає, що до самого кінця Божий народ, котрий вийшов із Вавилону, має працювати заради тих, хто все ще перебуває в ньому. 

`Як нам слід розуміти факт, що Господь називає частину людей, котрі перебувають у Вавилоні, «Своїм народом»? (Див. Івана 10:16). Чому для нас важливо пам’ятати про це, коли ми спілкуємося з людьми?`