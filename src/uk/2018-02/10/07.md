---
title:  Для подальшого дослідження
date:   08/06/2018
---

Напади сатани на Божий Закон – це напади на Самого Бога, на Його авторитет і правління. В останні дні, під час кульмінаційних подій останньої кризи сатана атакуватиме тих, хто зберігає «Божі заповіді» (Об’явл. 12:17; 14:12), адже вони виявляться єдиними людьми на Землі, котрі відмовилися поклонитися йому в особі його земних представників. Війна, яку диявол колись розв’язав проти Бога на Небесах, продовжилася тут, на Землі, але так само, як лукавий зазнав поразки на Небі, він буде переможений і на Землі. 

«На самому початку великої боротьби на Небесах сатана мав на меті повалити Закон Божий. Щоб досягти цього, він повстав проти Творця. Вигнаний через це з Неба, він продовжує ту саму справу на Землі. Вводити людей в оману і спонукати їх до порушення Закону Божого – це найголовніша мета сатани. Незалежно від того, чи досягається це порушенням всього Закону, чи тільки однієї із заповідей, врешті-решт результат неминуче той самий. Бо хто «згрішить в одному», той виявляє зневагу до всього Закону; своїм впливом і прикладом він свідчить про те, що стоїть на боці беззаконня, і тому «стає винним у всьому» (Якова 2:10)» (Е. Уайт. Велика боротьба, с. 582). 

**Питання для обговорення** 

`1. Обговоріть у класі події, що відбуваються у світі. Яким чином вони вказують на те, що має відбутися в останні дні? Що ще має здійснитися? Як ми можемо навчитися уважно відстежувати ознаки часу, уникаючи фанатизму, встановлення дат і однозначних прогнозів щодо того, про що Біблія й Еллен Уайт не говорять однозначно?` 

`2. Що означає поклонятися чомусь або комусь? Чому поклоніння гідний тільки Бог?` 

`3. Поміркуйте над істиною про те, що Бог ще має народ у Вавилоні. Як це вказує на наш обов’язок продовжувати благовістити людям, незалежно від їхніх політичних чи релігійних переконань?`