---
title:  Америка і Вавилон
date:   02/06/2018
---

### Біблійні тексти для дослідження: 
Об’явл. 13:1-12; 14:9-11; 16:2; 19:20; 20:4; Єрем. 51:6, 7, 53, 57; Об’явл. 18:1-4.

> <p>Пам’ятний вірш</p> 
> «І повстане того часу Михаїл, великий той князь, що стоїть при синах твого народу, і буде час утиску, якого не було від існування люду аж до цього часу. І того часу буде врятований із народу твого кожен, хто буде знайдений записаним у книзі» (Дан. 12:1). 

У попередньому уроці ми розглядали «лжетрійцю» – сатану (змія) та дві земні влади, які, об’єднавши зусилля, спричинять гоніння на Божий народ. Одна із цих влад, морський звір (Об’явл. 13:1-10), змальований як помісь леопарда, ведмедя і лева (Об’явл. 13:2) – образів, узятих безпосередньо з Дан. 7:4-6. В уроці 6 ми побачили, що в розділі 7 книги Даниїла після Вавилону (лева), Мідо-Персії (ведмедя) і Греції (пантери) до влади приходить Рим – остання земна сила. Спочатку це був язичницький Рим, який згодом перетворився на папський Рим, представлений малим рогом у Дан. 7:7, 8, 19-21, 23-25. Малий ріг з’явився на голові саме четвертого звіра. Також ми бачимо, що чимало з характерних рис папського Риму, описаних у 7-му розділі книги Даниїла, властиві й морському звірові з Об’явл. 13:1-10. Тому дослідники Біблії вважають: згідно з 13-м розділом книги Об’явлення, папський Рим буде одним із головних противників Бога та Його народу в подіях останнього часу. 

Однак папський Рим – не єдиний противник. Пророче одкровення показує ще одну владу. Цього тижня ми зосередимо увагу на подіях і персонажах 13-го розділу книги Об’явлення. Вивчаючи урок, ми шукатимемо відповідь на запитання: «Яке значення мають ці події та як можна приготуватися до них?».