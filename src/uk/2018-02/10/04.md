---
title:  Питання поклоніння 
date:   05/06/2018
---

Протягом усієї священної історії Господь незмінно мав справу з тими, хто впадав в ідолопоклонство та інші форми поклоніння фальшивим богам (див. Матв. 4:8-10). Згідно з 13-м розділом книги Об’явлення, під час останньої кризи знову стоятиме питання поклоніння. Знов Божий народ повинен буде вибрати, кому поклонятися і служити (див. І. Нав. 24:15). 

У другому уроці «Даниїл і кінець часу» ми вивчали історію трьох єврейських юнаків, яким було наказано: «Поклоніться золотому бовванові» (Дан. 3:5). Також ми побачили, як у 13-му розділі книги Об’явлення тими ж словами, що й у 3-му розділі книги Даниїла, описані гоніння, яких зазнає Божий народ наприкінці часу. Ми переконалися, що події 3-го розділу книги Даниїла передвіщають події останніх днів, описані в 13-му розділі книги Об’явлення. У розповіді Даниїла всім було наказано поклонитися золотому ідолові під загрозою опинитися в розпаленій печі. В Об’явл. 13 звучить аналогічна загроза: «Аби той, хто лише не поклониться образові звіра, був убитий» (в. 15). 

`Прочитайте Об’явл. 14:9-11; 16:2; 19:20; 20:4. Що ці тексти повідомляють про те, наскільки важливим стане питання поклоніння?` 

Вавилон завжди був столицею фальшивого поклоніння. Будівничі Вавилонської вежі бажали, подібно до Люцифера, піднестися «понад гори хмар» (Ісаї 14:14), а також «підстрахуватися» на випадок ще одного всесвітнього потопу. Отже, вони відмовилися повірити Божому запевненню в тому, що на Землі більше не буде потопу (Бут. 9:8-11). 

Ново-Вавилонська імперія аналогічним чином звеличувала діла людських рук. Навуходоносор вихваляв побудований ним «величний Вавилон» (Дан. 4:27). Пізніше цар Валтасар наказав принести золотий посуд Божого храму на бенкет, і всі присутні «пили вино й славили богів золотих та срібних, мідяних, залізних, дерев’яних та камінних» (Дан. 5:3, 4). Зверніть увагу, що унікальний храмовий посуд був наповнений п’янким вином, яке притуплює розум. Зрештою Вавилон був завойований і в місті загинуло багато людей. Правдоподібний зовнішній вигляд може обманути нас, приховуючи в собі «вавилонське вино». Фальшиве поклоніння й фальшиві ідеї досить поширені в царстві сатани. 

`Як ми можемо перевірити, що не залучені зараз до якогось фальшивого поклоніння?`