---
title:  Місіонерська історія
date:   11/05/2018
---

#### Повне коло 

_Брітані Флетчер_ 

Напередодні Нового року, коли я вийшла з дому винести сміття, до мене підійшов молодий чоловік. «Я проводжу опитування, яке може допомогти суспільству, – сказав він. – Чи погодитеся ви взяти в ньому участь?» 

Доброзичливий незнайомець виявився волонтером, який разом з іншими був присутній на щорічній конференції молодіжної організації адвентистів сьомого дня в Луїсвіллі. Тоді я навіть не підозрювала, що через рік буду так само ходити з дому в дім і проводити таке ж опитування. 

Ознайомившись з анкетою, яку мені дав волонтер, я обвела цікаві для мене пункти про вивчення Біблії. Приблизно півроку нічого не відбувалося. 

Однак у травні мама сказала мені, що до нас додому приходив чоловік, щоб вивчати Біблію. Він приходив шість разів, але через навчання я постійно пропускала ці зустрічі. У червні біблійний працівник Рамон прийшов, коли я була вдома, і ми нарешті призначили час для вивчення Біблії в місцевому кафе по п’ятницях. 

Нічого не знаючи про адвентистів, я була активним членом церкви іншої деномінації, до якої належала з дитинства, і навіть їздила в місіонерські поїздки. Однак я не відчувала бажаного зв’язку з Ісусом. Я постійно молилася про те, щоб стати ближчою до Нього. 

Відповіддю на мої молитви став Рамон. 

Незабаром я запропонувала зустрічатися для вивчення Біблії двічі на тиждень. Я втілювала в життя все, про що дізнавалася. Коли я змінила свій спосіб життя й харчування, моє життя почало покращуватися. Мені подобається вірш, записаний у Посланні до римлян: «І не пристосовуйтеся до цього віку, але змінюйтеся оновленням [вашого] розуму, щоб ви пізнавали, що є Божа воля: добре, приємне і досконале» (Римл. 12:2). 

Це «оновлення розуму» розширило мій світогляд. Зараз я студентка, і моєю метою є не тільки отримання хороших оцінок, адже я розумію, що насамперед навчаюся для Господа. Я вивчаю логопедію та хочу, щоб мої знання принесли користь людям. 

У церкві Рамона я дізналася про заплановану в грудні 2016 року молодіжну конференцію в Х’юстоні, штат Техас. Я приєдналася до Адвентистської церкви незадовго до початку цієї конференції. 

Разом із волонтерами я ходила по домівках, проводячи опитування. Мене охопило сильне хвилювання, коли я побачила, як декілька людей зазначило в анкеті, що вони хотіли б вивчати Біблію. В очах одного юнака я побачила ту саму спрагу, яка була в мене рік тому. Я молюся, щоб і його життя змінилося завдяки силі Божій, як колись це сталося зі мною. Адже я знаю силу простого опитування! 

_Брітані Флетчер, 22 роки, навчається на останньому курсі за спеціальністю «Логопедія» в Луїсвіллі, Кентуккі._