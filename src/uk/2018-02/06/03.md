---
title:  Закон і гріх
date:   07/05/2018
---

Учора ми досліджували вірші Римл. 7:15-25, де йдеться про реальність гріха для кожної людини, навіть для християн. А в попередніх текстах Павло говорить про Закон, який показує, наскільки поширений і згубний гріх. 

`Прочитайте Римл. 7:1-14. Який існує зв’язок між Законом та гріхом? Що ці тексти повідомляють про неможливість отримати спасіння за допомогою Закону?` 

У прочитаних віршах простежуються дві ключові думки. По-перше, Павло показує, що проблема полягає не в Законі, адже «Закон – святий, і заповідь – свята, і праведна та добра». Проблема полягає в гріху, який веде до смерті. По-друге, Закон не здатний спасти нас від гріха і смерті; він тільки вказує на проблему гріха і смерті, робить її більш очевидною, проте не пропонує способу її вирішення. 

Тільки поверховий читач може використовувати ці вірші, нехтуючи безліччю інших, щоб доводити, ніби Закон Десяти Заповідей скасований. Така думка суперечить позиції Павла. Якщо Закон був скасований, тоді все, про що Павло пише в наведених віршах, втрачає будь-який сенс. Його аргумент доцільний тільки за умови, що Закон продовжує діяти, оскільки саме Закон указує на реальність гріха й обумовлену цим необхідність Євангелія. «То що ж скажемо? Хіба Закон – то гріх? Зовсім ні! Але я пізнав гріх тільки через Закон. Я не знав би пожадливості, якби Закон не говорив: Не пожадай» (Римл. 7:7). 

`Уважно прочитайте Римл. 7:13. Що Павло пише не тільки про Закон, а й про його необхідність?` 

Закон не вбиває, це робить гріх, а Закон показує смертоносну дію гріха. Закон добрий, бо вказує на гріх, однак він не може вирішити проблему гріха, це робить тільки Євангеліє. Павло переконаний, що спасенні в Христі покликані «служити в оновленні духа» (Римл. 7:6). Це означає мати довірчі взаємини з Ісусом і в питанні спасіння покладатися на Його заслуги й праведність (про це ми неодноразово говорили при вивченні Послання до римлян). 

`Яким чином ваш особистий досвід дотримання Закону вказав вам на вашу потребу в Божій благодаті?`