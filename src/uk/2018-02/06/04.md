---
title:  Від суботи до неділі?
date:   08/05/2018
---

Ми, адвентисти сьомого дня, часто чуємо, як християни з інших конфесій заявляють, що Закон скасований і ми живемо не під Законом, а під благодаттю. Проте насправді вони стверджують, що скасована тільки четверта заповідь, а сьомий день, субота, замінений першим днем, неділею, на честь воскресіння Ісуса. Вони також вірять, що біблійні тексти доводять це. 

Нижче наведені найбільш поширені тексти з Нового Завіту, котрі, як вірить чимало християн, свідчать, що субота була перенесена із сьомого дня в Старому Завіті на перший день у Новому. Читаючи наведені тексти, подумайте: чи справді вони свідчать про зміну дня поклоніння чи просто описують події певного дня, не повідомляючи про жодні зміни? 

`Прочитайте Івана 20:19-23. Чому учні зібралися разом? Чи повідомляють наведені тексти, що це було богослужіння на честь воскресіння Ісуса, як стверджують деякі віруючі?` 

`Прочитайте Дії 20:6, 7. Чи йдеться в текстах про те, що субота була замінена неділею, першим днем тижня? Див. також Дії 2:46.` 

`Прочитайте 1 Кор. 16:1-4. Крім інформації про те, що першого дня тижня віруючі відкладали вдома приношення, чи містить уривок повеління про перенесення дня поклоніння із суботи на неділю?` 

Ось і вся суть текстологічного «свідчення», яке використовують для просування хибної доктрини про заміну сьомого дня, суботи, першим днем тижня. Жоден текст про те, як віруючі збиралися в неділю з тієї чи іншої причини, не підтверджує, що ці зібрання були богослужіннями, які регулярно відбувалися першого дня тижня замість сьомого дня – суботи. Цей «аргумент» – лише спроба надати тексту неправильного значення, обумовленого багатовіковою християнською традицією дотримання неділі.