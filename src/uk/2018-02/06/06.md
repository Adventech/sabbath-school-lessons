---
title:  Спроба змінити суботу
date:   10/05/2018
---

Божий Закон, Десять Заповідей, залишається актуальним (див. також Якова 2:10-12), і цей Закон містить заповідь про сьомий день – суботу. Чому ж більшість християн дотримується неділі, якщо для цього немає біблійного обґрунтування? 

У 7-му розділі книги Даниїла йдеться про виникнення чотирьох великих царств: Вавилона, Мідо-Персії, Греції, а також Риму – четвертої й останньої земної імперії. У більш пізній період Римської імперії виникає влада малого рогу (Дан. 7:8). Він залишається частиною Римської імперії, але в її пізньому періоді. Ця влада символізує папство, яке походить безпосередньо з Риму й досі є його частиною. Томас Гоббс у XVII столітті писав: «І кожний, хто займеться питанням про походження цієї великої церковної влади, легко помітить, що папство являє собою не що інше, як привид померлої Римської імперії, який сидить у короні на її могилі» (Thomas Hobbes, Leviathan, p. 463). 

`Прочитайте Дан. 7:23-25. Як ці тексти допомагають нам зрозуміти витоки традиції дотримання неділі?` 

Читаючи наведені тексти арамейською мовою – мовою оригіналу, ми дізнаємося з 25-го вірша, що представлена малим рогом влада «задумала» змінити Закон. Але яка земна влада здатна змінити Божий Закон? 

І хоч історія не зберегла всіх деталей, ми достовірно знаємо, що під впливом папського Риму біблійна практика дотримання сьомого дня, суботи, була замінена людською традицією дотримання неділі. Ця традиція настільки глибоко пустила коріння, що протестанти в переважній більшості підтримують її навіть у XXI столітті. Сьогодні більшість протестантів продовжує дотримуватися першого дня тижня, замість того щоб виконувати біблійну заповідь про сьомий день. 

`Прочитайте уривок Об’явл. 13:1-17 та порівняйте його з текстами Дан. 7:1-8, 21, 24, 25. Які схожі образи використані в уривках, щоб допомогти нам уявити події останніх днів?` 

Використовуючи образи, які взяті безпосередньо з книги Даниїла та стосуються пізнього (папського) періоду Риму, книга Об’явлення вказує на гоніння останнього часу, яких зазнають ті, хто відмовиться виконувати постанови влади. 

`Прочитайте тексти Об’явл. 14:6, 7, звернувши особливу увагу на вірш 7, який копіює мову четвертої заповіді (Вих. 20:11). Яким чином ці вірші свідчать про ключову роль суботи під час кризи останнього часу, пов’язаної з поклонінням?`