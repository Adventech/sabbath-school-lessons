---
title:  Сьомий день у Новому Завіті
date:   09/05/2018
---

Як ми вчора з’ясували, тексти, найчастіше використовувані для просування ідеї про заміну суботи неділею, не містять нічого подібного. Фактично кожна згадка в Новому Завіті про сьомий день, суботу, показує, що його продовжували дотримуватися, як того вимагала одна з Божих Заповідей. 

`Прочитайте Луки 4:14-16, 31; 23:55, 56. Що ці уривки повідомляють про сьомий день, суботу, до і після смерті Христа?` 

Зверніть увагу, що жінки, які ходили з Христом, «в суботу спочивали, згідно із заповіддю» (Луки 23:56). Безперечно, ідеться про четверту заповідь, написану Богом на кам’яній скрижалі. Таким чином, у нас немає жодних підстав уважати, що Христос навчав людей чогось іншого, окрім як дотримання Божих Заповідей, включаючи заповідь про суботу. Сам Христос сказав Своїм учням: «Якщо любите Мене, ви будете дотримуватися Моїх заповідей» (Івана 14:15). Його Заповіді, яких дотримувався Він Сам, включали заповідь про сьомий день – суботу. Якщо навіть припустити, що субота була замінена на неділю, то хіба жінки-мироносиці не знали б про це? 

`Прочитайте уривки Дії 13:14, 42-44; 16:12, 13; 17:2; 18:4. Які аргументи наведені у віршах щодо дотримання сьомого дня, суботи? А які аргументи можна знайти щодо дотримання першого дня тижня?` 

У запропонованих текстах немає жодного доказу заміни суботнього дня недільним. Навпаки, вони ясно вказують на стійку практику дотримання суботи першими християнами. 

Особливо примітний вірш Дії 16:13, оскільки описані події відбуваються за межами синагоги. Віруючі збиралися на березі річки, куди «за звичаєм» приходили молитися. І робили вони це в суботу, через багато років після смерті Ісуса. Ніщо в цих текстах не вказує на заміну суботи неділею. 

`Яким чином, виявляючи тактовність та не засуджуючи, ви можете свідчити про суботу людям, котрі дотримуються неділі?`