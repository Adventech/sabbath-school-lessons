---
title:  Обітниця
date:   06/05/2018
---

Одна з найбільших обітниць Біблії записана в Римл. 8:1: «Тож немає тепер жодного осуду тим, які в Ісусі Христі [ходять не за тілом, а за Духом]». Ці слова – своєрідна кульмінація, підсумок викладених вище думок. Дослідивши питання, викладені Павлом у попередніх текстах, ми зможемо краще зрозуміти надію й обітницю, які містяться в першому вірші. 

`Прочитайте Римл. 7:15-25. У чому суть слів Павла та яким чином вони надають переконливості його словам у Римл. 8:1?` 

Хоч християни продовжують дебатувати про те, чи писав Павло конкретно про себе як про віруючого чи використав узагальнення, ясно, що Павло каже про проблему гріха. Кожна людина, зокрема й християнин, переживає описану Павлом боротьбу. Хто з нас не відчував потягу тіла й гріха, який живе в ньому та спонукає робити те, що, як ми знаємо, робити не варто, і не робити того, що ми зобов’язані робити? Згідно зі словами Павла, проблема полягає не в Законі, а в нашому тілі. 

Напевно, кожен з нас переживав таку ситуацію, коли хочеш чинити правильно, але все одно припускаєшся помилки. Навіть якщо Павло не каже в цих віршах про неминучість гріха в житті народженого згори християнина, він, безперечно, наводить вагомі докази постійної боротьби людини, яка бажає коритися Богові. 

Таким чином, апостол підводить читачів до відомих слів: «Нещасна я людина! Хто визволить мене від цього тіла смерті?» (Римл. 7:24). Відповідь на це запитання Бог дав у Христі, а також у великій обітниці, яка свідчить, що немає «жодного осуду» тим, хто вірує в Христа і благодаттю Божою живе за Духом. Звичайно, віруючі стикаються й борються зі спокусами, оскільки гріх реальний. Однак завдяки вірі в Ісуса віруючі більше не засуджені Законом; фактично вони коряться йому. Отже, вони навчаються жити «не за тілом, а за духом». 

`Ще раз прочитайте біблійні тексти в сьогоднішньому уроці. Яким чином викладені Павлом істини можуть стосуватися нас? Чому в такому разі вірш Римл. 8:1 – чудова обітниця для нас?`