---
title:  Місіонерська історія
date:   29/06/2018
---

#### «Мисливець» за душами 

Ендрю Макчесні, Адвентистська місія 

Денні Уетлі мав успішну туристичну компанію, що пропонувала приватні мисливські поїздки багатим і впливовим людям. Серед його клієнтів були президент Сітібанку і сім’я Рокфеллерів. 

«Я прагнув належати до еліти, – зізнається Денні. – Я не хотів бути звичайною людиною. Я любив людей, які мали славу, багатство і владу». 

Та одного разу йому до рук потрапила книга «Велика боротьба». Денні зустрічався з колишньою адвентисткою, і вона запросила його пограти в баскетбол і волейбол поблизу адвентистської церкви в її рідному містечку Палмер. Один із членів Церкви подарував Денні цю книгу. 

Чоловік узяв книгу із собою в одну з наступних поїздок і прочитав про те, як субота, сьомий день, була змінена на неділю. Він ніколи не чув про письменницю Еллен Уайт, але відчував, що в книзі описана істина. 

Повернувшись до Палмера, Денні почав готуватися до мисливського сезону, коли члени Церкви запросили його на євангельську програму. Він прийняв запрошення. Презентація по другому розділу книги Даниїла вразила його. 

«Я був просто вражений, – розповідає чоловік. – Люди, які говорять, що євангелізація не діє, мабуть, ніколи не залишалися на таких зустрічах до кінця». 

На наступну зустріч Денні привів свого батька. 

В один із вечорів проповідник Верн Сноу говорив про хрещення. У серці Денні тривала боротьба. Він не хотів втрачати клієнтів через дотримання суботи. 

«Ця боротьба тривала цілий вечір, – розповідає Денні. – Однак мені потрібно було зробити вибір. Я підійшов до пастора Верна і сказав: “Я хочу укласти заповіт із Господом”». Тієї миті Денні вручив усе, включаючи свій бізнес, Ісусу. 

«Я був мисливцем, який міг робити все, що завгодно, але тепер я зрозумів, що не можу належати тільки сам собі», – сказав він. 

При хрещенні пастор промовив: «Ось мисливець за здобиччю, який тепер став «мисливцем» за душами». 

Батько й мачуха Денні хрестилися наступної суботи. Завдяки його впливу до Церкви приєдналися й інші люди. 

Денні повідомив своїм клієнтам, що вони більше не можуть полювати по суботах. Замість цього дозволялося насолоджуватися суботнім відпочинком на природі безкоштовно. Поїздка коштувала 1500 доларів на день, тому клієнти з радістю прийняли цю пропозицію. 

Через два роки Денні продав свій бізнес. Він утратив бажання належати до еліти. 

«Я завжди хотів подорожувати, як вони, – говорить Денні, автор безлічі бізнес-проектів. – Однак тепер я вирушаю в місіонерські поїздки, а це значно краще». 