---
title:  На хмарах небесних
date:   27/06/2018
---

Хоч Другий прихід – це ключова й центральна подія, не всі християни розуміють її як буквальне особисте повернення Христа, про що розповідає Біблія. Деякі, наприклад, стверджують, що Другий прихід Ісуса відбудеться не тоді, коли Він Сам повернеться на Землю, а коли Святий Дух виявить Себе в Його Церкві на Землі. Тобто Другий прихід Христа настане тоді, коли в Його народі будуть явлені моральні принципи християнської віри. 

Однак ми можемо тільки радіти, що це не так. Якби це вчення було істинним, скільки часу нам довелося б чекати? 

**Прочитайте наступні новозавітні тексти. Що вони повідомляють про природу Другого приходу Христа?**

`Матв. 24:30`

`1 Сол. 4:16`

`Матв. 26:64`

`Об’явл. 1:7`

`2 Сол. 1:7-10` 

«Небеса то відкриваються, то закриваються знову. З престолу Божого, подібно до яскравої блискавки, сяє слава Божа. Гори хитаються, як тростина, яку вітер гойдає, а пошматоване каміння летить у всі боки. Чути ревіння, котре нагадує ревіння бурі. Розбурхане море вирує. Ревіння буревію подібне до голосу демонів, що виконують свою руйнівну справу. Поверхня землі підіймається й опускається, як хвилі на морі, бо її основи захиталися. Осідають пасма гір. Заселені острови зникають. Люті хвилі поглинають портові міста, що подібно до Содома стали розсадниками розпусти. Великий Вавилон був згаданий перед Богом, «щоб дати йому чашу вина Його лютого гніву…» (Е. Уайт. Велика боротьба, с. 637). 

Повернення Ісуса – велична подія, яка в буквальному розумінні покладе край світові, яким ми його знаємо. І коли вона відбудеться, про це дізнається кожен. Те, що Ісус здійснив заради нас при Першому приході, повною мірою буде явлене під час Другого. 

`Як усвідомлення реальності Другого приходу має вплинути на наш спосіб життя сьогодні? Яким чином воно може допомогти нам у визначенні пріоритетів?`