---
title:  Для подальшого дослідження
date:   29/06/2018
---

Другий прихід Ісуса – це не епілог, додаток або післямова до жалюгідної історії гріха і страждання людства в грішному світі. Навпаки, Другий прихід – грандіозна кульмінація, велика надія християнської віри! Історія людства триває, біди й нещастя змінюють одні одних, доки все не закінчиться смертю. Без надії, яку вселяє в нас повернення Христа, життя, за словами Вільяма Шекспіра, – «казка в переказі безумного. Вона сповнена тріскучих слів і нічого не значить». Однак ми маємо надію, оскільки Слово Боже неодноразово пропонує її нам. У нас є ця надія, адже Ісус викупив нас ціною Свого життя (Марка 10:45), і Він справді повернеться, щоб забрати тих, за кого було заплачено таку високу ціну. Зірки в небі не звіщають нам про Другий прихід, спів птахів не повідомляє про нього. Ці явища самі по собі можуть нас тішити, але вони не свідчать про те, що одного разу, коли Ісус повернеться при останній сурмі, «мертві воскреснуть… а ми перемінимося» (1 Кор. 15:52). Ці явища не звіщають нам про те, що одного разу ми поглянемо вгору й побачимо «Сина Людського, що сидітиме праворуч Сили та йтиме на хмарах небесних!» (Марка 14:62). Про це свідчить Слово Боже, і ми віримо його обітницям. 

**Питання для обговорення** 

`1. Декотрі вірять, що Другий прихід Ісуса – це не що інше, як повне відображення християнських принципів у житті послідовників Христа. Якою б привабливою не була така перспектива, чому вона не дає нам жодної надії?` 

`2. Чому популярна сьогодні ідея про те, що Всесвіт виник нізвідки, позбавлена будь-якого сенсу? З якою метою прихильники цієї ідеї поширюють її та чому дехто вірить у неї? Чому вчення про вічного Бога, Творця Всесвіту, – це логічне раціональне пояснення походження Землі?` 

`3. Обговоріть з іншими членами класу свій список речей, заради яких ви готові пожертвувати вічним життям. Чого ви можете навчитися, порівнявши ці списки? Навіть якщо список порожній, як ми можемо переконатися, що ніщо в нашому житті не перешкоджає нашому спасінню?`