---
title:  Даниїл і другий прихід Ісуса
date:   25/06/2018
---

Хоч багато юдеїв за часів Ісуса очікувало, що Месія скине римське ярмо й утвердить Ізраїль як найпотужнішу з усіх націй, мета як Першого, так і Другого приходу Господа була іншою. Бог приготував для Свого вірного народу дещо більше, ніж просто перебудову старого грішного світу. 

Розділ 2 книги Даниїла, – мабуть, єдине місце в Старому Завіті, де так чітко відкривається істина про те, що новий світ не виникне зі старого, натомість буде принципово новим творінням. 

У 2-му розділі книги Даниїла зображені розквіт і падіння чотирьох великих світових імперій – Вавилону, Мідо-Персії, Греції та Риму, який згодом розпадеться на держави сучасної Європи. Однак бовван, якого Навуходоносор бачив уві сні та який символізує послідовну зміну чотирьох світових держав, зазнає дуже видовищного краху. Знищення боввана свідчить про відсутність будь-якого зв’язку між цим світом та світом, який настане після Приходу нашого Господа Ісуса Христа. 

`Прочитайте Дан. 2:34, 35, 44, 45. Що ці тексти повідомляють про долю нашого старого світу та природу нового?` 

Ці вірші недвозначно повідомляють про те, що станеться при поверненні Ісуса. В уривку Луки 20:17, 18 Ісус ототожнює Себе із цим каменем, який розтрощить усе, що залишиться в нашому світі. У тексті Дан. 2:35 ми читаємо: після того, як були розтрощені золото, срібло, мідь, залізо і глина, вони «стали, немов та полова з току жнив, а вітер їх розвіяв, і не знайшлося по них жодного сліду». Тобто після повернення Ісуса від цього старого світу не залишиться нічого. 

Тим часом камінь, який знищив усі сліди старого світу, «став великою горою, і наповнив усю землю». Царство, яке з’явиться в результаті Другого приходу, «навіки не зруйнується» і «буде стояти навіки» (Дан. 2:44). 

Кожну людину, яка будь-коли жила на цій планеті, чекає тільки одна доля: або ми будемо жити з Ісусом у вічності, або підемо в небуття разом зі старим світом.