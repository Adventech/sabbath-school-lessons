---
title:  Довготермінові перспективи
date:   26/06/2018
---

`Прочитайте Тита 2:13. Яку велику надію ми маємо і чому?` 

Викладаючи свій погляд щодо походження нашого Всесвіту, лектор заявив, що близько 13 мільярдів років тому «нізвідки виникла надзвичайно густа крихітна маса, яка вибухнула, і в результаті цього вибуху з’явився наш Усесвіт». Яким чином «надзвичайно густа крихітна маса» могла з’явитися нізвідки, лектор не пояснив. Він просто припустив, що так воно й було. 

Як ми вже зазначали раніше, сьогодні в наших витоках можна розгледіти кінець. Якщо зробити висновок зі сказаного лектором, наш фінал не вселяє оптимізму, принаймні в довготерміновій перспективі. Усесвіт, який виник із «надзвичайно густої крихітної маси», і все, що його наповнює, зокрема й людство, приречені на остаточне зникнення. 

Біблійна концепція нашого походження значно логічніша й утішлива. Завдяки Богові, Котрий дав усьому початок, наші довготермінові перспективи вельми позитивні. У нас є всі підстави мати надію на майбутнє, безпосередньо пов’язану з обітницею Другого приходу Ісуса. 

`Прочитайте 2 Тим. 4:6-8. Про що говорить Павло в уривку і на що покладає надію?` 

Хоч Павло живе в очікуванні швидкої страти, його наповнюють упевненість у спасінні й надія на повернення Христа – на «Його прихід» (2 Тим. 4:8). Апостола чекає «вінець праведності», і він отримає його завдяки не власній праведності (1 Тим. 1:15), а праведності Ісуса, на яку апостол надіється завдяки обітниці про Другий прихід. Незважаючи на важкі обставини, Павло знає, що в довготерміновій перспективі в нього все буде гаразд. Він бачить повністю всю картину й не зосереджується на одній її частині. 

`Як ми, подібно до Павла, можемо мати надію незалежно від обставин, у яких перебуваємо? Як нам навчитися бачити всю картину й довготермінову перспективу?`