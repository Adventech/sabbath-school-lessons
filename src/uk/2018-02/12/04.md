---
title:  Армаґедон
date:   19/06/2018
---

Хоч більшість людей, зокрема й чимало християн, не дуже добре орієнтуються в книзі Об’явлення, все ж один образ із цієї книги став надбанням масової культури – це Армаґедон (див. Об’явл. 16:16). Навіть невіруючі люди вважають, що це слово означає останню боротьбу, у якій буде вирішена доля Землі. Голлівуд зняв кінострічку «Армаґедон» про гігантський астероїд, який загрожує знищити планету. Думки про кінець світу періодично турбують секулярних людей. 

Багато хто із християн, котрі досліджують книгу Об’явлення, вірять, що битва Армаґедон – це буквальний військовий конфлікт на Близькому Сході перед кінцем світу. За однією з версій, це буде вторгнення 200-мільйонної азіатської армії до Північного Ізраїлю. Інші пильно стежать за військовими й політичними конфліктами в цій частині світу, які, на їхню думку, закладають основу для останньої військової битви на території Мегідо. 

Однак Біблія змальовує зовсім іншу картину. У Писанні Армаґедон представлений як кульмінаційна точка протистояння не ворожих народів, а двох сторін вселенського конфлікту. Ідеться не про економічну або політичну боротьбу, а про боротьбу релігійну, хоч економічні й політичні чинники в ній теж наявні. 

`Прочитайте Об’явл. 16:12-16. Що ми можемо дізнатися про Армаґедон на підставі винятково цих текстів?` 

Насамперед зверніть увагу на використання в уривку символічної мови. Духи, подібні до жаб, виходять з уст змія, лжепророка і звіра (вказівка на владу з 13-го розділу книги Об’явлення; згаданий у текстах лжепророк, очевидно, перегукується із земним звіром з Об’явл. 13:11). Тут також простежується ідея великої боротьби, оскільки «духи» (Об’явл. 16:14) виходять на битву «великого дня Бога Вседержителя» (Об’явл. 16:14). Яким би чином не розгорталися події Армаґедону, ясно одне: це всесвітній конфлікт між силами Христа і сатани. Це не локальна битва на території Мегідо, так само як і Вавилон у книзі Об’явлення не обмежується територією сучасного Іраку. 

`Прочитайте Об’явл. 16:15. Наскільки дивовижним є факт, що навіть серед цих подій Ісус підбадьорює нас Євангельською вісткою й обітницями про Свій Прихід, пропонуючи нам одягтися в Його праведність! Яким чином це допомагає нам краще зрозуміти духовний характер боротьби, до якої ми залучені?`