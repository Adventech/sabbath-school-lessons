---
title:  Армаґедон і гора Кармел. Частина 2
date:   21/06/2018
---

`Прочитайте уривок 1 Цар. 18:18-40. Які події розгортаються в цій історії і чим вона закінчується? Яким чином уривок провіщає про масштабніші події наприкінці часу, коли велика боротьба досягне своєї кульмінації?`

Боротьба на горі Кармел відбувалася між Божим пророком Іллею, з одного боку, та 450 пророками Ваала й 400 пророками Астарти – з іншого (зверніть увагу, наскільки зло чисельно перевершувало добро). Ця перевірка мала показати, хто є істинним Богом – Господь, Котрий створив небо і землю, чи Ваал – один із проявів «змія». Також у цій історії показані прийоми, які використовує «змій» для зваблювання світу (Об’явл. 12:9). 

Пророки волали в молитвах до Ваала, щоб він послав вогонь на їхній жертовник. Вони волали від ранку до полудня. «Кличте голосом сильнішим, – сміявся над ними Ілля. – Може, він… спить!» (1 Цар. 18:27). Пророки шаленіли, кололи себе ножами й списами, так що кров лилася з ран. Утомлені й змучені, вони відступили тільки під час вечірньої жертви. 

Ілля тричі облив свою жертву водою, яка заповнила рівчак. Пророк звернувся до Бога в простій молитві, і Він негайно послав вогонь, який поглинув жертву, кам’яний жертовник і землю біля його підніжжя. На фоні безсилля Ваала могутність істинного Бога була тепер абсолютно очевидна. 

`Прочитайте Об’явл. 16:13; 19:20, 21 та порівняйте ці тексти з описом долі лжепророків Ваала. Що ми тут бачимо?` 

Хоч сьогодні багато моментів щодо Армаґедону нам незрозумілі, ми знаємо, що результат буде один: знищення Божих ворогів, виправдання Бога та Його святих. 

`Прочитайте 1 Кор. 15:1, 2. Хоч у прямому контексті не згадується Армаґедон, на що звертає увагу апостол Павло? Чому важливо про це не забувати, особливо у світлі прийдешніх подій? Прочитайте також Об’явл. 16:15, де йдеться про Армаґедон. Про що повідомляють усі наведені тексти?`