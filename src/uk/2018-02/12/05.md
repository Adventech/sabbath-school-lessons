---
title:  Армаґедон і гора Кармел. Частина 1
date:   20/06/2018
---

Все ж таки що це за битва Армаґедон? Сама назва, очевидно, означає «гора Мегідо». Однак на цій території немає гори з такою назвою. Оскільки поблизу розташована гора Кармел, учені вбачають у вислові «гора Мегідо» вказівку на гору Кармел. 

Більше того, біблійні дослідники вважають, що історія про Іллю та лжепророків Ваала біля підніжжя гори Кармел – це прообраз майбутніх подій, символічно описаних у 13-му розділі книги Об’явлення. 

Як ми вже відзначали у вчорашньому матеріалі, текст Об’явл. 16:13, указуючи на змія, звіра і лжепророка, повертає нас до подій 13-го розділу книги Об’явлення, де зображена лжетрійця (див. Урок 9). 

Події 13-го розділу книги Об’явлення досягають кульмінації в текстах 13 і 14, де повідомляється, що другий звір робить великі чудеса, «так що і вогонь зводить з неба на землю перед людьми» (Об’явл. 13:13). Ці події пізніше призведуть до прямого протиборства між Богом і дияволом, між тими, хто поклоняється правдивому Богові, і тими, хто поклоняється «образу того звіра» (Об’явл. 13:14). 

`Прочитайте 1 Цар. 18:1-18. Які проблеми представлені в цій історії, котрі, за свідченням книги Об’явлення, вийдуть на перший план в останній час?` 

У цьому уривку в мініатюрі зображена велика боротьба. У 18-му вірші Ілля дуже ясно стверджує: народ відступив від Божого Закону, поклоняючись фальшивим богам та слідуючи за ними. Чи ж не ця сама проблема існувала протягом усієї історії, якими б не були незліченні форми та способи прояву цього гріха? Ми поклоняємося або «Тому, Хто створив небо, і землю, і море, і джерела вод!» (Об’явл. 14:7), або комусь чи чомусь іншому. Як свідчить 13-й розділ книги Об’явлення, народ поклоняється звірові та його образові замість того, щоб поклонятися Господу. Ми або на боці Бога, або на боці сатани – третього не дано! Ось чому питання нашого поклоніння таке важливе і сьогодні, й особливо під час битви Армаґедон, коли, як і в історії на горі Кармел, відмінність стане дуже чіткою.