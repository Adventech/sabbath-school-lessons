---
title:  Упав вавилон
date:   18/06/2018
---

І хоч Вавилон продовжує справляти на світ руйнівний вплив, у книзі Об’явлення сказано, що одного разу цьому прийде кінець. 

`Прочитайте Об’явл. 18:1-10. Що ці вірші повідомляють про «великий Вавилон»?` 

У тексті Об’явл. 18:2 ми читаємо повторення вістки другого ангела про падіння Вавилону (Об’явл. 14:8). Тут показано, наскільки сильно він загруз у своєму лукавстві. «Біблія повідомляє, що перед Другим приходом Господа сатана діятиме «з усякою силою й знаками та з несправедливими чудами, і з усякою обманою неправди між тими, хто гине, бо любови правди вони не прийняли, щоб їм спастися» (2 Сол. 2:9-11). Доки церкви християнського світу не опиняться в такому становищі та не об’єднаються повністю зі світом, доти падіння Вавилону не буде остаточним. Зміни в цьому напрямі відбуваються поступово, але остаточне виконання пророцтва з книги Об’явлення (14:8) – це справа майбутнього» (Е. Уайт. Велика боротьба, с. 389, 390). 

Тільки одному Богові відомо, чи настало зараз «остаточне виконання» біблійного пророцтва. Однак на підставі прочитаних текстів ми точно знаємо, що одного разу духовний Вавилон постане перед Божим судом за своє велике зло. 

«Адже її гріхи досягли неба, і Бог згадав про її злочини» (Об’явл. 18:5). Цей вислів також перегукується зі старозавітними уривками про древній Вавилон (див. Єрем. 51:9) і означає, що час суду обов’язково настане. 

Майбутній суд не повинен стати несподіванкою. Стародавній Вавилон зрештою був засуджений (див. Дан. 5). Святе Письмо неодноразово й виразно повідомляє, що судного дня кожен, зокрема й Вавилон, дасть відповідь за свої дії. Яка це втіха – знати, що ми, християни, маємо на цьому суді Посередника, Котрий заступатиметься за нас (1 Івана 2:1)! Без Нього нас спіткала б така ж доля, що й Вавилон. 

`Яку втіху ви знаходите в обітниці про те, що будь-яка неправда і беззаконня, які сьогодні залишаються безкарними, одного разу отримають справедливу відплату?`