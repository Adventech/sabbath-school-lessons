---
title:  Лжетрійця
date:   31/05/2018
---

Поняття триєдиного Бога проходить червоною ниткою через усю Біблію. Однак, говорячи про спокуси й гоніння останнього часу, книга Об’явлення показує «лжетрійцю», до складу якої входять змій, звір, який виходить із моря (назвемо його «морський звір»), та звір, що виходить із землі («земний звір») (див. Об’явл. 13). 

`Прочитайте Об’явл. 12:17; 13:1, 2. Про що повідомляють ці тексти?` 

У наведених віршах змій імітує Бога Отця, удаючи, що йому належить вся влада. Він дає силу, престол і владу морському звірові, який пародіює Христа. Чому ця друга влада маскується під Христа? 

`Прочитайте Об’явл. 13:2-5. Якими рисами володіє морський звір?` 

Морський звір отримав владу від змія, подібно до того, як Ісус отримав владу від Отця (Матв. 28:18). Як і Ісус, він помирає, а потім воскресає (див. Об’явл. 13:3). До того ж цей звір виявляє свою владу протягом сорока двох місяців, або трьох з половиною років, що є пародією на служіння Христа тривалістю в три з половиною роки (згідно з принципом «день за рік»). 

`Прочитайте Об’явл. 13:11-17. Як у цих віршах зображено земного звіра?` 

Земний звір представляє інтереси морського звіра, подібно до того, як Святий Дух прославляє не себе, а Ісуса (Івана 16:13, 14). Крім того, земний звір творить щось подібне до дії Святого Духа, Котрий зійшов із Небес у вигляді вогненних язиків (пор. Об’явл. 13:13 і Дії 2:3). 

«Земний звір розігрує під кінець подобу П’ятидесятниці! З якою метою? Щоб довести світові, що ця фальшива трійця – істинний Бог» (Дж. Паулін. Що Біблія говорить про останній час, с. 111). 

`Про які ще спокуси останнього часу нам необхідно знати? Як ми можемо допомогти іншим розпізнати ці спокуси?`