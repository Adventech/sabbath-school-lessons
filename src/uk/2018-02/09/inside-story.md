---
title:  Місіонерська історія
date:   01/06/2018
---

#### Засуджений за вбивство 

_Ендрю Макчесні, Адвентистська місія_ 

Нічна бійка в барі в штаті Аляска перетворилася на жорстокий злочин, коли 28-річний Тоні Поус завдав супернику сильного удару. Чоловік упав і вдарився головою об землю. Наступного дня він помер. Тоні звинуватили в ненавмисному вбивстві, за яке, згідно із законом, передбачений максимальний термін покарання – двадцять років тюремного ув’язнення. 

«Я був спустошений і наляканий! – зізнається Тоні. – Усе моє життя промайнуло перед очима». 

Перебуваючи в тюремній камері, Тоні згадував своє дитинство, що минало в далекому Шелтоні, невеликому містечку в штаті Вашингтон. Його родина ніколи не читала Біблію, не відвідувала церкву. У підлітковому віці Тоні почав вживати алкоголь і наркотики, і його вигнали зі школи ще до випускного класу. Пізніше він переїхав до Аляски, щоб працювати рибалкою. 

У в’язниці Тоні почав ревно молитися. 

«Я сказав: якщо Бог є, я хочу переконатися в цьому! – розповідає він. – Я стояв на колінах годинами, плачучи і благаючи про допомогу». 

Тоні взяв із тюремної бібліотеки Біблію. На своє здивування, читаючи її, він відчував неймовірний спокій і радість. Особливу надію Тоні знайшов завдяки одному з біблійних віршів, який вивчив напам’ять: «Будьте сильні та відважні, не бійтеся, не лякайтеся перед ними, бо Господь, Бог твій, Він Той, Хто ходить з тобою, – не опустить Він тебе й не покине тебе» (П. Зак. 31:6). 

«Я продовжував читати Біблію і молитися, а Бог творив чудеса в моєму житті», – згадує Тоні. 

Через деякий час його адвокат повідомила гарну новину: можливий тюремний термін за ненавмисне вбивство скоротили до 3 років. 

Одного разу в тюремній бібліотеці на книжковій полиці Тоні знайшов невеликий буклет – запрошення пройти біблійні курси «Голос пророцтва», організовані Адвентистською місією. Тоні із задоволенням почав вивчати запропоновані уроки. 

«Я вживав алкоголь, наркотики і не зміг закінчити школу, але я розумію Біблію, – радіє Тоні. – Це неймовірно, правда? Тобі не потрібно бути освіченим, щоб розуміти Біблію». 

Після того як Тоні закінчив біблійні курси, його справу передали до суду. За словами Тоні, Господь зробив справжнє чудо. Суддя виніс вирок: трирічний термін покарання умовно. Тоні був вільний. 

«Це Бог звільнив мене з в’язниці, – упевнений Тоні. – Загальний час, який я провів в ув’язненні, – лише дев’ять місяців». 

Читайте більше про Тоні Поуса наступного тижня. 