---
title:  Найбільший обман
date:   27/05/2018
---

У першому уроці цього кварталу йшлося про «всесвітній конфлікт», який, на жаль, вийшов за межі Небес й уразив нашу Землю. 

Однак проблема полягає в тому, що багато людей, зокрема й деякі християни, заперечують реальність великої боротьби, оскільки не вірять в існування сатани. На їхню думку, біблійні тексти, у яких ідеться про сатану, чи диявола, – це відображення міфологічного мислення, ненаукова спроба пояснити природу зла та страждань у світі. Тому ідею про сатану як реальну надприродну істоту, яка має злі наміри щодо людства, чимало людей сприймає як елемент наукової фантастики. 

`Прочитайте наведені тексти з книги Об’явлення. Що вони повідомляють про реальність існування сатани, зокрема про його роль у подіях останніх днів? Об’явл. 2:13, 24; 12:3, 7-9, 12, 17; 13:2; 20:2, 7, 10.` 

Книга Об’явлення описує всю силу і владу сатани, яку він матиме над багатьма мешканцями світу в останні дні, не тільки відвертаючи їх від спасіння, а й спонукаючи їх переслідувати тих, хто залишиться вірним Ісусові. 

Найбільший обман з усіх «задумів» (2 Кор. 2:11; від грец. ноемата – розум) диявола – змусити людей повірити в те, що його не існує. Зрештою, хто шукатиме захисту від ворога, в існування якого не вірить? Дивовижно, як багато людей, вважаючи себе християнами, не сприймають серйозно ідею про особистісну природу диявола! Вони займають таку позицію тільки тому, що ігнорують або помилково тлумачать численні біблійні тексти, які свідчать про хитрощі сатани в цьому світі і про те, що його омана тільки посилюватиметься в міру наближення до кінця часу. Факт, що багато людей відкидає існування сатани, усупереч ясному біблійному свідченню, наочно показує, наскільки важливо розуміти і приймати біблійне вчення. 

`Хоч книга Об’явлення розповідає про сатанинські підступи, особливо в останні дні, яку велику надію ми можемо знайти в Об’явл. 12:11? У чому джерело нашої сили в боротьбі проти диявола?`