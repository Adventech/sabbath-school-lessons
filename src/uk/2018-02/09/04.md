---
title:  Безсмертя душі
date:   29/05/2018
---

`Що наведені тексти повідомляють про стан мертвих? Який надійний захист ми можемо знайти в цих віршах проти одного з «двох великих обманів»? Екл. 9:5, 6, 10; Псал. 114:25; 146:4; 1 Кор. 15:16-18; Дан. 12:2.` 

Протягом останніх десятиліть багато уваги приділялося історіям про людей, котрі пережили клінічну смерть і повернулися до життя. У багатьох випадках люди розповідали про неймовірні досвіди свідомого існування після так званої смерті. Декотрі повідомляли, як вони ширяли в повітрі та бачили власне тіло. Інші описували, як покинули своє тіло й зустріли дивовижну істоту, сповнену тепла й світла, котра розповідала їм про доброту і любов. А ще інші стверджували, що зустріли своїх померлих родичів та розмовляли з ними. 

Це явище набуло такого розголосу, що навіть отримало наукову назву – «навколосмертні переживання» (НСП). І хоч НСП залишаються дискусійним питанням, багато християн наводить їх як доказ на захист ідеї безсмертя душі та її існування поза тілом. 

Безперечно, навколосмертні переживання – це прояв одного з «двох великих обманів». Поки людина вірить, що після смерті душа продовжує жити в тій чи іншій формі, вона відкрита для більшості окультних і спіритичних практик, які прямо або побічно заперечують її потребу в Ісусі.

Більшість людей, які зазнали НСП, стверджували, що духовні істоти й померлі родичі, яких вони нібито зустріли, говорили їм про любов, мир, доброту, однак жодного слова – про основоположні біблійні принципи: про спасіння в Христі, про гріх або майбутній суд. Можна було б припустити, що зустріч із загробним життям мала спонукати цих людей краще пізнати основні християнські доктрини. Проте здебільшого їхні розповіді нагадують філософію «Нового віку», і це пояснює, чому багато людей, котрі зазнали НСП, холонуть до християнства після пережитого досвіду. 

`Чому ми, християни, повинні дотримуватися Божого Слова навіть тоді, коли наші почуття навіюють нам протилежне?`