---
title:  Субота і теорія еволюції 
date:   30/05/2018
---

З таким же успіхом, як у питанні безсмертя душі, сатана обманув безліч людей і в питанні біблійної суботи, намагаючись замінити її неділею (див. Уроки 6 і 8), про що свідчить історія християнства. 

В останні роки він озброївся ще одним обманом, який принижує значення сьомого дня, суботи, в умах людей. Цей обман – теорія еволюції. 

`Прочитайте Бут. 1-2:3. Що уривок повідомляє про те, яким чином та за який час Господь створив наш світ?` 

Навіть побіжно прочитавши цю розповідь про створення світу, можна зауважити дві важливі думки. По-перше, усе було сплановано і розраховано; ніщо не з’явилося випадково або довільно. Писання не залишає місця навіть мінімальній випадковості в процесі створення світу. 

По-друге, наведені тексти однозначно підтверджують факт, що кожна істота була створена за своїм видом, тобто окремо та відмінною від інших. Біблія нічого не говорить про загальне природне походження (наприклад, з первісної найпростішої клітини) усіх живих організмів на Землі. 

Навіть при небуквальному тлумаченні книги Буття ці дві думки очевидні: у процесі створення ніщо не з’явилося випадково й усі види виникли незалежно один від одного. 

У XIX столітті з’явилася теорія еволюції Дарвіна, яка серед іншого постулює випадковість та спільне походження всіх видів. 

Чому ж безліч людей тлумачить книгу Буття крізь призму теорії, яка в найпростіших речах суперечить цій книзі? Теорія еволюції ввела в оману не тільки мільйони секулярних людей. Багато з тих, котрі називають себе християнами, вважають, що можуть поєднувати її зі своєю християнською вірою, усупереч зазначеним вище кричущим протиріччям. 

Однак прихований зміст теорії еволюції у світлі останніх подій являє собою значно серйознішу спокусу. Навіщо святити сьомий день, суботу, як пам’ятник шестиденного Творіння, якщо процес творіння тривав, на їхню думку, приблизно три мільярди років? Еволюція зводить нанівець будь-яке справжнє значення сьомого дня, оскільки перетворює шість днів творіння на міф, подібний до міфу про братів Ромула й Рема, вигодуваних вовчицею. І хто з прихильників теорії природного походження світу за мільярди років наважився б зазнати гонінь або смерті, відстоюючи дотримання суботи на противагу дотримання неділі?!