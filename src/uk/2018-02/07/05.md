---
title:  Десять дів
date:   16/05/2018
---

Після проповіді в Матв. 24 про ознаки Свого Приходу Ісус у Євангелії від Матвія 25 говорить про приготування до цієї події. 

`Прочитайте притчу про десять дів у Матв. 25:1-13. Згідно зі словами Ісуса, як ми можемо приготуватися до Його повернення?` 

Ісус починає цю частину Своєї проповіді з притчі про десять дів. «Діви» символізують людей, які називають себе християнами. Вони не були на боці сатани. До них уподібнюється Небесне Царство (Матв. 25:1). Однак наприкінці часу всі вони заснули (Матв. 25:5). Христос уже закликав раніше до пильності (Матв. 24:42), і, якби вони не спали, Його повернення не застало б їх зненацька. 

Усі десять дів мали каганці, і кожна з них вийшла зустрічати нареченого. Це означає, що всі вони з нетерпінням очікували Приходу Христа. Коли Молодий забарився, усі віруючі в Його Прихід заснули. Однак опівночі всі прокинулися від крику: «Ось молодий, виходьте йому назустріч» (Матв. 25:1-6). 

Нерозумні діви були налякані й не готові. Чому? У Євангелії записана відповідь самих дів: «Наші каганці гаснуть» (Матв. 25:8). Тобто світильники ще горіли, але олії в них було недостатньо, щоб гідно зустріти Христа. 

У чому ж полягає проблема? 

Нерозумні діви символізують християн, котрі очікують Приходу Христа, але мають поверхові стосунки з Ним. У них є трохи олії, у їхньому житті зауважується деяка дія Святого Духа, але це лише мерехтіння; ці люди задовольнялися малим, тоді як потребували більше. 

«Дух працює над серцем людини згідно з її бажанням та за її згодою, створюючи в ній нову природу; але клас, представлений нерозумними дівами, задовольняється поверховою дією. Вони не знають Бога. Ці люди не вивчають Його характер, не спілкуються з Ним, а тому не знають, як довіряти Йому, як споглядати Його і як жити в Ньому. Їхнє служіння Богові перетворюється на форму» (Е. Уайт. Наочні уроки Христа, с. 411). 

`Проаналізувавши своє життя, чи можемо ми переконатися, що не припускаємося тих самих помилок, що й описані вище люди? Але якщо ми зрозуміли, що опинилися на їхньому місці, як змінити таке становище?`