---
title:  Переконливий доказ пророцтва
date:   13/05/2018
---

В останні дні перед розп’яттям учні розмовляли з Ісусом на Оливній горі. Уявіть себе на місці учнів, котрим Христос сказав, що храм буде зруйнований. Можна тільки припускати, про що вони думали, але поставлені ними пізніше запитання свідчать про те, що зруйнування храму вони пов’язали з «кінцем віку» (Матв. 24:3). 

`Прочитайте уривок Матв. 24:1-25. Яку загальну ідею щодо останнього часу Ісус хотів донести до Своїх послідовників?` 

Перераховуючи в уривку Матв. 24:1-25 ознаки Свого Приходу, Христос звертає увагу на небезпеки і спокуси, яких зазнає Його народ протягом століть і в останній час. Повстануть лжепророки і лжехристи. Декотрі будуть стверджувати, що є представниками Христа, а хтось проголосить себе Самим Христом. І як би приголомшливо це не звучало, люди повірять їм. 

Ми є свідками трагічних подій, передречених Божим Словом. Досі з’являються спокусники, котрі заявляють: «Я – Христос!». Яке дивовижне пророцтво! На відміну від сучасників Христа, ми можемо вивчити багатовікову історію й побачити, наскільки точним було це пророцтво. Однак нам не слід дивуватися, що такі омани намножуються, адже ми наближаємося до останньої кризи. 

Також зверніть увагу, як Ісус описує стан світу. В усі часи земної історії від народження Христа люди покладали свої надії на те, що, як вони вірили, усуне або хоч би полегшить страждання й скорботи людства. Вони сподівалися, що завдяки політичним рухам, технологіям, науці, інтелекту тут, на Землі, буде створене ідеальне суспільство. Але, як свідчить історія, ці надії виявилися марними. Сьогоднішній світ пере буває саме в такому стані, про який говорив Ісус. Слова Христа, сказані близько двох тисяч років тому, свідчать, наскільки хибними були надії людей. 

`Прочитайте Матв. 24:25. Який урок ми можемо почерпнути з тексту? Як він допоможе нам утвердитися у вірі?`