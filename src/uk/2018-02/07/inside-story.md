---
title:  Місіонерська історія
date:   18/05/2018
---

#### Дія святого духа 

_Крістофер Холланд_ 

Я перестав відвідувати Католицьку церкву, коли мені було 16 років. Основною причиною було те, що мої батьки, які проводили в цій церкві семінари про принципи створення щасливої сім’ї, збиралися розлучатися. Священик, який багато разів бував у нас у гостях, так жодного разу й не відвідав нас, коли батьки почали жити окремо. 

Я вирішив: якщо така поведінка батьків і священика відображає характер Бога і сутність Його церкви, то це все не для мене. 

Чотири роки тому я переїхав із Чикаго до північної Індіани, де працював у нічну зміну на автозаправній станції. Там я зустрів свою майбутню дружину Деббі, яка працювала на цій самій вулиці в будинку престарілих. 

Ми з Деббі розговорилися, коли вона приїхала заправити свою машину. Вона з розумінням поставилася до того, що я цікавлюся духовними питаннями. Наші бесіди пробудили в ній бажання повернутися до Адвентистської церкви, у якій вона була вихована. 

Одного разу ввечері ми відвідали церкву при Університеті Ендрюса. Ми дізналися, що там планується проведення цікавого заходу, і потрапили на серію євангельських зустрічей Марка Фінлі. 

Після цієї програми я почав вивчати Біблію. Я планував приєднатися до іншої протестантської церкви, але Деббі зупинила мене, порушивши тему про те, чи Бог таємно підхопить віруючих. 

Вона запитала, чи я справді вірю, що християни будуть таємно підхоплені на Небеса. Коли я знизав плечима, вона навела мені сильний біблійний доказ про те, що кожен побачить Ісуса при Його Другому приході. Це була дія Святого Духа. 

Я уклав заповіт із Господом у Церкві АСД у вересні 1995 року, а Деббі – повторно через місяць. Наступної весни ми одружилися. 

Я відчував необхідність поділитися Благою вісткою, але не знав, як це зробити. 

Я зрозумів, як діяти, коли влаштувався на роботу до ресторану при Університеті Ендрюса. Перевагою цієї роботи був безкоштовний курс кожного семестру. Я записався на богословський курс, і незабаром моє переконання в тому, що Бог кличе мене бути служителем, почало зміцнюватися. 

Моя перша євангельська програма проходила в Чикаго, де я виріс. Господь ніби дав мені можливість зробити добро рідному місту. 

Через кілька років разом із Марком Фінлі, проповідником, що відкрив мені Благу вістку, ми провели євангельські зустрічі в 34 районах Чикаго. Уклали заповіт із Богом понад 500 осіб. 

Сьогодні я проповідую по всій Канаді як директор і спікер програми «Так написано». Якби мені розповіли, яким буде моє майбутнє, коли мені було 17 років, я би здув піну зі свого пива й розсміявся. Бог справді веде нас дивовижним шляхом. 