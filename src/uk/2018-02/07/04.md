---
title:  «Гидота спустошення»
date:   15/05/2018
---

У Своїй великій проповіді про кінець часу Христос указав на «гидоту спустошення» (Матв. 24:15), образ, який згадується в книзі Даниїла (Дан. 9:27; 11:31; 12:11). 

Бог називав «гидотою» дії, пов’язані із серйозними порушеннями Його Закону, такі як ідолопоклонство (П. Зак. 27:15) або аморальна сексуальна поведінка (Левит 18:22). Отже, «гидота спустошення» означала якесь віровідступництво. 

`Прочитайте Матв. 24:15 і Луки 21:20. Як за допомогою цих текстів ми можемо краще зрозуміти, що мав на увазі Ісус, говорячи про «гидоту спустошення»?` 

Наведені вірші ясно показують, що пророцтво Ісуса в найближчій перспективі стосувалося жахливого зруйнування Єрусалима в 70 р. н. е., коли язичницький Рим зруйнував не тільки місто, а й священний храм. 

Однак існує ще одне виконання цього пророцтва. Найближчі події, такі як зруйнування Єрусалима, символізують віддалені події останнього часу. «Христос вбачав у Єрусалимі прообраз світу, закам’янілого у своєму невір’ї та повстанні, який швидко йшов назустріч каральним Божим судам» (Е. Уайт. Велика боротьба, с. 22, 23). 

У текстах Дан. 12:11 та 11:31 «гидота спустошення» згадана у зв’язку з останнім періодом римського панування – папською епохою. У цей час була встановлена альтернативна система посередництва і спасіння, мета якої – привласнити право на те, що Христос здійснив для нас та продовжує здійснювати зараз у Небесному святилищі. 

Уривок Дан. 8:9-12 допомагає помістити ці події в історичний контекст і порівняти з двома періодами римської влади. Перший період характеризується стрімким горизонтальним розростанням малого рогу (Дан. 8:9), представляючи величезну імперію язичницького Риму. Під час другого періоду (Дан. 8:10-12) малий ріг підноситься, зростає вертикально, скидає частину зірок (гоніння на Божий народ) та побільшується до «Вождя того війська» (Дан. 8:11) – Ісуса. Цей період папського панування настає після падіння язичницького Риму. Папська влада продовжує представляти Рим. (Саме тому обидва періоди зображені малим рогом). Суд (Дан. 7:9, 10), очищення Святилища (Дан. 8:14) та ознаки на небі (Матв. 24:29) – усе це передвіщає заступництво Бога за Свій народ в останні дні.