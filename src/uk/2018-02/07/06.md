---
title:  Застосування талантів
date:   17/05/2018
---

`Прочитайте уривок Матв. 25:13-30. Яку роль відіграють наші таланти в підготовці до Приходу Христа?` 

Притча про таланти, безумовно, відрізняється від притчі про десять дів, але обидві присвячені темі готовності до Приходу Христа. Кожна притча розповідає про тих, хто підготувався або не підготувався до цієї події, і кожна описує долю тих, хто через власне духовне нехтування втратив вічність. 

Якщо олива в притчі про десять дів представляє Святого Духа, то «таланти» (Матв. 25:15) символізують здібності (грец. тalanta). «Таланти – це особливі дари Святого Духа разом з усіма природними обдаруваннями» (Біблійний коментар АСД, т. 5, с. 510). 

Згідно з притчею, кожен раб отримав від пана частину маєтку. Зверніть увагу, що маєток, довірений рабам, – «кожному згідно з його спроможністю» (Матв. 25:15), був власністю пана. Дари були дані слугам у довірче управління. Слуги були розпорядниками маєтку, який їм не належав, але за який вони несли відповідальність. Саме тому після повернення пан «зажадав обрахунку» (Матв. 25:19). 

Духовні дари походять від Святого Духа (див. 1 Кор. 12:1-11; Ефес. 4:11). Для тих, хто вважає себе володарем найменшого дару, є добра звістка: ми ніколи не отримуємо дари без Дарувальника. Християнин разом зі своїм скромним даром отримує і найбільший дар – Святого Духа. 

Дари вже є нашими в Христі, але наше фактичне володіння ними та правильне використання їх залежать від нашого прийняття Святого Духа й послуху Йому. У цьому й полягала помилка невірного раба. Він отримав дар, проте не застосував його і не примножив. Раб не доклав зусиль, щоб використати довірене йому з милості. Врешті-решт Ісус засудив його, назвавши «злим і лінивим рабом» (Матв. 25:26). 

`Ісус розповів цю притчу в контексті розмови про останній час та Своє повернення. Який урок ми можемо почерпнути з неї? Наскільки важливо використовувати наші таланти в приготуванні до останнього часу?`