---
title:  Наш первосвященик
date:   01/05/2018
---

`Прочитайте Євр. 7:24-27; 8:6. Яка велика надія для нас міститься в текстах?` 

Христос здатний спасти нас завдяки тим властивостям, якими жодний інший священик ніколи не міг би володіти. Ісус Христос – Бог, Який має владу прощати гріхи. Його священство неминуще. Протягом християнської ери Ісус невпинно заступається за Свій народ, виявляючи такі ж співчуття й любов, як і при зціленні хворих та розраді страждальців під час Його земного життя. Ісус також Людина, але народився без гріха і залишився таким. Безгрішний Він помер під неймовірним тягарем усіх людських гріхів. Отже, тільки Христос, одночасно Бог і Людина, може заступатися за грішників у Небесній святині. 

Крім того, наведені тексти наголошують, що Христос приніс Себе в жертву один раз і за всіх. Цієї єдиної Жертви достатньо для спасіння кожної людини. 

Розуміючи, Хто саме помер на хресті, як можна вважати, що цієї Жертви недостатньо для спасіння кожної людини? 

`Прочитайте Євр. 9:11-15. Що придбав для нас Христос ціною Своєї смерті й теперішнього служіння на Небі?` 

У тексті Євр. 9:12 сказано, що Христос «здійснив вічне викуплення». У грецькій мові слово лютросіс (викуплення) також означає «викуп», «звільнення». Це саме слово використане в тексті Луки 1:68, коли Захарія заявляє, що Бог «відвідав і викупив Свій народ». Вказівка на Кров Христа як єдину достатню Жертву означає, що саме Він, як жертовний Агнець, здійснив це викуплення і спасіння. Велика звістка Євангелія полягає в тому, що Ісус здобув звільнення не для Себе, а для нас, і воно поширюється на всіх, хто приймає Його жертву. 

`Поміркуйте над такою істиною: Христос «здійснив вічне викуплення» для нас і тільки після цього приступив до Свого служіння в першому відділенні Небесної святині. Яку надію ця істина дарує нам у контексті Його заступницького служіння в другому відділенні, тобто у Святому святих Небесного святилища?`