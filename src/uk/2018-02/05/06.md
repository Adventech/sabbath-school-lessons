---
title:  День очищення
date:   03/05/2018
---

Послання до євреїв повідомляє про те, що земне святилище в Ізраїлі було створене за образом Небесного, до якого Христос урочисто увійшов як наш Первосвященик. Земна святиня, яка складалася з двох відділень, де відбувалися обряди жертвоприношення й очищення, слугувала «образові й тіні небесного, як було вказано Мойсеєві, коли мав спорудити намет» (Євр. 8:5). 

Обряди земного святилища відбувалися у двох його відділеннях, Святому та Святому святих; в аналогічних відділеннях відбувається і служіння Христа в Небесному святилищі. У земній святині ідея суду була представлена Днем викуплення, який закінчувався очищенням святині, як описано в Левит 16. Раз на рік первосвященик входив до другого відділення, Святого святих (Левит 16:12-14), щоб звершити служіння очищення за народ. 

`Прочитайте Євр. 9:20-23. Що, за словами Павла, потребує очищення і чому згаданий Павлом обряд є чіткою вказівкою на служіння Христа в Небесному святилищі?` 

Людей дивує твердження, що Небесне святилище потребує «очищення». Однак якщо розглядати цю тему в контексті Дня викуплення, запитання зникають. У тексті Євр. 9:23 показано, що служіння священика в День викуплення в ізраїльському святилищі вказувало на служіння, яке здійснює Христос у Небесній святині. Очищення священиком земного святилища слугувало передвіщенням служіння, яке Христос одного разу здійснить у Небесному святилищі. У тексті не йдеться про те, що це очищення на Небесах відбудеться відразу після вознесіння Христа. Вивчаючи книгу Даниїла, ми бачимо, що цей етап служіння почався 1844 року. Тому нам, християнам останнього часу, необхідно розуміти всю відповідальність моменту, у який ми живемо, але також мати впевненість у тому, що Христос звершив для нас у минулому та звершує сьогодні у Святому святих Небесного святилища. 

`Вістка першого ангела закликає: «Побійтеся Бога й віддайте Йому славу, бо прийшла година Його суду!» (Об’явл. 14:7). Реальність суду вказує на близькість кінця. Як це має вплинути на наш спосіб життя?`