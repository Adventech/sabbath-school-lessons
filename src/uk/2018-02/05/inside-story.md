---
title:  Місіонерська історія
date:   04/05/2018
---

#### На чеському телебаченні 

_Ендрю Макчесні, Адвентистська місія_ 

Ірина Мецова не знає, чому вона так і не сіла на борт літака, який зазнав аварії в Атлантичному океані. Однак те, що Господь урятував її життя, дозволило їй поділитися вісткою про дотримання суботи на національному телебаченні. 

Улітку Ірина планувала летіти з Нью-Йорка до Чехії після волонтерської роботи на кухні для групи літературних євангелістів, серед яких був і її син. Проте авіакомпанія KLM призупинила польоти через промисловий страйк і останньої миті забронювала їй квиток на рейс авіакомпанії Swissair. 

Ірина попередила свою сестру в Чехії про зміни, і та погодилася зустріти її у празькому аеропорту наступного дня. 

Уранці сестра Ірини з випуску новин дізналася, що літак авіакомпанії Swissair розбився через дві години після вильоту з Нью-Йорка. Це був літак, на борту котрого мала перебувати Ірина. 

У сльозах жінка зателефонувала чоловікові Ірини: «Я втратила сестру, а ти – свою дружину». 

Однак Ірина не полетіла цим рейсом. Коли в аеропорту імені Джона Кеннеді вона підійшла до стійки реєстрації на рейс 111, представник компанії Swissair промовив слова, які врятували їй життя. 

«Місіс Мецова, ви – громадянка Чехії, – сказав він. – Ми можемо запропонувати вам прямий рейс до Чехії на борту чеських авіаліній. Чи хотіли б ви скористатися цією пропозицією?» 

Ірині сподобалося, що не потрібно робити пересадку в Женеві, і їй роздрукували новий посадковий талон. 

«У вас є 15 хвилин, аби встигнути на літак, – попередив він. – Поспішайте!» 

Другого вересня 1998 року о 22:30 літак компанії Swissair зазнав аварії на канадському узбережжі. В авіакатастрофі загинули всі 229 осіб, що перебували на борту, включаючи студента-адвентиста сьомого дня, який летів на навчання до Франції. Причиною трагедії стало загоряння на борту. 

Коли весь світ оплакував цю трагедію, сестра Ірини дізналася, що та змінила маршрут. 

Зараз Ірині 68 років, і вона досі не може пояснити те чудо, що відбулося з нею. Проте через кілька років після трагедії в неї з’явилася нагода розповісти про свою віру на чеському національному телебаченні. У програмі «Відповіді на молитви» Ірина розповіла про Божу милість під час комуністичних репресій у Чехословаччині. В ефірі вона прочитала четверту заповідь про суботу. 

«Тоді багато людей уперше почуло про біблійну суботу, – розповідає син Ірини Каміль Мец, міжнародний координатор служіння GLOW. – Після того як програма вийшла в ефір, багатьом адвентистам телефонували родичі й говорили: “Ми ніколи не думали, що про суботу написано в Біблії”». 

Таке масштабне свідчення стало можливим завдяки тому, що Ірина не полетіла тим трагічним рейсом. 