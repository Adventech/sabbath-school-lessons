---
title:  Найбільша жертва
date:   29/04/2018
---

Вивчення безмежної жертви Христа приносить величезну користь у приготуванні віруючих до кінця часу. Часто люди дивляться на мету перед собою, і це правильно. Однак приємно також усвідомлювати, що мета вже позаду. Ми говоримо про Голгофу. Мета, якої Ісус досягнув заради нас, непорушна й остаточна, а також дарує впевненість для досягнення наступних цілей. 

`Прочитайте Римл. 8:3; 1 Тим. 1:17; 6:16; 1 Кор. 15:53. З якою метою Бог послав Свого Сина у світ?` 

Бог послав Христа як жертву за гріх, щоб засудити гріх у тілі. Що це означає? Безсмертний Бог-Син не міг померти. Тому Він став Людиною, прийнявши на Себе нашу смертну природу, аби померти замість нас. 

Володіючи Божественною природою, святий Ісус «постав у подобі людини», упокорив Себе, «був слухняним аж до смерті, і до смерті хресної» (Филп. 2:6-8). Певним чином, відомим тільки Богові, Божественність Христа не померла, коли Він помер на хресті. Протягом усього земного життя і служіння Ісус ніколи не використовував власну Божественну природу з метою підтримати Свою людську природу. 

`Прочитайте Луки 9:22. Що цей вірш повідомляє про заплановану смерть Христа?` 

Христос народився, щоб померти. Ми розуміємо, що у вічності не було такого моменту, коли б Він не знав про приниження, знущання, бичування й жахливе розп’яття, яких Йому доведеться зазнати. Божа любов незрівнянна, і збагнути її повною мірою неможливо. 

`Що ще ми, люди, можемо зробити перед лицем такої любові, як не впасти долілиць та поклонитися у вірі й послуху?! Яким чином Голгофський хрест свідчить про марність людських заслуг?`