---
title:  Для подальшого дослідження
date:   04/05/2018
---

Послання до євреїв указує на земну святиню й служіння в ній як на модель, символ того, що Христос здійснив для нас на Землі як жертва та що звершує на Небесах як наш Первосвященик. Ізраїльська святиня мала завжди слугувати наочним уроком Євангелія, відкриваючи євреям План спасіння, до складу якого входить жертва, заступництво, суд і остаточне знищення гріха. Водночас книга Даниїла проливає додаткове світло, допомагаючи читачам зрозуміти апокаліптичний аспект заключного служіння Христа в Небесній святині. «Акцентуючи нашу увагу на очищенні, суді й виправданні, апокаліптичні видіння Даниїла проектують образи Дня очищення насамкінець земної історії. Очищення безпосередньо пов’язане з Небесною святинею та служінням Месії як Царя і Священика. Видіння вводять елемент часу, даючи можливість читачеві визначити конкретний момент в історії спасіння, коли Месія почне Свою справу останнього очищення, суду й виправдання в Небесній оселі Бога» (Настільна книга з теології. Біблійний коментар АСД, т. 12, с. 394). 

**Питання для обговорення** 

`Еллен Уайт писала: «Як у давнину гріхи народу вірою покладали на жертву за гріх і через її кров символічно вносили до земної святині, так і в Новому Завіті гріхи людини, що кається, вірою покладають на Христа й фактично переносять до Небесної Святині. І як прообразне очищення земної святині здійснювалося через усунення з неї гріхів, якими вона була опоганена, так і фактичне очищення Небесної Святині має відбутися через видалення або викреслення гріхів, які там записані. Але перш ніж це відбудеться, повинні бути досліджені книги, щоб визначити, хто через розкаяння в гріхах і віру в Христа може отримати спасіння» (Велика боротьба, с. 421). Які дві характерні риси притаманні людям, котрі мають «право на спасіння»? Чому розуміння цих рис важливе для Божого народу, особливо у випробуваннях останнього часу?` 

`Прочитайте Левит 16:15, 16. Яке значення має кров? Що вона символізувала? Чому кров відігравала головну роль у звершенні обрядів Дня викуплення і що вона означає для нас сьогодні?`