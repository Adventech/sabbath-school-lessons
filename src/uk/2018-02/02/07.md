---
title:  Для подальшого дослідження
date:   13/04/2018
---

> <p></p>
> «Історія світу наближається до завершення, і ми повинні звернути особливу увагу на пророцтва Даниїла, оскільки вони стосуються нашого часу. Між цими пророцтвами та вченням останньої книги Нового Завіту існує тісний зв’язок. Сатана примусив багатьох людей повірити, що пророцтва книг Даниїла та Івана неможливо зрозуміти. Але обітниця ясно свідчить: усі дослідники цих пророцтв отримають особливе благословення. “Розумні – зрозуміють” (Дан. 12:10), – було сказано про видіння Даниїла, які мають бути «розпечатані» в останні дні. А щодо Об’явлення, даного Христом Своєму слузі Іванові, – цього керівництва для Божого народу впродовж віків – то обітниця свідчить: “Блаженний той, хто читає, і ті, що слухають слова пророцтва та дотримуються написаного в ньому, бо час близький!” (Об’явл. 1:3)» (Е. Уайт. Пророки і царі, с. 547, 548). 

Ми схильні розглядати книгу Даниїла в контексті розквіту й падіння царств, у контексті суду (див. Дан. 7:22, 26; 8:14) й остаточного звільнення Божого народу під час утиску (див. Дан. 12:1). Однак, досліджуючи урок цього тижня, ми побачили, що книга Даниїла також навчає нас бути готовими до випробувань і гонінь, коли б вони нас не спіткали. Якими б корисними не були наші знання про «знак звіра», «час утиску» та майбутні гоніння, якщо ми не пережили досвідів із Богом, усі знання не врятують нас від загибелі. Найбільше ми потребуємо досвіду народження згори, який пережив Даниїл та інші герої, зокрема й Навуходоносор. 

**Питання для обговорення** 

`1. Прочитайте молитву Даниїла в Дан. 9:3-19. Яким чином ця молитва свідчить про розуміння Даниїлом благодаті й любові Бога, а також питання нашого спасіння винятково по Його милості, а не через наші заслуги й чесноти? Чому цю істину важливо не тільки зрозуміти, а й пережити на власному досвіді?` 

`2. Обговоріть у класі випробування, з якими довелося зіткнутися Даниїлові (Дан. 6) і трьом єврейським юнакам (Дан. 3), котрі відстоювали свої релігійні переконання перед лицем смерті в умовах переслідування з боку влади. Що спільного ви знаходите в цих двох історіях? Які можете назвати відмінності? Який урок ми можемо почерпнути із цих історій, аби стати мужніми й вірними свідками?` 

`3. Чому Ісус сказав, що нам «потрібно народитися згори» (Івана 3:7)? Що означає «народитися згори»?`