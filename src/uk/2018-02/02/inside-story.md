---
title:  Місіонерська історія
date:   13/04/2018
---

#### Гавайське весілля. Частина 2 

_Бенжі Ліч_ 

Батько нареченої, який супроводжував свою доньку, тепер усміхався, стоячи перед гостями. Наречений грав на гітарі та співав гавайську весільну пісню. 

Господь спонукав мене звернутися до молодят із невеликою промовою, а потім я оголосив пару чоловіком і дружиною. 

До мене підійшла мати нареченого і промовила слова, які й досі викликають у мене трепет. 

– Я не думаю, що це була випадковість, – сказала вона. – Мабуть, так мало статися. Погляньте на свою сорочку. 

Я подивився на свій одяг: на кишені блакитної сорочки було вишито слово «Гаваї» і зображена барвиста веселка. Я купив цю сорочку на Гаваях кілька років тому, коли відпочивав там разом із дружиною. 

Мені на шию надягли традиційну гавайську гірлянду із квітів, і я подумав, що мені справді судилося взяти участь у цьому весіллі. 

Ми подарували молодятам невеликий весільний подарунок – книгу «Дорога до Христа». Вони ніколи не чули про адвентистів сьомого дня, тому для них це була чудова можливість пізнати Господа, у Якого ми віримо. 

Якби історія на цьому закінчилася, я вже був би щасливим. Однак на мене чекало чудове продовження. Через два роки, коли я жив у Техасі, одного суботнього ранку мені зателефонував літературний євангеліст із Колорадо. 

– Чи пам’ятаєте ви пару, яку вінчали в національному парку Рокі-Маунтін? – запитав він. 

Чоловік розповів, що ті молодята прочитали книгу «Дорога до Христа» і прийшли до Церкви адвентистів, щоб дізнатися про Бога якомога більше. 

– Ми дали їм інші книги. Потім їх записали на біблійні курси, і протягом останніх шести місяців я вивчав з ними Біблію. Ви, напевно, зрадієте новині, що сьогодні вони укладають заповіт із Господом у Церкві адвентистів сьомого дня. 

Декілька років тому мене запросили провести молитовний тиждень в академії Кемпіон. Збираючись виходити за кафедру для суботньої проповіді, я побачив того самого літературного євангеліста, який ішов разом зі знайомою мені подружньою парою та їхньою дитиною. 

Після служіння мені розповіли всю історію. 

Уклавши заповіт із Богом, молоде подружжя запросило своїх друзів на євангельські зустрічі в церкву, і троє з них охрестилися. Мати колишнього нареченого також стала членом Церкви і працює в адвентистському госпіталі на Гаваях. 

Того пам’ятного дня я не хотів навіть розпочинати розмову з людьми в білому одязі. Однак Господь зміг використати декількох студентів і молодого служителя в гавайській сорочці, щоб засвідчити про Свою любов. 

_Бенжі Ліч звершує служіння капелана в Форт-Уерті, штат Техас._ 