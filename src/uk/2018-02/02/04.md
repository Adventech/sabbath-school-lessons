---
title:  Золотий бовван
date:   10/04/2018
---

Дослідники Біблії давно помітили зв’язок між 3-м розділом книги Даниїла і 13-м розділом книги Об’явлення. Вони проводять паралелі між історією про трьох юдеїв у долині Дура й описом гонінь, яких Божий народ зазнавав у минулому та зазнає в останні дні. 

`Порівняйте Дан. 3:1-6 та Об’явл. 13:11-15. Що спільного ви знаходите в уривках?` 

В обох випадках питання поклоніння є ключовим, й обидва уривки повідомляють про примусове поклоніння. Політичні сили вимагають для себе поклоніння, якого гідний винятково Господь. 

`Прочитайте Дан. 3:13-18. Який урок ми можемо почерпнути з цієї історії, котрий дозволяє зрозуміти не тільки те, що нам доведеться пережити в останні дні, а й те, як нам потрібно зустріти неминуче випробування?` 

Навуходоносор, наймогутніший правитель на Землі, висміюючи цих чоловіків та їхнього Бога, самовпевнено запитав: «Хто той Бог, що врятує вас від моїх рук?» Однак, зіткнувшись згодом із цим Богом, він змінив свій тон: «Благословенний Бог Шадраха, Мешаха та Авед-Неґо, що послав Свого Ангола, і врятував Своїх рабів, які надіялися на Нього. І вони не послухалися царського слова, і дали свої тіла на огонь, аби не служити й не кланятися іншому богові, крім Бога свого» (Дан. 3:28). 

Побачивши таке чудо, цар був змушений визнати винятковий характер Бога, Котрому служили ці мужі. 

Припустимо, що юнаки не були б звільнені від полум’я вогню, оскільки вони допускали й такий результат (див. Дан. 3:18). Чому ж юнаки вчинили правильно, не підкорившись наказові царя, адже це могло коштувати їм життя? Ця історія – сильне свідчення їхньої віри й готовності відстоювати свої переконання незалежно від наслідків. 

`Як ми можемо бути впевнені, що в останні дні, коли знову постане питання поклоніння, ми вистоїмо, як згадані вірні юнаки? Якщо ми зараз невірні «в найменшому», що спонукає нас думати, ніби будемо вірні в чомусь глобальному під час останньої кризи?`