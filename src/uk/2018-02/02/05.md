---
title:  Навернення язичників
date:   11/04/2018
---

Третій розділ книги Даниїла закінчується тим, що Навуходоносор визнав існування й могутність істинного Бога. Проте знання про Господа та Його силу не рівноцінне досвідові народження згори, який, згідно зі словами Ісуса, є ключовим у питанні спасіння (див. Івана 3:7). Людину, описану в Дан. 4:27, не можна назвати наверненою. 

`Прочитайте Дан. 4:27. У чому полягала проблема Навуходоносора? Див. також Івана 15:5; Дії 17:28; Дан. 5:23.` 

Однак ближче до закінчення розділу стає зрозуміло, що пережиті Навуходоносором труднощі допомогли йому засвоїти, що тільки Бог має абсолютну владу і без Бога він – ніщо. 

«Колись гордий монарх став скромною Божою дитиною, владний правитель і тиран – мудрим співчутливим царем. У минулому він зневажав і ганьбив Небесного Бога, а тепер визнав владу Всевишнього й ревно дбав про те, щоб його піддані були щасливими і мали страх перед Єговою. Під могутньою рукою Царя над царями і Господа над панами Навуходоносор нарешті усвідомив те, що повинні усвідомити всі правителі: справжня велич полягає в правдивій доброчесності. Він визнав Єгову як живого Бога і проголосив: “Я, Навуходоносор, хвалю, звеличую і славлю Небесного Царя, усі діла якого праведні, а всі дороги Його – справедливі, а тих, хто ходить у гордощах, Він може понизити”» (Е. Уайт. Пророки і царі, с. 521 ). 

`Прочитайте Дан. 4:31, 32. Які істини про Бога висловлює Навуходоносор у цих текстах?` 

Четвертий розділ книги Даниїла закінчується тим, що язичник визнає авторитет, панування і могутність «юдейського» Бога. У певному розумінні ця ситуація провістила те, що пізніше сталося в ранній Церкві, коли завдяки свідченням юдеїв та силі Божій язичники пізнали істину про Господа й почали проголошувати її світові. 

`Прочитайте Івана 3:7. Що готує людей до кінця часу краще, ніж роздуми про прийдешні гоніння?`