---
title:  Любов Святого Духа
date:   24/04/2018
---

Щодо Святого Духа, як і щодо Бога-Отця, існує безліч хибних думок. Деякі богослови вважають, що Дух – це любов між Отцем і Сином. Іншими словами, Святий Дух – це не одна з Осіб Божества, а лише почуття прихильності між Отцем і Сином. 

Однак Священне Писання стверджує, що Святий Дух – Особа. Християни хрестяться в Ім’я Отця, Сина і Святого Духа (Матв. 28:19). Святий Дух прославляє Христа (Івана 16:14), обвинувачує світ (Івана 16:8), засмучується (Ефес. 4:30). Він є Утішителем (Івана 14:16), Він навчає (Луки 12:12), заступається (Римл. 8:26) й освячує (1 Петра 1:2). Христос сказав, що Святий Дух веде людей до повної істини (Івана 16:13). 

Отже, Святий Дух – Божественна Особа, так само як Отець і Син. Разом Вони представляють триєдиного Бога. 

`Усі дії Святого Духа спрямовані на те, щоб явити Божественну любов. Яким чином Він це робить? Луки 12:12; Івана 16:8-13; Дії 13:2.` 

Найбільшим доказом Божественності Святого Духа є втілення Христа. Ісус був народжений від Святого Духа (Матв. 1:20). Тільки Бог міг здійснити це. 

Святий Дух, як Отець і Син, звершує служіння заради нас. «Особи Божества були сповнені співчуття до людського роду. Отець, Син і Дух Святий розробили План спасіння» (Е. Уайт. Поради щодо здорового способу життя, с. 222). 

Отець, Син і Святий Дух однаковою мірою люблять нас та працюють, щоб спасти нас для вічного Божого Царства. Знаючи про це, чи маємо ми право нехтувати даром спасіння? 

`Наскільки сильно нас утішає факт, що Отець, Син і Святий Дух звершують спільну працю для нашого вічного добра?`