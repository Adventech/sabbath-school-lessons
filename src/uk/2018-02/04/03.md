---
title:  Любов Христа
date:   23/04/2018
---

Гріх розділив людину з Богом; між ними виникла бездонна прірва, яка прирікала людство на вічну загибель. Ця безодня була глибокою і смертельно небезпечною. Щоб вирішити проблему гріха та возз’єднати грішне людство з праведним і святим Богом, необхідне було щось неймовірне. Тільки вічний святий Бог міг стати Людиною і в цій людській природі принести Себе в жертву за наші гріхи. 

`Прочитайте Івана 1:1-3, 14; Филп. 2:5-8. Що ці тексти повідомляють про Ісуса?` 

Вічний Христос у Своєму існуванні не залежав ні від кого та ні від чого. Він – Бог, не просто зовнішній образ Бога, але Сам Бог. Його сутнісна природа була Божественною й вічною. Ісус зберіг цю Божественність, але став Людиною, щоб виконати Закон у людському тілі й померти як Заступник за всіх порушників Закону. А злочинцем перед Законом є кожен з нас (Римл. 3:23). 

Христос став Людиною, не маючи переваг перед іншими людьми. Він зберіг вірність Божому Законові, поклавшись не на Свою внутрішню Божественну силу, а на зовнішню Божественну силу, доступну кожній людині. 

Ісус був повністю Бог і повністю Людина. Це означає: Той, Хто тримає «все словом Своєї сили» (Євр. 1:3), був «Немовлям, Яке лежало в яслах» (Луки 2:16). Це означає: Той, Хто «раніш усього, і все існує в Ньому» (Колос. 1:17), як людська Дитина «набував мудрості, віку…» (Луки 2:52). Це означає: Того, без Якого «не постало нічого з того, що постало» (Івана 1:3), «вбили, повісивши на дереві» (Дії 5:30). 

Якщо все це відкриває нам любов Христа, яка є проявом любові Отця, у нас є більш ніж достатньо підстав для радості та вдячності! 

`Прочитайте Римл. 8:38, 39. Яким чином пройдений сьогодні урок навчає нас довіряти тому, про що пише Павло в наведених віршах?`