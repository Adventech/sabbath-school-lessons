---
title:  Місіонерська історія
date:   27/04/2018
---

#### Представляючи Бога 

_Ендрю Макчесні, Адвентистська місія_ 

Бізнесмен Девід Кім, адвентист сьомого дня, разом з іншими повертався з похорону. Колега Девіда, який ішов поруч, запитав, чим той займається у вихідні дні. – Я ходжу до церкви і проводжу час із сім’єю, – відповів Девід. Колега сказав, що теж любить проводити час із сім’єю, даючи зрозуміти, що не хотів би обговорювати питання релігії. 

Трохи поговоривши про сім’ї, Девід запропонував поговорити про віру. 

– Я – атеїст, – поспішно заявив його співрозмовник. 

– Чому? – продовжував свої розпитування Девід. 

Їхня розмова привернула увагу інших гостей похоронної церемонії. Девід сподівається, що й у їхніх серцях проросте насіння істини, яке приведе їх до вивчення Біблії. 

Він упевнений, що зовсім не складно розпочати говорити про 

Бога в простій розмові. 

Ось кілька прикладів його відповідей на звичайні запитання: 

- «Як минули вихідні?» – «У мене були чудові вихідні. У суботу ми ходили до церкви, а в неділю їздили за покупками». 
- «Як ви познайомилися з дружиною?» – «Ми познайомилися в церкві в Чикаго». 
- «Ви все ще граєте на віолончелі?» – «Не так, як раніше, але я навчаю свого сина, а також граю в дуеті з християнським співаком, який зараз займається цікавими музичними проектами за книгами Даниїла та Об’явлення». 
- «Як ви розважаєтеся?» – «Більшу частину вільного часу я присвячую родині та своєму духовному зростанню». 
- «Як вам вдається поєднувати бізнес і сімейне життя?» – «Іноді це непросто, але в цьому питанні головний пріоритет для мене – моє молитовне життя». 
- «Яку пораду ви дасте для досягнення успіху в роботі?» – «Найбільше мені допомагає те, що кожного ранку я проводжу час в молитві й дослідженні Біблії. Це дозволяє мені зосередитися на головному». 

Ще Девід порівнює себе з рибалкою: 

– Рибалка завжди закидає приманку, – говорить він. – Я теж намагаюся це робити, щоб «голодна риба» її «проковтнула». 

Завдяки таким бесідам колеги Девіда цікавляться духовними питаннями, і він проводить від двох до чотирьох зустрічей із вивчення Біблії на тиждень. Двоє його знайомих уже уклали заповіт із Господом. 

_Девід Кім – бізнесмен і засновник «Товариства Никодима», організації, яка ділиться адвентистською вісткою із заможними, відомими й освіченими людьми._