---
title:  Любов Отця
date:   22/04/2018
---

Незадовго до розп’яття Ісус говорив зі Своїми учнями про те, як люди можуть прийти до Отця через Нього. І тоді Пилип сказав: «Господи, покажи нам Отця, – і цього нам вистачить» (Івана 14:8). 

`Що Ісус відповів Пилипу? Івана 14:9. Що ми можемо дізнатися про Отця з Його відповіді? Які хибні уявлення про Бога викриває ця відповідь?` 

Деякі люди вважають, що старозавітний Бог – це справедливий Бог, на відміну від новозавітного Бога – люблячого, милосердного й вибачливого. Вони роблять нічим не виправдану різницю. Однак у Старому і Новому Завітах представлений один і Той Самий Бог із незмінними якостями. 

Одним із завдань Приходу Христа в наш світ було відкрити істину про Бога Отця. Протягом століть неправильні уявлення про Бога та Його характер дуже поширилися не тільки серед язичників, а й серед Божого вибраного народу. «Втративши правильне уявлення про Бога, Земля поринула в духовний морок. Щоб розвіяти темряву і знову навернути світ до Бога, необхідно було подолати оманливу силу сатани» (Е. Уайт. Христос – надія світу, с. 22). Тому Ісус прийшов на Землю. 

Бог не змінюється. Якби ми детально знали всі події, описані в Старому Завіті, то вважали б Бога Старого Завіту таким же милосердним, як і Бога Нового Завіту. Святе Письмо свідчить: «Бог є любов» (1 Івана 4:8), «Ісус Христос учора, сьогодні й навіки Той Самий!» (Євр. 13:8). 

Не можна також забувати, що саме Бог, представлений у Писанні Старого Завіту, висів на хресті. 

Цей Бог явив Себе довготерпеливим, правдивим, милосердним, многомилостивим і милостивим (Вих. 34:6, 7). Любов Господа незмінна (Єрем. 31:3), Він любить Своїх послідовників (Псал. 147:11). Бог має добрі наміри щодо людей і бажає дати їм надію (Єрем. 29:11). Він у радості буде втішатись тобою, обновить любов Свою, зі співом втішатися буде тобою» (див. Соф. 3:17). Бог Отець воістину прекрасний! 

`Поміркуйте про те, що Ісус представляє Бога Отця. Яким чином ця істина може дарувати надію тим, хто з якихось причин боїться Бога?`