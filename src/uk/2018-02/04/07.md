---
title:  Для подальшого дослідження
date:   27/04/2018
---

Ми повинні мати впевненість у спасінні, але нам не слід бути самовпевненими в цьому питанні. Чи існує таке поняття, як хибна впевненість у спасінні? Звичайно! Ісус також попереджав про це: «Не кожний, хто каже Мені: Господи! Господи! – увійде до Царства Небесного, але той, хто виконує волю Мого Отця, Який на небесах. Багато хто скаже Мені того дня: Господи, Господи, чи не в Твоїм Ім’ям ми пророкували, чи не Твоїм Ім’ям бісів ми виганяли, чи не Твоїм Ім’ям численні чудеса творили? Тоді скажу їм: Я ніколи не знав вас! Відійдіть від Мене ви, які чините беззаконня!» (Матв. 7:21-23). 

Ці люди припустилися двох фатальних помилок. По-перше, незважаючи на великі діла, здійснені ними в Ім’я Господа, вони не виконували волю Господа, яка полягала в покорі Його Законові. Ісус не сказав: «Відійдіть від Мене ті, у кому знайдено найменший гріх, ваду або недосконалість». Він охарактеризував цю групу людей як «беззаконників» (грец. аноміан – «без закону»). По-друге, зверніть увагу, якого особливого значення вони надають собі та своїм ділам: «Чи не в Твоїм Ім’ям ми пророкували, чи не Твоїм Ім’ям бісів ми виганяли, чи не Твоїм Ім’ям численні чудеса творили?». Наскільки ж далекі вони були від Христа, що вказували на власні діла, намагаючись виправдатися перед Богом?! Ми спасемося тільки завдяки заслугам Христа, які залічуються нам через віру. Саме в цьому і полягає наша впевненість – не в нас самих, не в наших ділах, а лише в тому, що Христос здійснив заради нас. Чи бажаєте ви мати таку впевненість? Підкоріться Божому Законові, покладайтеся тільки на заслуги праведності Христа і матимете впевненість, якої так потребуєте! 

**Питання для обговорення** 

`1. Кажуть, що Мартін Лютер одного разу сказав: «Дивлячись на себе, я не знаю, як можу бути спасенний. Дивлячись на Ісуса, я не знаю, як можу загинути». Яку велику мудрість містять ці слова? Чому важливо ніколи не забувати про це?` 

`2. Поміркуйте над тим, що ми були обрані для спасіння ще до заснування світу. Чому це не означає, що спасуться усі? Чому багато людей не будуть спасенні: тому що Бог не обрав їх чи внаслідок їхнього власного вибору? Обговоріть це питання в класі.` 

`3. Як розуміння реальності великої боротьби допомагає нам краще боротися зі злом у світі, який полюбили Отець, Син і Святий Дух?`