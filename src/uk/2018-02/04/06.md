---
title:  Вічне Євангеліє
date:   26/04/2018
---

`Прочитайте Об’явл. 14:6, 7. Що це за «вічне Євангеліє»?` 

У наведеному уривку Євангеліє назване «вічним». Це ще один доказ того, що Бог не змінюється. У незмінного Бога – незмінне Євангеліє. Вічне Євангеліє дає впевненість усім, хто бажає прийняти його. Євангеліє відкриває незмінну Божу любов, і цю вістку необхідно нести світові. Кожна людина має потребу в можливості почути її, тому Господь покликав Свій народ поширювати Євангеліє. 

`«Оскільки Він вибрав нас у Ньому раніше від створення світу, щоб ми були святі й непорочні перед Ним у любові, наперед призначивши нас для того, щоб усиновити Собі через Ісуса Христа, згідно з уподобанням Своєї волі» (Ефес. 1:4, 5). Що цей уривок також повідомляє про вічність Євангелія?` 

Вибрав у Ньому «раніше від створення світу». Ідеться про «вічне» Євангеліє! Навіть раніше від створення світу в Бога вже був План для нас, щоб ми могли мати в Ньому спасіння. 

Проаналізуйте деякі слова в наведених текстах: «вибрати», «призначити», «уподобанням Своєї волі», «усиновити». Ці два вірші вказують на велике бажання Бога дарувати нам вічне життя «в Ньому»! А факт, що Бог здійснив це все перед вічними часами (див. також 2 Сол. 2:13; 2 Тим. 1:9), дуже ясно робить акцент на Його благодаті. Це свідчить про те, що ми спасаємося не своїми ділами й заслугами, а винятково завдяки Божому люблячому характеру. Як ми можемо отримати спасіння через свої заслуги, якщо були обрані для спасіння в Ньому раніше нашого існування? Вибір прийняти або відкинути спасіння залишається за нами. 

Яким чином це обрання виявляється в житті вибраних? Ми повинні бути «святі й непорочні перед Ним у любові» (Ефес. 1:4). До цього ми також були обрані. 

`Ми покликані звіщати світові «вічне Євангеліє» перед Другим приходом Христа. Чому нам необхідно на особистому досвіді зазнати сили «вічного Євангелія», перш ніж ділитися ним з іншими?`