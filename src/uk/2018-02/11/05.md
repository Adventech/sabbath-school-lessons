---
title:  Знак звіра
date:   13/06/2018
---

Що це за знак, прийняття якого нам необхідно уникнути? Вивчаючи попередній урок, ми побачили, що влада четвертого звіра в Дан. 7 (також представлена в образі морського звіра в Об’явл. 13) у пізній період свого правління «буде думати позмінювати свята та права» (Дан. 7:25). Ця влада намагатиметься скасувати четверту заповідь про суботу – єдину з десяти, яка вказує на Бога-Творця, Котрий «творив… небо та землю, море та все, що в них, а дня сьомого спочив» (Вих. 20:11). 

Тим часом вістка першого ангела вказує на заповідь, яку влада звіра намагалася змінити і яка чітко показує, що ми повинні поклонятися тільки Господу як Творцеві. Після попередження про долю тих, хто вирішить поклонятися «звірові та його образові» (Об’явл. 14:9), у вірші 12 зображено вірний Божий народ. 

`Прочитайте Об’явл. 14:12. З огляду на прямий контекст вірша, яким чином за допомогою цього опису Божого вірного народу ми можемо зрозуміти центральне місце суботи в подіях останнього часу?` 

У тексті читаємо: «Тут терпіння святих, які бережуть Божі заповіді та віру Ісуса!» (Об’явл. 14:12). Як ми переконалися, «Божі заповіді» включають четверту заповідь – заповідь про суботу, яка вказує на Бога-Творця, єдиного, кому слід поклонятися. Не дивно, що багато людей пов’язує питання про «знак звіра» з поклонінням у недільний день як у священний день Господа. Це «лжесубота», до дотримання якої Біблія не закликає, натомість дає чітке повеління дотримуватися четвертої заповіді. 

Чи означає це, що сучасні християни, поклоняючись Богові в недільний день, уже прийняли знак звіра? Зовсім ні! Згідно з текстом Об’явл. 13:15, люди, які відмовилися приєднатися до фальшивого поклоніння звірові будуть убиті. Зрештою поклоніння стане питанням життя і смерті. Безумовно, події ще не досягли тієї межі, і знак звіра не буде поставлений доти, доки не настане останнє випробування. Тому сьогодні ще ніхто не прийняв знака звіра. 

`Чому для того, аби бути справжнім християнином, дуже важливо вже зараз дотримуватися Божих Заповідей і мати віру в Ісуса?`