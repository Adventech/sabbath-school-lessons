---
title:  Відмітний знак Божого народу
date:   10/06/2018
---

`У старозавітні часи дві зовнішні ознаки вирізняли істинний Божий народ. Однією з них було обрізання. Хто першим отримав повеління про обрізання? Бут. 17:9-11.` 

Бог звелів Авраамові та його нащадкам звершувати обряд обрізання як знак заповіту спасіння. Дітей чоловічої статі мали обрізувати восьмого дня (Левит 12:3). Однак цей обряд мав більш глибоке значення. Він повинен був символізувати потребу в духовному обрізанні – оновленні серця (див. П. Зак. 30:6). Саме тому Павло пише: «Тому що не той юдей, хто є ним з вигляду, і не те обрізання, що є назовні, на тілі. Але той юдей, хто всередині такий; і те обрізання, що є в серці за Духом, а не за буквою; і такому похвала не від людей, а від Бога» (Римл. 2:28, 29). 

Такі тексти, як 1 Кор. 7:19; Гал. 5:6; 6:15, свідчать, що в Новому Завіті обрізання як знак заповіту було замінено хрещенням. Хрещення символізує навернення, «нове творіння», яке померло для гріха й воскресло для нового життя (див. Римл. 6:3, 4). Саме тому Павло каже, що обрізання більше не має значення (1 Кор. 7:19); тільки віра, що діє любов’ю, та дотримання Божих Заповідей – ось що справді має значення. 

`Яка друга відмітна ознака була дана Богом Його народові та з якою метою? Вих. 31:13, 17; Єзек. 20:12, 20.` 

Зверніть увагу: субота як ознака існувала ще від створення світу (див. Бут. 2:2, 3), тоді як обряд обрізання з’явився за часів Авраама. Посилаючись на книгу Буття, Ісус сказав: «Суботу встановлено для людини» (Марка 2:27). Це свідчить про те, що ми належимо Богові за правом творіння, бо Він створив нас, а також за правом викуплення, оскільки Він виправдовує нас та освячує. Тому, хоч Павло і каже, що обрізання вже не має значення, він стверджує: дотримання Божих Заповідей (включаючи і заповідь про суботу) продовжує відігравати важливу роль (див. Євр. 4:9). 

`Чи свідчать ваші думки і прагнення про те, що ви пережили істинний досвід оновлення серця?`