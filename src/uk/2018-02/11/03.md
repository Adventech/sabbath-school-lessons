---
title:  Звір та фальшиве поклоніння
date:   11/06/2018
---

`Прочитайте наведені тексти. Що вони повідомляють про те, наскільки важливо уникнути знака звіра? Об’явл. 13:17; 14:9, 10; 16:2.` 

Люди, котрі питимуть нерозбавлене вино Божого гніву, зазнають сім останніх покарань і зрештою будуть укинуті у вогняне озеро. Який величезний контраст порівняно з тими, хто відмовився прийняти знак звіра і стоїть на скляному морі, переможно співаючи хвалу Богові й Агнцеві! 

Що ж означає «знак звіра»? Очевидно, що наведені вище тексти зіставляють його з фальшивим поклонінням. Як ми побачили в попередньому уроці, влада четвертого звіра із 7-го розділу книги Даниїла (також представлена в образі морського звіра в Об’явл. 13) у пізній період свого правління «буде думати позмінювати свята та права» (Дан. 7:25). Ця влада намагатиметься скасувати четверту заповідь про суботу – єдину з десяти, яка пов’язана з часом і вказує на Бога-Творця, Котрий «творив… небо та землю, море та все, що в них, а дня сьомого спочив» (Вих. 20:11). 

Саме вістка першого ангела вказує на заповідь, яку влада звіра намагалася змінити, та ясно свідчить, що ми повинні поклонятися тільки Господу як Творцеві. Фактично із семи віршів, які згадують про поклоніння в 13-му й 14-му розділах книги Об’явлення, вірш 14:7 – єдиний, що свідчить про істинне поклоніння; інші шість застерігають проти фальшивого поклоніння звірові та його образові (Об’явл. 13:4, 8, 12, 15; 14:9, 11). Відразу ж після того, як третій ангел описує жахливу долю людей, котрі беруть участь у фальшивому поклонінні, він говорить про істинних шанувальників Бога: «Тут терпіння святих, які бережуть Божі заповіді та віру Ісуса!» (Об’явл. 14:12). 

Іншими словами, проголошення трьох вісток розділяє все людство на дві групи: тих, що поклоняються Творцеві, дотримуючись усіх Його Заповідей, включаючи й заповідь про сьомий день, суботу, і тих, що поклоняються звірові та його образові. Таким чином, фальшива форма поклоніння пропонує альтернативу поклонінню Творцю, яке пов’язане з дотриманням заповіді про суботу. 

`Як поєднуються між собою поклоніння та вірність? Чому справжнє поклоніння Богові пов’язане з дотриманням Його Закону?`