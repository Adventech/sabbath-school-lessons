---
title:  Місіонерська історія
date:   15/06/2018
---

#### Мій чоловік – моє поле

_Дружина-адвентистка із США_ 

Ми з чоловіком завжди хотіли бути адвентистськими місіонерами. Ми обоє брали участь у подібному служінні в студентські роки, побувавши в різних частинах світу, і знову вирушили за кордон як волонтери вже після весілля. 

Це були чудові десять років. Ми звершували служіння в трьох країнах і, сподіваюся, посіяли багато насіння істини в серцях людей. 

Однак я все більше турбувалася про свого чоловіка, адже часом він поводив себе дивно. Спочатку це проявлялося в дрібницях: наприклад, я завжди мала поправляти комір його сорочки; він міг готувати обід, але забував, де в нас лежать сіль, цукор і т. д. А якщо ми домовлялися про якусь зустріч або захід, він міг усе скасувати останньої миті на користь чогось іншого, що привернуло його увагу. 

Я поділилася своїм занепокоєнням з мамою по телефону. Вона намагалася мене заспокоїти, кажучи, що я просто надто критична, і спонукала бути уважнішою дружиною. 

Однак вона змінила свою думку, коли ми, повернувшись із чергової місіонерської подорожі, деякий час жили разом із нею. Вона бачила, наприклад, як мій чоловік мив посуд. Після цього ми не могли знайти жодної тарілки в шафі. 

Мама вибачилася переді мною: «Люба, вибач, я думала, що пробле ма в тобі. Однак тобі все одно слід прощати й поважати його». 

У мого чоловіка завжди було добре серце. Він хотів бути корисним. Однак із кожним днем його спроби допомогти ставали все більш втомливими, оскільки він тільки створював додаткову роботу для всіх нас. 

Дійшло до того, що я перестала його поважати. Я не могла більше довіряти його словам. Не знаючи, що робити, я звернулася за порадою до фахівця – шанованого адвентистського консультанта. Коли я почала описувати поведінку свого чоловіка, він зупинив мене. «Можливо, у вашого чоловіка СДУГ», – сказав він. 

СДУГ, або синдром дефіциту уваги і гіперактивності, – це порушення функцій головного мозку, що характеризується проблемами концентрації уваги, імпульсивною поведінкою і гіперактивністю. 

Таким чином, після 18 років шлюбу я нарешті зрозуміла, чому мій чоловік так себе поводить. Я мала відмовитися від своїх очікувань і дозволити Богу працювати над моїм серцем. 

Я люблю свого чоловіка. Можливо, ми вже ніколи не будемо місіонерами за кордоном, але я не сумую через це. Еллен Уайт пише: «Наша робота для Христа повинна починатися з дому, із сім’ї… Немає важливішого місіонерського поля, ніж це» (Свідчення для Церкви, т. 6, с. 429). Я знайшла своє місіонерське поле. 