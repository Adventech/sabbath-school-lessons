---
title:  Субота як печать
date:   14/06/2018
---

Як ми вже досліджували, сьомий день, субота, був ознакою істинного Божого народу протягом усієї історії, починаючи від Адама та Єви і далі за часів Ізраїлю. Також Боже Слово свідчить, що завдяки служінню Ісуса й апостолів практика дотримання суботи вкоренилася в новозавітній Церкві та стала відмітним знаком Божого народу останніх днів, який береже «Божі заповіді та віру Ісуса» (Об’явл. 14:12). 

`Чому субота настільки важлива та яке особливе значення вона має для християн? Вих. 20:8-11; Євр. 4:9, 10.` 

Заповідь про суботу міститься в самому центрі Десяти Заповідей. Творець дав суботу як ознаку, або печать, котра свідчить про Його владу. Четверта заповідь містить Його Ім’я: «Господь, Бог твій». Вона визначає сферу Його панування – «небо та земля, море та все, що в них». Також вона вказує на причини Його влади: «Бо шість день творив Господь небо та землю... а дня сьомого спочив». 

У Новому Завіті Ісус представлений як Творець усього (Івана 1:1-3; Колос. 1:16; Євр. 1:1, 2). Усі Особи Трійці брали участь у створенні Землі (Бут. 1:1, 2). Тому і Бог-Син створив наш світ за шість днів, а сьомого дня спочив. Факт, що Спаситель, висячи на хресті під час заходу сонця в п’ятницю, вигукнув: «Звершилося!» (Івана 19:30), – має велике значення. Як Ісус спочив у суботу після завершення творіння, так само Він спочив у суботу в могилі після Свого викупного служіння, ставши замісною жертвою. Таким чином, субота була освячена двічі: при створенні світу і при розп’ятті Господа. І, згідно з Посланням до євреїв, саме тому, перебуваючи в суботу в спокої, християнин свідчить про те, що і він «відпочив від своїх діл, як Бог від Своїх» (Євр. 4:10). Субота – чудове свідчення того, що самі ми не спроможні спасти себе, оскільки тільки через заслуги Христа нам дарована можливість отримати спасіння через віру (див. Євр. 12:2). 

`Якщо субота символізує відмову від спасіння нашими ділами, що ж тоді являє собою дотримання недільного дня та як це відповідає характеру Вавилону?`