---
title:  Печать Бога
date:   12/06/2018
---

Печать, як і підпис, використовують для підтвердження автентичності документа. У стародавні часи печать являла собою відбиток на м’якому воску або глині; вона свідчила про достовірність або приналежність документа, а також указувала на авторитет власника печаті. 

`Що таке печать Бога? Яким чином і коли її ставлять? Ефес. 1:13, 14; 4:30; 2 Тим. 2:19; Об’явл. 7:1-4; 14:1.` 

Печать Бога – це знак, який підтверджує, що народ належить Богові та перебуває під Його захистом. Павло згадує про запечатування, пов’язуючи його з наверненням і прийняттям дару Святого Духа. Він називає цей дар «завдатком», даним усім віруючим як запевнення щодо повного викуплення та спадщини, яку вони отримають під час Приходу Ісуса. 

Книга Об’явлення описує ще одне запечатування безпосередньо перед Другим приходом. Ця остання печать буде дана 144 тисячам під час злиття Святого Духа при Пізньому дощі. 

На своїх чолах вони носять Боже Ім’я, тобто завдяки дії Святого Духа в їхньому житті вони відображають Божий характер. 

`Порівняйте печать Бога зі знаком звіра. Чим вони відрізняються? Об’явл. 7:3; 14:9.` 

Печать дана тим, хто істинно поклоняється Богові, тоді як знак отримують ті, які поклоняються звірові. Печать буде поставлена тільки на чоло, що свідчить про тверде рішення людини поклонятися Богові так, як Він звелів. А знак поставлять або на чоло, або на руку. Це означає, що люди можуть поклонятися звірові через одну з двох причин – або через особисте переконання, вважаючи, що поклоняються Богові, або через матеріальну вигоду, побоюючись серйозних наслідків непокори, а саме: що не зможуть ні купувати, ні продавати, а згодом будуть убиті (Об’явл. 13:17,15).

«Світ накладає свій відбиток на тих, хто перебуває в союзі з ним. Такі люди готуються до прийняття знака звіра. Але люди, які не довіряють собі, упокорюються перед Богом, очищають душі через послух істині, перетворюються за небесним образом та готуються до прийняття Божої печаті на свої чола» (Е. Уайт. Свідчення для Церкви, т. 5, с. 216).