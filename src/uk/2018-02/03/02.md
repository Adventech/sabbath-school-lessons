---
title:  Структура Книги Об’явлення
date:   15/04/2018
---

Книги Даниїла та Об’явлення мають багато спільного, зокрема поділ на дві основні частини: історичну й есхатологічну (яка стосується подій останнього часу). Обидві частини цікаво переплітаються в кожній книзі. Для нас історичні події – це провісники глобальних подій останніх днів. Іншими словами, вивчаючи події старозавітної історії, ми можемо мати уявлення про те, що відбуватиметься в наші дні та в прийдешні часи. Однак цей принцип можна застосувати не тільки до книг Даниїла й Об’явлення. 

`Прочитайте уривок 1 Кор. 10:1-11. Як у цих віршах простежується згаданий вище принцип?` 

Як ми говорили минулого тижня, деякі історії з книги Даниїла про локалізовані в часі події (Дан. 3:6, 15, 27; 6:69, 21, 22) відображають події останніх днів, описані в книзі Об’явлення. Вивчаючи ці історії, ми можемо отримати загальне уявлення про те, з чим доведеться зіткнутися Божому народові наприкінці часу. Проте найважливішим є такий факт: незважаючи на наше нинішнє становище, ми маємо впевненість в остаточному звільненні. Книга Об’явлення містить безліч уроків, які гарантують вірним перемогу. 

Історична частина книги Об’явлення міститься переважно в розділах 1-11, а наступні розділи, 13-22, розповідають про кінець часу. 

`Прочитайте Об’явл. 12:1-17. До якої частини належить цей розділ – до історичної чи есхатологічної? Аргументуйте свою відповідь.` 

Ми розуміємо, що цей розділ належить до обох частин. Чому? Тому що він повідомляє про історичні конфлікти: скинення сатани з Неба (Об’явл. 12:7-9), його нападки на Немовля Ісуса (Об’явл. 12:4) та гоніння в більш пізній період історії Церкви (Об’явл. 12:14-16 ), після чого міститься опис нападів сатани на Останок наприкінці часу (Об’явл. 12:17). 

`Кажуть, що єдиний урок, який ми черпаємо з історії, полягає в тому, що ми не черпаємо з неї жодних уроків. У який би період люди не жили, вони продовжують припускатися одних і тих самих помилок. Як нам навчитися уникати помилок, озираючись на багату біблійну історію?`