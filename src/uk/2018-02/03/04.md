---
title:  Святилище – основна тема Об’явлення
date:   17/04/2018
---

Крім двох основних частин, на які поділяється книга Об’явлення, вона також містить ще один конструктивний шар, пов’язаний з темою юдейського святилища. Мотив святилища не обмежується однією з двох частин книги Об’явлення, натомість простежується в кожній з них. 

Земне святилище починалося з внутрішнього двору, біля жертовника всепалення, на якому приносили в жертву тварин. Після смерті тварини, яка символізувала смерть Христа на хресті, священик входив до першого відділення святині, що слугувало прообразом служіння Ісуса в Небесному святилищі після Його вознесіння. Це служіння зображено в тому, що Ісус ходить посеред світильників (Об’явл. 1:13). 

`Прочитайте Об’явл. 4:1, 2. Що символізують відчинені двері? Де відбувається ця дія? Див. також Дії 2:33; 5:31; Ефес. 1:20; Євр. 10:12, 13; Псал. 110:1; Об’явл. 12:5.` 

Незабаром після Свого вознесіння Христос урочисто увійшов через ці перші відчинені двері до першого відділення Небесного храму – Святого. Коли Христос уперше з’являється в книзі Об’явлення, Він стоїть перед світильниками першого відділення Небесної святині (див. Об’явл. 1:10-18). 

`Прочитайте Об’явл. 11:19. Яке значення має факт, що Іван побачив у Небесному святилищі ковчег Божого Заповіту? Де стояв ковчег заповіту в земній скинії? (Див. Лев. 16:12-14).` 

Ковчег Заповіту в Небесному святилищі є незаперечною вказівкою на Святе святих, або друге відділення Небесного святилища. Завдяки книзі Об’явлення ми можемо не тільки знати про служіння Ісуса у двох відділеннях Святині, а й усвідомлювати надзвичайно важливу радісну істину про взаємозв’язок між земними і небесними подіями. Навіть серед випробувань, описаних у книзі Об’явлення, ми маємо запевнення: «Усе Небо зацікавлене в тому, аби приготувати людей до дня з’явлення Господа, тому союз Неба і Землі дуже тісний» (Е. Уайт. Моє життя сьогодні, с. 307).