---
title:  Христос у книзі Об’явлення. Частина 2
date:   19/04/2018
---

`Прочитайте уривок Об’явл. 1:10-18. Що Ісус сказав тут про Самого Себе?` 

У наведених віршах Ісус зображений у першому відділенні Небесного святилища. Його з’явлення в цій ролі було таким грандіозним, що Іван у страху впав до Його ніг. Ісус утішає його і просить не боятися, називаючи Себе Альфою й Омегою, Першим і Останнім (вказівка на Його вічне існування як Бога). Потім Він говорить про Свою смерть і воскресіння, яке дарує надію. Ісус має ключі «від смерті й від аду». По суті, Господь каже Іванові те саме, що сказав Марті після смерті її брата: «Я є воскресіння і життя; хто вірить у Мене, – хоч і помре, буде жити. І кожний, хто живе й вірить у Мене, – не помре повік. Чи віриш ти в це?» (Івана 11:25, 26). 

Ісус дарує нам, як колись Марті й Іванові, надію на воскресіння – кульмінацію християнської віри. Без цієї надії будь-які інші сподівання позбавлені сенсу! 

`Прочитайте Об’явл. 22:7, 12, 13. Яким чином ці вірші відкривають Христа?` 

«Христос Ісус – Альфа й Омега, Буття Старого Завіту й Об’явлення Нового. І те, й інше об’єднується в Христі. Адам і Бог примирені послухом другого Адама, Котрий не піддався спокусам сатани та викупив ганебне падіння Адама» (Коментарі Е. Уайт. Біблійний коментар АСД, т. 6, с. 1092). Так, Ісус – Початок і Кінець. Він створив нас спочатку і відтворить нас наприкінці. 

Оскільки книга Об’явлення не тільки допомагає осмислити історію, а й сповіщає про події останнього часу, вона від початку до кінця є Об’явленням Ісуса Христа (гр. Апокалюпсіс Іесу Христу). І яких би аспектів ми не торкалися в процесі вивчення теми останнього часу, у центрі має залишатися Ісус Христос. 

`Яким чином ми можемо щодня віддавати Христу центральне місце в нашому житті?`