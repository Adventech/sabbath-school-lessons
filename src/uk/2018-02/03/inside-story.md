---
title:  Місіонерська історія
date:   20/04/2018
---

#### Маленька жінка 

_Ванесса Роча_ 

Керівники Церкви адвентистів сьомого дня доручили мені провести 2016 року євангельські зустрічі в Адвентистському університеті, коли в результаті євангельських програм у Руанді хрестили безпрецедентну кількість людей – 110 000. 

Після проведених мною зустрічей заповіт із Богом уклали 173 молодих людини. До мене підійшов пастор місцевої громади. 

Тепер, коли ми друзі, я можу це сказати, – почав він. – Дізнавшись, що до нас приїде американський проповідник, я дуже зрадів. Я чекав високого, сильного білого чоловіка. Та коли мені представили тебе, тендітну дівчину, я був дуже розчарований і вирішив, що не слід очікувати великих успіхів. Моя дорога сестро, як я жалкую тепер про своє маловір’я! Тобі вдалося зробити те, на що жоден із нас у цьому навчальному закладі не здатний. 

Чесно кажучи, ніякого особливого секрету успішної місіонерської роботи в мене немає. Та коли твоє серце горить для служіння, Бог здійснює неймовірні чудеса. Що зробило євангельську програму в Руанді настільки плідною? Відповідь проста: цілковите залучення членів Церкви до цього служіння, адже кожна людина зробила свій внесок у те, щоб поділитися істиною про Ісуса з іншими. 

Я зрозуміла, що в Руанді члени Церкви вважають особистим обов’язком приводити людей до своїх громад. Вони не підтримують ідею про те, що євангельська робота – це тільки турбота пастора. У членів Церкви не було спеціальної підготовки; вони просто використовували дані їм Богом таланти, аби приводити людей до Христа. Вони розуміли, що Господь незабаром прийде і що Церква адвентистів сьомого дня покликана до найвищої місії. Кожен із них відгукнувся на заклик Божий: «Ось я, пошли Ти мене!». 

Я зустрічала багатьох жителів цієї країни, молодих і літніх, які зізнавалися: 

– Ванессо, я дуже давно в Церкві, але ніколи не бачив, щоб таке відбувалося. Однак тепер я розумію, що не повинен просто чекати осторонь. Усе починається з однієї людини. Усе починається з мене. 

Молоді люди підходили і казали мені: 

– Я не проповідник, не співак. Проте в мене є багато друзів і багато можливостей впливати на них. Моє життя буде для них проповіддю. Завдяки тому, що дізнався на цих євангельських зустрічах, я вирішив проводити біблійні курси. 

Щирість цих членів Церкви змінила Руанду майже так само, як Ісус і Його дванадцять учнів змінили світ за три роки. Наскільки більше ми зможемо зробити, якщо до виконання нашої місії буде залучений кожен член Церкви! Наскільки швидше ми тоді побачимо Ісуса! 

Ванесса Роча, 23 роки, звершує служіння біблійного працівника й музиканта в Південній Каліфорнії. 