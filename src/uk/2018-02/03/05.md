---
title:  Христос у книзі Об’явлення. Частина 1
date:   18/04/2018
---

У книзі Об’явлення абсолютно все, від структури до змісту, має одну мету: відкрити Ісуса Христа. 

Саме тому книга починається словами: «Об’явлення Ісуса Христа» (гр. Апокалюпсіс Іесу Христу). Цей вислів означає: (1) об’явлення походить від Ісуса Христа; (2) об’явлення про Ісуса Христа (Об’явл. 1:2). Факт, що книга названа Об’явленням, спростовує думку тих, хто вважає книгу Об’явлення надто важкою для розуміння. Для чого ще Господу знадобилося включати цю книгу в Біблію, як не для того, щоб читачі зрозуміли її? 

`Прочитайте Об’явл. 1:1-8. Що ці вірші повідомляють про Ісуса?` 

У книзі Об’явлення Христос представлений як «Владика земних царів» (Об’явл. 1:5), а ближче до завершення книги Він зображений як «Цар над царями» (Об’явл. 19:16). Добра вістка полягає в тому, що, незважаючи на хаос і сум’яття на Землі, ми можемо бути впевнені: наш люблячий Господь і Спаситель тримає ситуацію під контролем. 

У тексті Об’явл. 1:5 ми бачимо пряму вказівку на викупну смерть Христа на хресті: «Йому, Котрий любить нас і омив нас від наших гріхів Своєю кров’ю». Христос не тільки виправдав нас, а й освятив (див. 1 Кор. 6:11). Завдяки таким віршам ми здобуваємо впевненість у спасінні, оскільки вони свідчать про те, що Ісус омив наші гріхи. Безперечно, ми не спроможні зробити це самі. 

`Прочитайте Об’явл. 1:7. Що цей текст повідомляє про Ісуса?` 

Обітниця про Христа, Котрий «іде з хмарами», – ключова для християнської віри. Ісус знову прийде, і це буде буквальне повернення, свідком якого стане весь світ. Ця подія раз і назавжди покладе край стражданням, хаосу, руйнації у світі й ознаменує обіцяну вічність. 

`Що ми дізнаємося про Ісуса з тексту Об’явл. 1:8? Яку надію можемо почерпнути з цього вірша, здатну потішити нас у будь-яких випробуваннях?`