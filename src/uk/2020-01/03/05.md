---
title:  Бовван (Частина 2)
date:   15/01/2020
---

`Ще раз прочитайте виклад і тлумачення сну Навуходоносора (Дан. 2:31-49). Що ця розповідь відкриває нам про Боже передбачення світової історії?`

Пророцтво, зображене уві сні Навуходоносора, являє собою загальний пророчий план та є зразком для наступних, більш докладних пророцтв книги Даниїла (розділи 7, 8 і 11). Крім того, другий розділ книги Даниїла – це не умовне пророцтво, а апокаліптичне, тобто остаточне передречення того, що Бог визначив і справді здійснить у майбутньому.

1. **Золота голова** представляє Вавилон (626-539 рр. до н. е.). Справді, жодний інший метал не міг би краще відобразити могутність і багатство Вавилонської імперії, ніж золото. Про Вавилон Біблія говорить: «У Господній руці – золота це чаша» (Єрем. 51:7; пор. з Об'явл. 18:16). Стародавній історик Геродот повідомляє, що рясність золота була окрасою міста.

2. **Срібні груди і руки** символізують Мідо-Персію (539-331 рр. до н. е.). Оскільки срібло цінують менше за золото, ця імперія поступалася Вавилону в силі й величі. Крім того, срібло було відповідним символом для персів, бо вони використовували його у своїй системі оподаткування.

3. **Мідні черево і стегна** вказують на Грецію (331-168 рр. до н. е.). У Єзек. 27:13 читаємо, що греки обмінювалися мідним посудом. Грецькі солдати були відомі своєю мідною бронею. Їхні шоломи, щити й бойові сокири були мідними. Геродот повідомляє, що фараон Стародавнього Єгипту Псамметіх I побачив у вторгненні грецьких піратів виконання слів оракула, котрий провістив появу «мідних чоловіків, які виходять з моря».

4. **Залізні гомілки** представляють Рим (168 р. до н. е. - 476 р. н. е.). Як пояснив Даниїл, залізо уособлює руйнівну силу Римської імперії, яка проіснувала довше за будь-яке з попередніх царств. Залізо було ідеальним металом для символічного опису цієї імперії.

5. **Ноги частинно з заліза, а частинно з глини** символізують розділену Європу (476 р. – Другий прихід Христа). Суміш заліза з глиною прекрасно ілюструє події, що відбулися після падіння Римської імперії. Хоч було зроблено багато спроб об'єднати європейські держави (від шлюбних союзів між королівськими династіями й до нинішнього Європейського союзу), поділ та роз'єднаність переважали і, згідно з пророцтвом, залишатимуться, аж доки Бог не встановить вічне Царство.
