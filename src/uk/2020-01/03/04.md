---
title:  Бовван (Частина 1)
date:   14/01/2020
---

`Прочитайте Дан. 2:24-30. Про що зі сказаного Даниїлом важливо завжди пам'ятати і нам? (Див. також Івана 15:5).`

У відповідь на молитву Бог відкриває зміст сну та його тлумачення. Даниїл без вагання заявляє цареві, що розгадка таємниці походить від Бога на Небесах. Крім того, перш ніж розповісти сон і витлумачити його, Даниїл згадує про невисловлені тривожні думки царя, які відвідали його на ложі в безсонну ніч. Ця додаткова, хоч і непряма інформація, ще більше підкреслює достовірність Божої вістки, оскільки такі подробиці були відомі тільки цареві, а отже, дізнатися про них Даниїл міг тільки завдяки надприродному об'явленню. Однак, переходячи до тлумачення сну, Даниїл ризикує знову викликати гнів царя, адже сон містить недобру звістку для Навуходоносора.

`Прочитайте Дан. 2:31-49. Згідно зі сном Навуходоносора, яка доля спіткає його царство?`

Цареві приснився величезний бовван: «голова його – із чистого золота, груди його та рамена його – зі срібла, нутро його та стегно його – з міді, голінки його – з заліза, ноги його – частинно з заліза, а частинно з глини» (Дан. 2:32, 33). Зрештою камінь «вдарив боввана» (Дан. 2:34), він був повністю зруйнований і розвіяний, немов полова з току. Даниїл пояснює, що різні метали символізують собою послідовність царств, які змінюватимуть одне одного протягом усієї земної історії. Для Навуходоносора суть зрозуміла: Вавилон з усією своєю міццю й славою зникне і на зміну йому прийде інше царство. Після нього, своєю чергою, з'являтимуться інші, доки їх не замінить абсолютно відмінне царство – вічне Царство Бога.

`Подумайте, наскільки недовговічні діла людських рук. Що це говорить нам про найбільшу надію, яку ми маємо тільки в Христі? Див. Івана 6:54; 2 Кор. 4:18.`
