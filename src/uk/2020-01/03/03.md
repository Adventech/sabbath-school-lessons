---
title:  Молитва
date:   13/01/2020
---

Даниїл відразу ж закликає своїх друзів об'єднатися в молитві, пояснивши, що їх стратять, якщо Бог не відкриє сон царя та його значення. Щоразу, стикаючись із нерозв'язною проблемою, ми повинні усвідомлювати: наш Бог настільки великий, що може вирішити будь-яку проблему.

`Прочитайте Дан. 2:17-23. Які два види молитви містяться в наведених віршах?`

У прочитаному уривку представлені два види молитви. Перша – молитва-прохання, у якій Даниїл просить Бога відкрити зміст сну та його тлумачення (Дан. 2:17-19). Слова цієї молитви не наведено, але в тексті зазначено, що Даниїл його друзі «просили милости від Небесного Бога на цю таємницю, щоб не вигубили Даниїла та товаришів його разом з рештою вавилонських мудреців» (Дан. 2:18). Бог відповів на хні прохання, відкривши зміст і тлумачення царського сну. Ми можемо бути впевнені: щоразу, коли просимо «милости від Небесного Бога», наші молитви також будуть почуті, навіть якщо ситуація буде не настільки драматичною, як у прочитаному уривку, адже Бог Даниїла – і наш Бог.

Отримавши Божу відповідь на своє прохання, Даниїл і його друзі прославляють Господа в молитві подяки й хвали. Вони славлять Творця за те, що Він – Джерело мудрості, і за Його суверенну владу над усіма царствами. Із цієї ситуації ми можемо почерпнути важливий урок. Молячись та звертаючись до Бога з численними проханнями, як часто ми прославляємо й дякуємо Йому за відповіді на наші молитви? Історія про Ісуса Христа і десять прокажених – наочний приклад людської невдячності. З десятьох зцілених тільки один повернувся, щоб «віддати славу Богові» (Луки 17:18). Приклад Даниїла не тільки нагадує нам про важливість подяки і хвали, але також відкриває характер Бога, до Котрого ми молимося. Звертаючись до Господа в молитві, ми довіряємо Йому здійснювати те, що принесе нам благо, тому нам слід завжди прославляти Його й дякувати Йому.

`Прочитайте Псал. 138. Як ця славословна молитва може допомогти нам навчитися бути вдячними Богові, незалежно від обставин?`
