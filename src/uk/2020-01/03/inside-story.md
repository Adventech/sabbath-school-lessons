---
title:  Місіонерська історія
date:   17/01/2020
---

#### Вогнетривка книга
_Ендрю Мак-Чесні, Адвентистська місія_

Нігерійський студент утратив своє майно у вогні пожежі, який розплавив навіть залізні труби в його квартирі, але був дуже здивований, виявивши один неушкоджений предмет - примірник книги Еллен Уайт «Велика надія».

Студент Олайджид Олуватобі Ігбіньємі відразу ж прочитав ї та поспішив до місцевої церкви адвентистів сьомого дня, адже саме адвентист подарував йому цю книгу в одну із субот, присвячених літературному євангелізму.

– Це дивовижна, чудова книга, – сказав здивованим членам церкви Ігбіньємі, тримаючи в руках свій уцілілий у вогні примірник «Великої надії» (скорочену версію «Великої боротьби», що складається з 11 розділів).

– Я ніколи не бачив такої книги, – сказав він. – Справжнє диво змусило мене прочитати її.

Один адвентист подарував цю книгу 30-річному Ігбіньємі в місті Еде, розташованому за 200 км на північний схід від столиці Нігерії Лагоса.

– Члени церкви Нігерії беруть участь у проекті «Місія для великих міст». Це проект усесвітньої Церкви, мета якого – поширити один мільярд примірників літератури в містах по всьому світу. Люди роздають тисячі примірників «Великої надії» по всьому штату Осун у Нігерії щокварталу у Великий день надії - особливу суботу, призначену для поширення книг, – розповідає Джозеф Адебомі, президент конференції Осун Церкви адвентистів сьомого дня в Нігерії.

До пожежі, що трапилася у вересні 2018 року, Ігбіньємі, студент Нігерійського федерального політехнічного університету в місті Еде, вирушив у подорож, залишивши книгу «Велика надія» у своїй орендованій однокімнатній квартирі. Повернувшись, він виявив, що пожежа знищила будинок. Його підручники, меблі, ліжко згоріли.

– Навіть залізо розплавилося, – розповідає Адебомі.

Причину пожежі встановили не відразу. Розгрібаючи попіл, Ігбіньємі знайшов уцілілу книгу «Велика надія».

Того дня Ігбіньемі прочитав усю книгу, у якій історичні події описані у взаємозв'язку з біблійними пророцтвами, що допомагає читачеві осмислити щораз більший хаос у сучасному світі. Після цього він знайшов адвентистську церкву, щоб поділитися своїм свідченням.

– Ви не знаєте книгу, яку роздаєте. У ній прихована сила Божа, – заявив він, за словами Адебомі.

Ігбіньємі став на коліна перед зібранням і прославив Бога.

Ця історія зворушує серця й зміцнює віру членів церкви в штаті Осун у Нігерії.

– Я чув про те, що Біблії не згорають у пожежах, але ніколи не чув, щоб будь-яка інша книга не згоріла, – розповідає Онаолапо Аджібаде, пастор-пенсіонер, колишній виконавчий секретар Західного Центрально-Африканського дивізіону, територія якого включає Нігерію. Він живе в Ініс, штат Осун. – Це чудо вплинуло на моє ставлення до книг Духа пророцтва, я ще більше почав цінувати їх.