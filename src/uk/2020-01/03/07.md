---
title:  Для подальшого дослідження
date:   17/01/2020
---

Цікаво зазначити, що частина боввана в другому розділі книги Даниїла була із золота й срібла, а ці метали пов'язані з економічною владою. Крім того, у пророцтві згадуються мідь (бронза) і залізо, з яких виготовляли інструменти і зброю. Глину в стародавньому світі також використовували для побутових цілей. Отже, бовван уособлює все людство та його досягнення. Опис окремих частин боввана передає послідовність світових царств та остаточну роз'єднаність, яка переважатиме в останні дні людської історії. Однак камінь зображений як щось, зроблене «не руками» (Дан. 2:45), що нагадує нам про могутнє втручання Бога в хід земної історії. І саме наш Господь покладе край цьому тимчасовому світові й усім його людським досягненням.

«Неозброєному людському оку історія світу може здаватися хаотичною взаємодією протиборчих сил... Проте Даниїл запевняє нас, що все це відбувається під пильною увагою нашого Господа, Котрий контролює хід подій, щоб ми могли досягнути кращого майбутнього, приготовленого для нас Богом» (Вільям Х. Шей. Даниїл: Керівництво для читачів. С. 98).

**Питання для обговорення**

`Приємно усвідомлювати, що, незважаючи на хаос і страждання цього світу, Господь усе тримає під контролем і доведе нас до славного фіналу. Утім, доки ми ще залишаємося на гріховній Землі, наше завдання – полегшувати страждання, які існують у цьому грішному світі. Як саме ми можемо це зробити?`

`Як можна пояснити службу й відданість Даниїла і його товаришів язичницькому царю, котрий заподіяв колосальну шкоду єврейському народу?`

`Існує думка, що камінь, який відколовся від гори без допомоги рук, символізує поширення Євангелія у світі. Це не відповідає істині з кількох причин, зокрема й через те, про що йдеться в Дан. 2:35. Камінь розтрощить попередні царства, і «вітер їх розвіяв, і не знайшлося по них жодного сліду». Цього не сталося після розп'яття Христа на Голгофі. Крім того, люди, котрі намагаються ототожнити Царство з каменю із Церквою, не враховують факт, що це Царство замінить усі інші форми людського правління. Воно охоплює весь світ. Отож тільки Другий прихід Христа може привести в дію процес, представлений як кульмінація цього пророчого сну. Отже, чому Другий прихід Христа – єдине розумне тлумачення символу каменя?`
