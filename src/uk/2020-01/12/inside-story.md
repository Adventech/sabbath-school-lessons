---
title:  Місіонерська історія
date:   20/03/2020
---

#### Серце для місії
_Джойс_

Джойс, 25-річна піонер Глобальної місії, яка разом з іншою жінкою-піонером Глобальної місії організувала церкву для молодих людей у місті з населенням у 10 мільйонів осіб. Оскільки вона живе в закритій країні, вороже налаштованій щодо християнства, Адвентистська місія не публікує її повного імені та назву місця проживання. Ось що відповіла Джойс на запитання редактора Ендрю Мак-Чесні: «Чому ти вирішила стати місіонером?».

«У мене є сестра Сара, яка народилася з вродженою вадою серця. Моя бабуся дуже переживала з цього приводу і постійно шукала для неї кращу лікарню. Та лікарі не змогли допомогти Сарі. Тому бабуся вирішила відвідати наші традиційні місця поклоніння, аби просити допомоги, але ніхто не зміг допомогти сестрі. Урешті-решт лікар сказав моїм батькам, що він більше нічого не може зробити.

– Якщо вона захоче поласувати якоюсь особливою їжею або отримати нову іграшку, виконайте ці бажання, щоб зробити її щасливою.

Одного разу, коли Сарі було сім років, до нас у гості приїхала здалеку родичка, адвентистка сьомого дня.

Вона побачила, як сильно бабуся переживає за Сару, і сказала:

– Якщо ви повірите в Ісуса, то отримаєте благословення.

Наступної суботи ми з бабусею пішли до церкви. Мені було три роки. Члени церкви зібралися навколо нас та помолилися за нас і за Сару.

Через кілька днів Сара отримала зцілення! Її серце було абсолютно здоровим! Лікар не міг повірити в це. Він провів кілька медичних обстежень Сари і не виявив жодних проблем з її серцем. Сталося справжнє диво! Це чудо змінило нашу сім'ю. Бабуся й батьки почали ходити до церкви щосуботи й незабаром прийняли хрещення.

Після цього мої батьки вирішили присвятити своє життя проповіді Благої вісті про Ісуса. Вони звільнилися з роботи, пройшли церковне навчання і стали піонерами Глобальної місії. Коли моя сестра виросла, вона також приєдналася до цього служіння. А минулого року і я вирішила стати піонером Глобальної місії.

Як місіонер я проводжу уроки з вивчення Біблії, молюся з людьми й проповідую. Я працюю з 23-річною подругою, піонером Глобальної місії; нещодавно ми організували молодіжну церкву в місті.

Наші родичі – нехристияни, і вони не розуміють, чому я стала місіонером. Вони радять мені шукати нормальну роботу. Часом я засмучуюся, коли чую такі поради, але мої батьки моляться за мене. Мама по суботах навіть постить за мене. Батьки нагадують мені, що я працюю не на людину, а на Бога.

І вони мають рацію: я працюю на Бога. Цей чудовий усемогутній Бог зцілив мою сестру. Я вірю, що Він веде мене на кожному кроці мого шляху».