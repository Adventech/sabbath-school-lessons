---
title:  Останні події
date:   19/03/2020
---

`Прочитайте Дан. 11:40-45. Про що йдеться в уривку?`

Зрозуміти цей текст нам допоможуть такі фрази:

**Час кінця.** Вислів «час кінця» (або «кінцевий час») використовується тільки в книзі Даниїла (Дан. 8:17; 11:35, 40; 12:4, 9). Вивчення пророцтв Даниїла показує, що час кінця охоплює період від падіння папства 1798 року до воскресіння мертвих (Дан. 12:2).

**Північний цар.** Це словосполучення спочатку позначало географічне місце правління династії Селевкидів, але потім воно вже стосується язичницького, а згодом – папського Риму. Тепер вислів «північний цар» указує не на географічне місце, а на духовного ворога Божого народу. Крім того, слід також зазначити, що північний цар являє собою підробку істинного Бога, Котрий у Біблії символічно пов'язаний з північчю (Ісаї 14:13).

**Південний цар.** Спочатку це словосполучення указує на династію Птолемеїв у Єгипті, на південь від Святої землі. Однак у міру розкриття пророцтва, воно переходить у богословську площину, і деякі вчені-богослови пов'язують його з атеїзмом. Коментуючи посилання на Єгипет в Об'явл. 11:8, Еллен Уайт пише: «Це атеїзм» (Велика боротьба. С. 269).

**Гора пишної святині.** У старозавітні часи цей вислів застосовували до гори Сіон, серця Ізраїлю, і географічно вона була розташована на Землі обітованій. Після подій на Голгофі народ Божий більше не визначають за етнічними й географічними ознаками. Отже, гора пишної святині має символічно вказувати на Божий народ у всьому світі.

Тому ми можемо інтерпретувати згадані події так:

1) Південний цар нападає на північного царя: Французька революція намагалася знищити релігію й перемогти папство, але зазнала поразки.
2) Північний цар атакує й перемагає південного царя: релігійні сили, очолювані папством та його союзниками, врешті-решт подолають сили атеїзму та сформують коаліцію з переможеним ворогом.
3) Едом, Моав і останок Аммонових синів утечуть від його руки: декотрі, не з істинного Божого народу, в останній момент приєднаються до папства.
4) Північний цар готується атакувати гору пишної святині, але гине: сили зла знищені і встановлене Царство Боже.

`Чи можемо ми відчувати духовний спокій, знаючи, що врешті-решт Бог та Його народ здобудуть славну перемогу?`
