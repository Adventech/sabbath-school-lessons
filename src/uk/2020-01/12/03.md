---
title:  Пророцтва про Сирію та Єгипет
date:   16/03/2020
---

`Прочитайте Дан. 11:5-14. Про що йдеться в уривку?`

Після смерті Олександра Великого величезна грецька імперія була розділена між чотирма його генералами. Двоє з них – Селевк у Сирії (північ) і Птолемей у Єгипті (південь) – змогли створити династії, які боротимуться між собою за владу над землею.

Більшість дослідників Біблії розуміють, що війни між північним та південним царями, провіщені в Дан. 11:5-14, указують на численні битви між цими двома династіями. Згідно з пророцтвом, буде зроблена спроба об'єднати ці дві династії шлюбним союзом, але він виявиться нетривалим (Дан. 11:6). З історичних джерел відомо, що Антіох II (261-246 рр. до н. е.), онук Селевка I, одружився з Беренікою, дочкою єгипетського царя Птолемея II Філадельфа. Однак цей союз тривав недовго, і конфлікт, що торкнувся безпосередньо Божого народу, незабаром відновився. Отже, в 11-му розділі згадані деякі важливі події, пов'язані із життям Божого народу протягом кількох століть уже після смерті пророка Даниїла.

Може виникнути запитання: чому Господь завчасно відкриває всі ці подробиці про війни, у яких царства боролися одне з одним за владу над цією частиною світу? Причина проста: ці війни стосуються Божого народу. Тому Господь заздалегідь повідомляє про численні труднощі, з якими Його народ зіткнеться в наступні роки. Крім того, Бог – Володар історії, і, порівнюючи пророчі записи з історичними подіями, ми знову бачимо, що пророче слово виконується так, як і було передречено. Бог гідний нашої довіри. Він – Великий Бог, а не створений людською уявою ідол. Він не тільки керує ходом історії, а й може керувати нашим життям, якщо тільки ми дозволимо Йому зробити це.

`Прочитайте Ісаї 46:9, 10. Яка основоположна істина міститься в цих віршах та яку велику надію ми можемо почерпнути з них? Подумайте, скільки страху вселяв би вірш 10, якби Бог був не добрим і люблячим, а злим і мстивим.`
