---
title:  Наступна влада
date:   18/03/2020
---

`Прочитайте Дан. 11:29-39. Яка влада приходить на зміну язичницькому Риму?`

В уривку йдеться про нову систему влади. Хоч ця система є продовженням язичницької Римської імперії й успадкувала деякі характеристики своєї попередниці, але водночас у певних аспектах відрізняється від неї. Біблійний текст повідомляє, що «останнє не буде, як перше» (Дан. 11:29). При подальшому дослідженні ми виявимо, що нова система влади діє як релігійна влада, чия основна мета – Бог і Його народ. Проаналізуймо деякі дії цього царя.

_По-перше,_ він «буде чинити опір святому заповітові» (Дан. 11:30). Це посилання на Божий Заповіт спасіння, проти якого виступає згаданий цар.

_По-друге,_ цей цар пошле «війська та й зневажать святиню» і «спинять сталу жертву» (Дан. 11:31). У 8-му розділі Даниїла зазначено, що малий ріг «побільшився аж до Вождя того війська, і від Нього була віднята стала жертва, і покинене місце святині Його» (вірш 11), тобто малий ріг учинив духовну атаку на служіння Христа в Небесній святині.

_По-третє,_ унаслідок його нападу на Святиню ця влада поставила «гидоту спустошення» в храмі Божому. Паралельний вислів «нищівний гріх» указує на відступництво й повстання під проводом малого рога (Дан. 8:13).

_По-четверте,_ ця влада переслідує Божий народ: «А дехто з тих розумних спіткнуться, щоб очистити себе, і щоб вибрати, і щоб вибілитися аж до кінцевого часу, бо ще час до умовленого часу» (Дан. 11:35). Це нагадує нам про малого рога, який скинув частину війська й зір і потоптав їх (Дан. 8:10; пор. з Дан. 7:25).

_По-п'яте,_ «буде робити той цар за своїм уподобанням, підійметься, і повищиться понад усякого бога, і на Бога богів говоритиме дивні речі» (Дан. 11:36). Малий ріг також говорить «зарозуміло» (Дан. 7:8, _переклад Р. Турконяка_), навіть проти Бога (Дан. 7:25).

`Можна назвати й інші подібні моменти. Виходячи з того, що ми дізналися із 7-го й 8-го розділів книги Даниїла, що це за влада і чому так важливо, незважаючи на соціальний тиск, залишатися вірними в нашій ідентифікації цієї влади?`
