---
title:  Пророцтва про Персію і Грецію
date:   15/03/2020
---

`Прочитайте Дан. 11:1-4. Чи наведений уривок перегукується з попередніми пророцтвами в книзі Даниїла?`

Гавриїл повідомляє Даниїлу, що ще три царі повстануть у Персії. Після них з'явиться четвертий цар, найбагатший з усіх, котрий спровокує битву з греками. Після Кіра Персією послідовно керують три царі: Камбіз (530-522 рр. до н. е.), Лже-Смердіс (522 р. до н. е.) і Дарій I (522-486 рр. до н. е). Четвертий цар – Ксеркс, названий у книзі Естер Ахашверошем. Він дуже багатий (Естер 1:1-7) та збирає величезну армію для вторгнення в Грецію, як і провістило пророцтво. Однак, незважаючи на міць своєї армії, Ксеркса відкинула назад армія доблесних грецьких воїнів, яка кількісно поступалася йому.

У наступному могутньому царі (Дан. 11:3), котрий став абсолютним правителем стародавнього світу, легко впізнати Олександра Великого. У віці 32 років він помер, не залишивши спадкоємця імперії. Тому царство було розділене між його чотирма генералами: Селевк отримав владу над Сирією й Месопотамією, Птолемей – над Єгиптом, Лісімах – над Фракією й частинами Малої Азії, а Кассандр – над Македонією і Грецією.

`Порівняйте Дан. 11:2-4 і Дан. 8:3-8, 20-22. Як наведені тексти допомагають ототожнити Олександра Македонського з цією могутньою владою?`

Про що ми можемо довідатися з цього переліку імен, дат, місць, історичних подій? По-перше, ми бачимо, що пророцтво виповнилося так, як і провістив Божественний посланець. Слово Боже ніколи не помиляється. По-друге, Бог – Володар історії. У нас може скластися враження, що спадкоємність політичних сил, лідерів і царств залежить від амбіцій імператорів, диктаторів й політиків. Однак Біблія свідчить: Бог усе тримає під абсолютним контролем та обертатиме колесо історії згідно зі Своїм Божественним задумом, що врешті-решт приведе до викорінення зла і встановлення вічного Божого Царства.
