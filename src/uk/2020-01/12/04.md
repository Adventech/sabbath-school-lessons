---
title:  Рим і Вождь Завіту
date:   17/03/2020
---

`Прочитайте Дан. 11:16-28. Хоч текст складний для нашого сприйняття, які додаткові образи можна знайти в інших уривках книги Даниїла?`

Імовірно, у тексті Дан. 11:16 описаний перехід влади від грецьких царів до язичницького Риму: «І робитиме той, хто прийде на нього, за своєю вподобою, і не буде того, хто встояв би перед ним. І стане він у Пишному Краї, і буде погибель у його руці». Пишний Край – Єрусалим, область стародавнього Ізраїлю, а нова влада, яка захопила цю область, – язичницький Рим. Цю саму подію також представлено в розростанні малого рога, який досягає «Пишноти» (Дан. 8:9). Отже, влада, яка управляла тогочасним світом, – язичницький Рим.

Деякі додаткові підказки в біблійному тексті підтверджують цю думку. Наприклад, вислів «скаже побірникові податків перейти пишноту царства» стосується кесаря Августа.

Саме під час його правління народився Ісус Христос, коли Марія та Йосип вирушили до Вифлеєма для перепису (Дан. 11:20). Крім того, згідно з пророцтвом, цього правителя змінить «погорджуваний» (Дан. 11:21). Як свідчить історія, після Августа спадкоємцем став Тиберій, його прийомний син. Тиберій, як відомо, був ексцентричною й негідною людиною.

І найголовніше: згідно з біблійним текстом, саме під час правління Тиберія був знищений «володар» (Дан. 11:22). Це ясно вказує на розп'яття Христа, названого також Владикою Месією (Дан. 9:25; див. також Матв. 27:33-50), бо Він був страчений під час правління Тиберія. Посилання на Ісуса Христа як на «володаря», – це потужна вказівка, яка допомагає нам простежити хід історичних подій, котрі доводять дивовижне Боже провидіння. Усе, що передувало цим пророцтвам, виповнилося, тому ми можемо з упевненістю довіряти Богові в усьому, що Він сказав про майбутнє.

`Біблійні тексти повідомляють про Ісуса з Назарета, «Владику Месію», «Володаря» навіть у переліку політичних та історичних подій. Як це свідчить про те, що, незважаючи на всі потрясіння й політичні інтриги, наш Спаситель посідає центральне місце у Святому Письмі?`
