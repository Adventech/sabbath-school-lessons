---
title:  З півночі та півдня до Пишного Краю
date:   14/03/2020
---

### Біблійні тексти для дослідження
Дан. 11; 8:3-8, 20-22; Ісаї 46:9, 10; Дан. 8:9, 23; Матв. 27:33-50.

> <p>Пам’ятний вірш</p>
> «А дехто з тих розумних спіткнуться, щоб очистити себе, і щоб вибрати, і щоб вибілитися аж до кінцевого часу, бо ще час до умовленого часу» (Дан. 11:35).

Перш ніж почати досліджувати цей складний розділ, необхідно насамперед відзначити кілька пунктів. По-перше, 11-й розділ паралельний попереднім пророцтвам у книзі Даниїла. Як і в розділах 2, 7, 8, 9, пророче послання охоплює період від часів пророка до останнього часу. По-друге, простежується послідовність ворожих щодо Божого народу царств і сил, які пригноблюють цей народ. По-третє, кожне пророцтво закінчується щасливо. У 2-му розділі камінь знищує боввана, у 7-му Син Людський отримує Царство, а в розділах 8 і 9 Небесна святиня очищена завдяки служінню Месії.

Розділ 11 відповідає трьом зазначеним вище пунктам. По-перше, він починається з перських царів та повідомляє про їхню долю й кінець часу, коли північний цар нападає на «Пишний край» (вірш 41). По-друге, зображена послідовність битв між царями півночі й півдня, а також їхній вплив на Божий народ. По-третє, розділ закінчується щасливо, оскільки написано, що північний цар завершить своє життя біля «гори пишної святині» (вірш 45). Такий позитивний фінал знаменує собою кінець зла і встановлення вічного Божого Царства.
