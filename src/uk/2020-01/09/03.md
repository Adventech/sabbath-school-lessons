---
title:  Поява малого рога
date:   24/02/2020
---

`Уважно прочитайте Дан. 8:8-12. У якому напрямку рухається малий ріг і чому цей напрямок важливий?`

Після опису чотирьох рогів, звернених на «чотири вітри неба», біблійний текст повідомляє, що «з одного з них вийшов один малий ріг». Виникає запитання: цей ріг/влада виходить від одного з чотирьох рогів, які символізують чотирьох генералів Олександра, чи від одного з чотирьох вітрів? Граматична структура тексту мовою оригіналу вказує на те, що цей ріг вийшов від одного з чотирьох небесних вітрів. А оскільки ця влада виникає після Грецької імперії та її чотирьох розгалужень, ми розуміємо, що малий ріг – це Рим, спочатку язичницький, а потім папський. «Малий ріг – це Рим упродовж двох його періодів – язичницького й папського. Даниїл побачив Рим спочатку в період язичницької імперії, яка провадить боротьбу проти єврейського народу й перших християн, а потім у папський період, що триває в наші дні та існуватиме в майбутньому» (Біблійний коментар АСД. Т. 4. С. 841).

Згідно з біблійним текстом, малий ріг спочатку рухався в горизонтальному напрямку і «став дуже великий до півдня, і до сходу, і до Пишноти» (Дан. 8:9). Ці три напрямки відповідають трьом основним територіям, які потрапили під панування язичницького Риму.

Оскільки малий ріг стає у видінні головною дійовою особою, його спрямування вгору потребує докладного аналізу. Ріг із 8-го розділу дуже нагадує малий ріг із 7-го розділу, це очевидно з такого порівняння: 1) Обидва роги спочатку малі (Дан. 7:8; 8:9). 2) Пізніше вони розростаються (Дан. 7:20; 8:9). 3) Обидва є символами влади, яка переслідує (Дан. 7:21, 25; 8:10, 24). 4) Обидва звеличують себе та зневажають Бога (Дан. 7:8, 20, 25; 8:10, 11, 25). 5) Обидва націлені на Божий народ (Дан. 7:25; 8:24). 6) Обидва обмежені у своїй діяльності рамками пророчого часу (Дан. 7:25; 8:13, 14). 7) Обидва діють до кінця земної історії (Дан. 7:25, 26; 8:17, 19). 8) Обох чекає надприродне знищення (Дан. 7:11, 26; 8:25). Якщо в 7-му розділі малий ріг представляє папство, то спрямування вгору і розростання малого рога у 8-му розділі має представляти ту саму владу. Отже, як в розділах 2 й 7, остання головна влада – це Рим, як язичницький, так і папський.
