---
title:  Місіонерська історія
date:   28/02/2020
---

#### Свідчення на надгробку
_Ендрю Мак-Чесні, Адвентистська місія_

Джордж Кобб був людиною, котра померла двічі. Про нього мало що відомо, не збереглася жодна його фотографія.

Однак могила цієї людини привертає до себе увагу не одне десятиліття, оскільки на її надгробку на кладовищі в Брауншвейгу, штат Мен, США, зазначені дата народження і дві дати смерті.

На цій могильній плиті написано:

Народився 10 червня 1794 р.

Помер 10 листопада 1848 р.

Заснув 9 травня 1882 р.

Фактично Кобб був хрещений 10 листопада 1848 року, і він попросив, щоб дата його навернення була висічена на надгробку після його смерті. Чоловік помер у віці 88 років і був похований 9 травня 1882 року.

– Це ще один з дивовижних прикладів віри, а також готовності й рішучості наших піонерів ділитися своєю вірою будь-якими можливими способами, зокрема й за допомогою ось такого гравіювання на могильному камені, яке свідчитиме про вашу віру навіть після того, як ви заснете в Господі, - говорить Джеймс Нікс, директор Центру дослідження праць Еллен Уайт.

На надгробній плиті також висічений текст із четвертої заповіді: «Пам'ятай день суботній, щоб святити його».

– Я шукав фотографію Кобба всюди, де тільки міг, – сказав брат Нікс. – Розпитував багатьох людей, чи вони не нащадки Кобба. Я хотів дізнатися хоч щось про людину, котра подбала про те, щоб залишити після себе план і гроші для створення такого надзвичайного напису на своєму надгробку.

Нікс намагався знайти фотографію Кобба й розшукати його нащадків, але безуспішно.

Унікальне свідчення Кобба зворушило серця багатьох людей, зокрема членів Церкви, які відвідували цвинтар.

– Він усвідомив, що йому потрібно померти для себе і тоді справді зможе стати живим, – сказав Тед Вільсон, президент усесвітньої Церкви адвентистів сьомого дня. – Ця людина прожила своє життя в прекрасній демонстрації контрасту між життям для себе і смертю для старого себе та становленням нового творіння в Христі. Яка честь бачити його надгробок!

Карен Глассфорд, місіонерка, адвентистка в третьому поколінні, яка працює координатором освіти і комунікації в церковному Інституті всесвітньої місії, повідомила: коли вона вперше побачила надгробну плиту, то відразу подумала, що перша дата смерті може стосуватися хрещення Кобба.

– Його надгробок став яскравим свідченням для інших людей, – наголосила Карен. – Вони цікавляться: «Чому він помер двічі?» Я впевнена, що на Небесах будуть люди, спасенні завдяки надгробкові цієї людини.