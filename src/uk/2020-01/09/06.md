---
title:  Пророчий час
date:   27/02/2020
---

`Прочитайте Дан. 8:13. Яке запитання почув Даниїл та як воно допомагає нам зрозуміти відповідь у вказаному вірші?`

Які часові рамки позначають 2300 вечорів-ранків? По-перше, слід зазначити: після того як Даниїл побачив барана, козла, а також зухвалі дії малого рога, хтось ставить важливе запитання (Дан. 8:13). Це запитання насамперед стосується подій, які відбудуться наприкінці згаданого пророчого періоду, а не протягом нього. Крім того, даний період не може бути обмежений тільки часом діяльності малого рога, оскільки поняття «видіння» включає в себе часовий період від барана до дій малого рога. Отже, це має бути тривалий період фактичного історичного часу.

На запитання: «Аж доки це видіння»? (видіння включає барана [Мідо-Персію], козла [Грецію], малого рога і його дії [Рим, язичницький і папський]), прозвучала відповідь: «Аж до двох тисяч і трьох сотень вечорів-ранків, тоді буде визнана очищеною святиня» (Дан. 8:14). Цей період дуже довгий, оскільки він починається за часів Мідо-Перської імперії й охоплює часові рамки існування Грецької імперії, а також язичницького і папського Риму – тисячі років. Згідно з історичним методом тлумачення (див. Урок 1), цей пророчий період слід визначати за принципом «день за рік», з чого випливає, що 2300 вечорів-ранків відповідають часовому періоду у 2300 років. Якщо визначати 2300 вечорів-ранків поза принципом «день за рік», то 2300 днів складуть трохи більше шести років, що було б надзвичайно коротким часом для здійснення всіх подій видіння. Отже, тут діє принцип «день за рік».

У 8-му розділі книги Даниїла немає інформації, яка дозволила б нам визначити початок і кінець згаданого періоду часу. Однак у 9-му розділі містяться дуже важливі відомості щодо цього питання (див. Урок 10).

`2300 років з 8-го розділу книги Даниїла становлять найдовший пророчий період у Біблії. Тільки уявіть: 2300 років! Це довгий термін, особливо порівняно з тривалістю нашого життя сьогодні. У який спосіб цей контраст може допомогти нам навчитися терпіння в стосунках із Богом та в очікуванні подій останнього часу?`
