---
title:  Напад на святиню
date:   25/02/2020
---

`Прочитайте Дан. 8:10-12. Згідно з уривком, що чинить малий ріг?`

У Дан. 8:10 малий ріг намагається в духовному розумінні відтворити спробу будівництва Вавилонської вежі (Бут. 11:4). Слова «військо» й «зорі» можуть символізувати Божий народ у Старому Завіті. Ізраїль проголошений військом Господа (Вих. 12:41). Даниїл також порівнює вірний Божий народ з зорями, які сяють (Дан. 12:3). Це не буквальний напад на небесні тіла, натомість переслідування Божого народу, чиє «життя – на небесах» (Филп. 3:20). Хоч язичницькі імператори вигубили тисячі християн, основна увага приділяється стрімкому піднесенню малого рога. Отже, остаточне виконання цього пророцтва пов'язане з папським Римом і його переслідуваннями протягом століть.

Крім того, у Дан. 8:11 говориться про «Вождя», Котрий в інших уривках книги Даниїла представлений як «Владика Месія» (Дан. 9:25), «ваш князь Михаїл» (Дан. 10:21), «Михаїл, великий той князь» ( Дан. 12:1). Ці титули належать тільки Ісусові Христу. Він – Вождь згаданого вище «війська» наш Первосвященик на Небесах. Тому папство та релігійна система, яку воно представляє, спотворює і намагається скасувати священицьку роль Христа.

У тексті Дан. 8:11 «стала жертва» згадана у зв'язку зі щоденним служінням у земній святині, частиною якого були жертвопринесення й заступництво. Саме через це служіння грішники отримували прощення, а їхні гріхи за допомогою жертовної крові переносилися до скинії й накопичувалися там протягом року до Дня викуплення. Земна святиня наочно ілюструвала заступницьке служіння Христа в Небесній святині. Отже, згідно з пророцтвом, папство замінює заступництво Христа заступництвом священиків. Через таке фальшиве поклоніння малий ріг відібрав у Христа заступницьке служіння та символічно «спустошив і саме місце Його Святині» (Дан. 8:11, _переклад Р. Турконяка_).

«І він кине правду на землю, і зробить, і матиме успіх» (Дан. 8:12). Христос проголошує Себе правдою (Івана 14:6), а також указує на Слово Боже як на істину (Івана 17:17). А папство, навпаки, забороняло перекладати Біблію національними мовами, залишаючи право тлумачити Святе Письмо тільки за керівництвом церкви, а також ставить людські традиції на один рівень з Біблією.

`З цього уроку ми багато дізналися про діяльність папства. Як нам не підпасти під вплив людських традицій?`
