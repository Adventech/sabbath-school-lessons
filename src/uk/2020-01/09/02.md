---
title:  Баран і козел
date:   23/02/2020
---

`Прочитайте Дан. 8. Про що це видіння та як воно співвідноситься з тим, що ми бачили в 2-му і 7-му розділах?`

Як і в розділах 2, 7 книги Даниїла, тут подається ще одне видіння про розвиток та падіння світових імперій, але з іншою символікою. Ці символи безпосередньо стосуються Божого святилища. Символи барана й козла використовують через їхній зв'язок зі служінням у святилищі, зокрема в День викуплення, який був часом суду для стародавнього Ізраїлю. Баранів і козлів використовували для жертвоприношень у служінні святилища, однак лише в День викуплення вони згадуються разом. Отже, ці дві тварини навмисно представлені в розділі 8, щоб нагадати про День викуплення, який стоїть у центрі видінні.

Спочатку Даниїл бачить барана, котрий колов рогами в трьох різних напрямках: на захід, північ і південь (Дан. 8:4). Дії барана вказують на розширення його влади: «...і жоден звір не міг стати проти нього, і не було нікого, хто б урятував від його руки. І він робив за своїм уподобанням, і став величний» (Дан. 8:4). Як пояснює ангел, баран з двома рогами представляє Мідо-Перську імперію (Дан. 8:20), а три напрямки вказують на три головних завоювання цієї світової держави.

Потім з'являється козел з великим рогом; козел символізує Грецьку імперію під керівництвом Олександра Македонського (Дан. 8:21). Козел рухається, не торкаючись землі (див. Дан. 8:5); це свідчить про надзвичайну швидкість пересування. Така символіка підкреслює швидкість завоювання Олександра, представленого в 7-му розділі в образі крилатої пантери. Проте, як повідомляє пророцтво, коли козел «зміцнився, то був зламаний той великий ріг» (Дан. 8:8) і поступився місцем чотирьом рогам, спрямованим «на чотири вітри неба». Це сталося після смерті Олександра Македонського у Вавилоні у віці 33 років (червень 323 р. до н. е.), а його владу розділили між собою чотири генерали його великої армії.

`У текстах Дан. 2:38 – Дан. 8:20, 21 згадуються назви трьох із чотирьох імперій. Як цей дивовижний факт підтверджує правильність нашого тлумачення даних пророцтв?`
