---
title:  Очищення Святині
date:   26/02/2020
---

`Прочитайте Дан. 8:14. Про що йдеться в тексті?`

Після зухвалого нападу рога на небесне військо і Небесне святилище, Даниїл чує мову «одного святого» (імовірно, ангела), котрий проголошує, що Святиня буде очищена. Для розуміння цих слів потрібно пам'ятати, що очищення Святині, про яке йдеться в Дан. 8:14, відповідає сцені суду, описаній у Дан. 7:9-14. Оскільки Суд здійснюється на Небесах, то й Святиня має перебувати саме там. Отже, 7-й розділ описує дії Бога щодо людства з перспективи Суду, а 8-й розділ описує те ж саме з перспективи Святині.

Земна святиня була побудована за небесним зразком слугувала ілюстрацією Плану спасіння. Щодня грішники приносили жертви до святилища, де отримували прощення за свої визнані гріхи. Оскільки гріхи, у певному розумінні, залишалися у святині, вона зазнавала занечищення. Для очищення святині від цих гріхів необхідний був періодичний процес очищення. Він називався Днем викуплення і відбувався раз на рік (див. Левит 16).

Чому Небесна святиня потребує очищення? За аналогією ми можемо сказати, що визнані гріхи тих, хто прийняв Ісуса Христа, були «перенесені» до Небесної святині подібно до того, як гріхи розкаяних ізраїльтян були перенесені до земної святині. У День викуплення на землі вбивали безліч жертовних тварин, що символізувало майбутню смерть Ісуса Христа, завдяки якій грішники могли бути виправдані в День викуплення.

Тому як у День викуплення на землі святиня очищалася кров'ю тварин, так і на Небесах тільки кров Христа виправдає нас на Суді. Очищення Святині в Дан. 8:14 – це небесний аналог земного служіння. Ми, як грішники, потребуємо жертовної крові Ісуса Христа, завдяки якій можемо отримати прощення наших гріхів і стати перед Небесним судом.

`Прочитайте Євр. 9:23-28. Що ці вірші повідомляють про спасіння, яке ми маємо в Ісусі Христі завдяки Його жертві за нас?`
