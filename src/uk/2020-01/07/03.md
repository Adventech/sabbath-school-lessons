---
title:  Змова проти Даниїла
date:   10/02/2020
---

`Прочитайте Дан. 6:6-9. Що стоїть за указом? Як це вплинуло на марнославство царя?`

Цар видає указ, якого пізніше хотів скасувати, і це створює враження, що Дарій недалекоглядний. Однак він просто потрапив у пастку хитрих і досить розумних підданих, котрі спритно скористалися політичними мотивами нещодавно створеного царства. Дарій децентралізував уряд і призначив 120 сатрапів, щоб зробити управління ефективнішим. Однак така дія спричинила б певний ризик у майбутньому. Впливовий сатрап міг легко підняти повстання й розколоти царство. Тому закон, який зобов'язує всіх громадян протягом 30 днів звертатися з проханням тільки до царя, можна було розцінити як мудру стратегію для зміцнення вірності цареві та запобігання заколоту. Однак службовці обманули царя, стверджуючи, що цю пропозицію підтримують «усі» князі, сатрапи, мудреці й радники, адже Даниїла не включили до переліку. Крім того, перспектива звернення до царя як до бога, можливо, імпонувала честолюбному царю.

Немає жодних доказів того, що перські царі будь-коли претендували на Божественний статус. Проте указ фактично був спрямований на те, щоб зробити царя єдиним представником богів протягом 30 днів. Це означало, що молитви богам необхідно підносити через нього. На жаль, цар не думав про мотиви такої пропозиції. Тому не зрозумів, що закон, метою якого було запобігти змові, сам собою був змовою, щоб знищити Даниїла.

Два аспекти виданого закону заслуговують на увагу. По-перше, покарання за порушення закону: винного мали кинути до лев'ячої ями. Оскільки свідчення про застосування будь-де такого роду покарання немає, можливо, це було спеціальною пропозицією заздрісників Даниїла. У давнину близькосхідні монархи час від часу влаштовували полювання на левів, тому їх відловлювали, замикали в клітках і вони завжди були доступні для полювання. Отже, такий спосіб покарання був можливий. По-друге, указ неможливо скасувати. Про неможливість скасування «закону мідян та персів» також ідеться в книзі Естер 1:19; 8:8. Давньогрецький історик Діодор Сицилійський згадує випадок, коли Дарій III (не плутати з Дарієм із книги Даниїла) змінив своє рішення, але не зміг скасувати смертний вирок, винесений невинній людині.
