---
title:  Заздрісні душі
date:   09/02/2020
---

Люцифер почав заздрити Христу, коли ще перебував на Небі в атмосфері досконалості. «Люцифер був сповнений ревнощів та заздрощів до Ісуса Христа. Проте коли всі ангели поклонилися Ісусові, визнаючи Його вищість, верховну владу і законне правління, він поклонився з ними, хоч його серце було сповнене заздрості й ненависті» (Е. Уайт. Історія викуплення. С. 14). Заздрість – таке небезпечне приховане почуття, що в Десяти Заповідях, поряд із забороною вбивства й крадіжки, міститься заповідь, яка застерігає від бажання володіти чужим (див. Вих. 20:17).

`Прочитайте Дан. 6:1-5, а також Бут. 37:11 і 1 Сам. 18:6-9. Яку роль відіграла заздрість у всіх наведених історіях?`

Адміністративні здібності Даниїла вражають царя, але викликають заздрість у сатрапів. Тому вони складають змову з метою позбутися його, звинувативши в корупції. Однак пошуки будь-яких похибок у діяльності пророка марні, вороги не знаходять приводу для звинувачень Даниїла. «Але жодної причини чи вади знайти не могли, бо той був вірний, і жодна помилка чи вада не була знайдена на нього» (Дан. 6:5). Арамійське слово _аман_ – «вірний» також може бути перекладене як «заслуговує на довіру, надійний».

Даниїл бездоганний, тому сатрапи не можуть висунути проти нього навіть неправдивого обвинувачення. Однак вони помічають, наскільки Даниїл вірний своєму Богові та слухняний Його Закону. Вони починають розуміти: щоб позбутися Даниїла, їм доведеться створити ситуацію, у якій Даниїл зіткнеться з дилемою – підкоритися або Закону Бога, або закону імперії. Ґрунтуючись на інформації, яку сатрапи дізналися про Даниїла, вони тепер упевнені: за належних умов він поставить Божий Закон вище від обов'язку перед імперією. Яке дивовижне свідчення про вірність Даниїла!

`Чи боролися ви у своєму житті із заздрістю та як з нею впоралися? Чому заздрість настільки смертоносна, що руйнує наше духовне життя?`
