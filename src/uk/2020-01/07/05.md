---
title:  У лев'ячій ямі
date:   12/02/2020
---

`Прочитайте Дан. 6:12-24. Що цар сказав Даниїлові? Як слова Дарія наголошують, що Даниїл був сильним і вірним свідком для Господа?`

Незабаром змовники помічають, що Даниїл молиться, тобто робить саме те, що заборонено постановою. Доповідаючи про це цареві, вони говорять про пророка з презирством: «Даниїл, один з юдейських переселенців» (Дан. 6:14, _переклад Р. Турконяка_). Один з головних керівників імперії, улюбленець царя, у їхніх очах – лише «один з юдейських переселенців». Крім того, вони налаштовують царя проти Даниїла, наголосивши, що він «не звернув уваги на тебе, о царю, та на заборону, яку написав ти» (Дан. 6:14). Тільки тепер цар зрозумів, що опинився в пастці, підписавши указ. У тексті зазначено, що він «аж до заходу сонця силувався визволити його» (Дан. 6:15). Проте всі його зусилля врятувати пророка від узаконеного покарання виявилися марними. Непорушного закону мідян і персів необхідно було строго дотримуватися. Цар, не бажаючи цього, змушений був віддати наказ кинути Даниїла до лев'ячої ями. Дарій сподівається, що Бог урятує Даниїла, і цю надію виражає словами, які звучать як молитва: «Твій Бог, що ти Йому служиш, Він завжди врятує тебе!» (Дан. 6:17).

Біблійний текст не повідомляє, що Даниїл робив серед левів, але, найімовірніше, молився. І Бог у відповідь на молитву віри пророка посилає Свого ангела, щоб захистити його. Настав ранок, Даниїл живий і готовий повернутися до виконання своїх повсякденних обов'язків. Коментуючи цей епізод, Еллен Уайт пише: «Бог не перешкодив ворогам Даниїла вкинути його до лев'ячої ями. Він дозволив злим ангелам і нечестивим людям до певного моменту виконувати свій намір, щоб зробити визволення Свого слуги більш визначним, а поразку ворогів істини й праведності – більш повною» (Пророки і царі. С. 543, 544).

`У цієї історії щасливий кінець (принаймні для Даниїла). Однак є приклади, навіть у Біблії (див. Марка 6:14-29), які не закінчуються таким чудовим звільненням. Як нам потрібно їх сприймати?`
