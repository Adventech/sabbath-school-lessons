---
title:  Місіонерська історія
date:   14/02/2020
---

#### Молитва іспанської матері
_Ребекка Руїз Лагуардія_

Споглядаючи зоряне небо, десятирічна Пілар Лагуардія міркувала: «Хто створив зірки? Чи маємо ми Творця чи з'явилися випадково?»

Ці запитання займали її думки роками. Вона запитувала родичів, але ніхто не міг дати їй зрозумілу відповідь. Щонеділі дівчинка відвідувала церкву, однак проповіді про вічно палаюче пекло, у яких служитель зображував Бога мстивим тираном, привели до того, що вона відмовилася від віри своєї сім'ї.

У віці 22 років Пілар захворіла на невиліковну хворобу. Дівчина дуже боялася померти, не отримавши відповідей на свої запитання про Бога.

Одного разу в таких переживаннях вона відчинила вікно й вигукнула в небо: «Боже, якщо Ти існуєш, я хочу дізнатися про Тебе! Допоможи мені! Дай мені відповідь!»

Бог відповів їй через три дні, коли член Церкви адвентистів сьомого дня Симон Монтон постукав у двері її будинку.

Симон запросив батька Пілар, агностика, пастуха овець, на євангельські зустрічі, і він прийняв запрошення з цікавості. Пілар просила батька взяти її із собою, але він звелів їй залишатися вдома. Дівчина наполегливо продовжувала просити і нарешті вмовила його.

Так Пілар, хвора і слабка, наприкінці 1960-х років уперше переступила поріг церкви адвентистів сьомого дня. Вона слухала прекрасні гімни, пророцтво про кінець часу з другого розділу книги Даниїла. Хоч ї батько після першого вечора більше не відвідував зустрічі, Пілар ходила до кінця програми.

Останнього вечора вона отримала книгу в подарунок, а одна жінка з членів церкви записала її адресу.

Через кілька днів ця жінка відвідала її вдома і запропонувала вивчати біблійні уроки. Завдяки їм Пілар отримала довгоочікувані відповіді на свої запитання про Бога і вперше відчула мир у серці.

Через десять місяців після початку курсів пастор Луїс Буено охрестив Пілар.

Вона вийшла заміж у 32 роки, але через проблеми зі здоров'ям не могла мати дітей. І знову Пілар звернулася до Бога в молитві, Господь почув і подарував їй дочку – мене.

Моя мама, яка народилася в скромній сім'ї іспанського пастуха 73 роки тому, сьогодні з радістю приводить душі до отари Великого Пастиря. Я вдячна Богові, що він подарував мені таку маму.

Ребекка Руїз Лагуардія живе в Іспанії. Читайте про її місіонерську діяльність у молодіжних та місіонерських вістях цього кварталу.