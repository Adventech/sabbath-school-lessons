---
title:  Молитва Даниїла
date:   11/02/2020
---

«Ти ж, коли молишся, ввійди до своєї кімнати і, замкнувши свої двері, помолися до свого Отця в тайні, – і твій Отець, Який бачить і таємне, віддасть тобі явно» (Матв. 6:6).

`Прочитайте Дан. 6:11. Чому Даниїл не молився просто в тиші, щоб його ніхто не бачив?`

Даниїл – досвідчений державний діяч, але насамперед Божий слуга. Фактично він єдиний член уряду, який може зрозуміти, що стоїть за указом царя. Для Дарія указ являє собою можливість зміцнити єдність царства, але для змовників – це план знищення Даниїла.

Звичайно, справжні причини й мотиви сюжету полягають у великій боротьбі між Богом і силами зла. У цей час (539 р до н. е.) Даниїл уже отримав видіння, записані в 7-му (553 до н. е.) і 8-му (551 до н. е.) розділах його книги. Тому він може сприймати царський указ не просто як політичну інтригу між людьми, але також як прояв вселенського конфлікту. Видіння про Сина Людського та підтримка ангела, котрий пояснив йому значення видіння (Дан. 7), могли додати йому сміливості в теперішніх обставинах. Можливо, він також розмірковував про випробування своїх друзів, які відважно виступили проти постанови Навуходоносора (Дан. 3).

Отже, указ не вплинув на звичний спосіб життя Данила, і він продовжує робити те, що завжди робив у своїй світлиці, – молиться тричі на день з відчиненими вікнами в напрямку Єрусалима. Незважаючи на заборону звертатися з проханням до будь-кого (людини чи бога), крім царя, Даниїл не вживає жодних запобіжних заходів та не приховує свого молитовного життя протягом 30 днів. Серед десятків князів та інших службовців він єдиний не підкорився царському наказу. Його відкрите молитовне життя свідчить, що для нього вірність Богові вища за вірність цареві й виконання царського наказу.

`Прочитайте Дії 5:27-32. Чому, діючи всупереч людському закону, ми повинні бути завжди впевнені, що справді виконуємо Божу волю? (Подумайте про людей, котрі, на вашу думку, мали помилкові погляди, але вважали за краще померти, зберігши вірність своїм переконанням і системі цінностей).`
