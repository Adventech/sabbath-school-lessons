---
title:  Виправдання
date:   13/02/2020
---

`Прочитайте Дан. 6:24-28. Як цар свідчить про Бога?`

Важливим моментом розповіді є факт, що Дарій звеличує Бога й визнає Його панування. Це кульмінація всіх прославлень з попередніх розділів (Дан. 2:20-23; 3:28, 29; 4:31-34). Подібно до Навуходоносора, Дарій прославляє Бога за порятунок Даниїла, але робить також наступний крок: скасовує свою попередню постанову й наказує, щоб усі «тремтіли та боялися перед Даниїловим Богом» (Дан. 6:27).

Безперечно, спасіння Даниїла – чудо, його вірність винагороджена, зло покаране, а честь і велич Господа виправдано. Однак події, описані в цьому розділі, – лише невеликий приклад того, що станеться у всесвітньому масштабі. Божий народ буде звільнений, зло покаране, а Господь виправданий перед Усесвітом.

`Прочитайте Дан. 6:25. Що в цьому вірші і чому може викликати в нас занепокоєння й тривогу?`

Текст повідомляє про незрозумілу для нас несправедливість: дружин і дітей, які, наскільки відомо, не брали участі в змові, спіткала така сама доля, що й винних. Як можна пояснити таке правосуддя?

_По-перше,_ слід зазначити, що цар виносить і виконує вирок відповідно до перських законів, згідно з якими сім'я розділяє покарання винного. Відповідно до стародавнього принципу, уся сім'я несе відповідальність за злочин одного з членів сім'ї. Це не означає, що даний закон правильний справедливий, натомість лише вказує на те, що ситуація відповідає нашим відомостям про перський закон.

_По-друге,_ ми повинні розуміти: біблійна розповідь повідомляє про цю подію, але не схвалює дії царя. Фактично Біблія чітко забороняє страчувати дітей за гріхи батьків (П. Зак. 24:16).

`Перед лицем несправедливості, подібної до цієї та багатьох інших, яку втіху можна знайти в таких текстах, як 1 Кор. 4:5? Про що тут ідеться і чому це важливо?`
