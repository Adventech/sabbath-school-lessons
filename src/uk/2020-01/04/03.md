---
title:  Заклик до поклоніння
date:   20/01/2020
---

`Прочитайте Дан. 3:8-15 і Об'явл. 13:11-18. Яку паралель ми можемо побачити між подіями часів Даниїла та подіями майбутнього?`

Поле Деїр<sup>*</sup> (у перекладі з аккадського – «місце, оточене стіною»), на якому спорудили золотого ідола, подібне до величезного святилища. Піч, можливо, заміняє жертовник. Вавилонська музика – також частина служіння. Перераховано сім типів музичних інструментів, ніби для того, щоб передати повноту й дієвість церемонії поклоніння.

Сьогодні на нас обрушується потужний інформаційний потік, спрямований на те, щоб ми прийняли нові погляди і загалом почали вести інший спосіб життя. Сучасні наступники вавилонської імперії роблять усе, щоб ми відмовилися визнавати Божий авторитет, явлений у Його Слові, та зреклися вірності Господу. Звабливість світу іноді нездоланна, але нам не слід забувати, що ми маємо належати тільки Богові-Творцю.

Згідно з пророчим календарем, ми живемо в останні дні земної історії. Розділ 13 книги Об'явлення повідомляє про те, що жителі Землі поклоняться образові звіра. Ніхто не зможе уникнути цієї долі: «Усім – малим і великим, багатим і бідним, вільним і рабам – було дано знак на їхній правій руці або на їхніх чолах» (Об'явл. 13:16).

У тексті зазначено, що образові звіра поклоняться шість категорій людей: «малі і великі, багаті і бідні, вільні і раби». Число звіра, число 666, акцентує увагу читача на цифрі 6 та вказує на те, що побудований Навуходоносором бовван - лише прообраз дій есхатологічного Вавилону в останні дні (про символізм чисел 6 і 60 див. у Дан. 3:1). Тому нам слід звернути особливу увагу на те, що відбувається в цій розповіді та як Бог суверенно керує справами світу.

`Поклоніння – це не просто захоплення чимось або кимось та відкрита демонстрація своєї вірності. Перерахуйте інші, більш приховані способи, до яких ми можемо вдаватися, поклоняючись ще чомусь або комусь, крім нашого Господа?`

<sup>*</sup>Згідно з перекладом П. Куліша.
