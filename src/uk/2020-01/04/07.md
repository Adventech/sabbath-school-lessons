---
title:  Для подальшого дослідження
date:   24/01/2020
---

«Які важливі уроки можна почерпнути з досвіду, пережитого вірними юнаками в долині Деїр! І в наші дні чимало Божих слуг зазнаватиме незаслужених образ та принижень від підбурюваних сатаною, сповнених заздрощів і релігійного фанатизму людей. Їхній гнів особливо буде спрямований проти тих, хто дотримуватиметься суботи – четвертої заповіді; і зрештою буде виданий усесвітній декрет, який проголосить їх гідними смерті.

Майбутній час горя вимагає від Божого народу непохитної віри. Його діти повинні будуть засвідчити, що Бог – єдиний об'єкт їхнього поклоніння і ніщо, навіть смерть, не примусить їх піти хоча б на найменшу поступку фальшивому служінню. Для вірних людей постанови смертної людини втратять будь-яке значення перед Словом вічного Бога. Вони будуть дотримуватися істини, незважаючи навіть на ув'язнення, вигнання і смерть» (Е. Уайт. Пророки і царі. С. 512, 513).

**Питання для обговорення**

`Прочитайте 1 Петра 1:3-9. Чому Бог одних рятує від страждань, а інших ні? А може, відповідь на такі запитання нам просто не потрібно знати зараз? У випадках, коли дивовижного порятунку не відбувається, чому ми повинні довіряти Божій благодаті, незважаючи на розчарування?`

`Якби ця історія закінчилася смертю юдеїв у вогненній печі, які уроки ми могли б почерпнути з неї?`

`Відповідно до нашого розуміння подій останнього часу, якою буде зовнішня ознака того, кому ми поклоняємося? Що це говорить нам сьогодні про важливість дотримання четвертої заповіді?`

`Прочитайте Луки 16:10. Як слова Христа допомагають нам зрозуміти, що значить справді жити вірою?`

`Прочитайте Дан. 3:15. У цьому тексті записані слова Навуходоносора: «І хто той Бог, що врятує вас від моїх рук?». Як би ви відповіли на це запитання?`
