---
title:  Золотий бовван
date:   19/01/2020
---

`Прочитайте Дан. 3:1-7. Що спонукало царя спорудити цього ідола?`

Між сном царя та спорудженням боввана, можливо, минуло близько 20 років. Проте, очевидно, цар так і не зміг забути свій сон та прийняти факт, що на зміну великому Вавилону прийдуть інші царства. Він не бажав бути лише золотою головою, тому наказав зробити всю статую із чистого золота, щоб заявити своїм підданим: його могутнє царство триватиме вічно.

Така горда заява нагадує будівельників Вавилонської вежі, які у своїй зарозумілості намагалися кинути виклик самому Богові. Не менш зарозумілим був і Навуходоносор. Він багато чого досягнув як правитель Вавилону й не може змиритися з думкою, що його царство врешті-решт просто зникне. Тому, прагнучи до самозвеличення, він зводить боввана, щоб зміцнити свою владу й водночас перевірити відданість своїх громадян. Хоч не зрозуміло, чи зображував бовван царя або якесь божество, нам слід пам'ятати, що в давнину межа між політикою й релігією часто була розмита або й зовсім відсутня.

Ми також не повинні забувати, що Навуходоносор уже мав дві нагоди познайомитися з істинним Богом. Перша, коли він перевіряв знання молодих євреїв та виявив їх удесятеро розумнішими за інших мудреців Вавилону. Друга, коли всі язичницькі мудреці не змогли нагадати цареві його сон, а Даниїл розповів про його роздуми перед сном, сам сон та його тлумачення. І цар визнав перевагу Бога, Якому служить Даниїл. Однак усі попередні уроки, які свідчили про істинного Бога, не завадили Навуходоносору повернутися до ідолопоклонства. Чому? Найімовірніше, причиною була гордість. Грішні люди не хочуть визнавати факт, що їхні матеріальні й інтелектуальні досягнення марні та приречені на зникнення. Іноді ми можемо поводитися, як маленькі «Навуходоносори», оскільки надто багато уваги приділяємо своїм досягненням, забуваючи, наскільки безглуздими вони можуть бути перед обличчям вічності.

`Як нам навчитися уникати підступної пастки гордості, до якої потрапив Навуходоносор?`

#### Додаткове читання: Вибрані цитати Эллен Уайт

Цар наказав трьом єврейським юнакам, щоб вони «попадали й кланялися бовванові, якого я зробив. А якщо ви не поклонитеся, тієї години будете вкинені до середини палахкотючої огненної печі, і хто той Бог, що врятує вас від моїх рук?» Юнаки відповіли: «Ми не потребуємо відповідати тобі на це слово. Якщо наш Бог, Якому ми служимо, може врятувати нас з палахкотючої огненної печі, то Він урятує й з твоєї руки, о царю! А якщо ні, нехай буде тобі, о царю, знане, що богам твоїм ми не служимо, а золотому бовванові, якого ти поставив, не будемо вклонятися!» (Дан. 3:15—19)... Ці вірні юнаки були вкинені до розжареної печі, але Бог виявив Свою силу у звільненні Його слуг. Хтось, подібний до Божого Сина, ходив із ними серед вогню, і коли вони вийшли, від них не було навіть запаху диму... {ВНО 149.3}