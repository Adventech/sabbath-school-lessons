---
title:  Місіонерська історія
date:   24/01/2020
---

#### Переслідуваний у школі
_Ендрю Мак-Чесні, Адвентистська місія_

Степан Аваков народився й виріс у столиці Азербайджану Баку. У 13 років він уже знав, ким хоче стати в майбутньому. Хлопчику подобався баскетбол, і він претендував на звання кращого гравця своєї вікової групи в Азербайджані.

– Тобі нема про що турбуватися. Ти станеш професійним баскетболістом, – говорив йому тренер.

Одного разу під час уроку до класу Степана увірвалася група учнів.

– Він вірменин! – вигукнув один, указуючи на Степана.

– Ми вб'ємо його! – закричав інший.

Школярі притягли Степана на площу перед школою, де чекав розгніваний натовп етнічних азербайджанців. Коли Степан приготувався до найгіршого, його кривдники несподівано вгамувалися. Раптово поруч зі Степаном з'явився хлопець-азербайджанець, який відвів його в безпечне місце.

Опинившись далеко від натовпу, двоє хлопців побігли до дому Степана, де юний рятувальник залишив Степана з матір'ю. Степан більше ніколи не бачив цього хлопця.

Мати заборонила синові відвідувати школу. Через місяць, наприкінці 1989 року, сім'я, рятуючи своє життя, утекла до Росії.

Степану було складно звикнути до нового життя у Волгодонську, місті з близько 175 000 жителів на півдні Росії. Він намагався грати в баскетбол, але всередині хлопця щось зламалося. Він не міг зрозуміти, чому друзі дитинства відвернулися від нього через його етнічну приналежність. Його серце шукало відповіді.

Одного разу в школі вчителька історії оголосила, що запросила гостю розповісти біблійну історію. Гостя розповіла про пророцтво з другого розділу книги Даниїла. Степан слухав з глибоким зацікавленням. Він ніколи не думав про Бога і вперше в житті почав розмірковувати про Того, Хто керує Землею. Хлопця цікавило питання, чи знає Бог його майбутнє. Після заняття Степан звернувся до гості зі своїми запитаннями. Жінка не змогла відповісти на них, але сказала:

– Мій чоловік – пастор, через два тижні він буде в школі та відповість на твої запитання.

Через два тижні пастор Веніамін Тарасюк провів урок історії. Він назвав чотири запитання, на які має відповісти кожна людина: хто я? Звідки я? Для чого я тут? Що буде після мене? Запитання шокували Степана. Він ніколи не замислювався над цим.

– Якщо людина відповість на ці чотири запитання, вона зможе відповісти й на всі інші питання життя. У Бога є відповіді на ці запитання, – сказав пастор.

Степан пішов додому, прийнявши рішення знайти Бога й відповіді на згадані запитання. Він знайшов відповіді, коли був хрещений кілька років по тому.

– Я втратив мир у серці, коли мені довелося тікати з Баку, - розповідає Степан. – Я шукав миру протягом усього свого життя до хрещення.