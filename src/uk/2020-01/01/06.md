---
title:  Актуальність книги Даниїла
date:   02/01/2020
---

Хоч книга Даниїла була написана понад 2500 років тому, вона залишається актуальною і для Божого народу XXI століття. Відзначимо три уроки в книзі Даниїла, які актуальні для нас і сьогодні.

_Бог керує нашим життям._ Навіть коли щось відбувається не так, Бог не залишає нас. У низці наших хибних дій Він продовжує керувати подіями нашого життя, щоб подарувати Своїм дітям щось краще. Випробування Даниїла у Вавилоні нагадує випробування Йосипа в Єгипті та Естер у Персії. Ці троє молодих осіб були бранцями в чужій країні, перебуваючи під панівним впливом язичницьких народів. Випадковому спостерігачеві вони могли здатися слабкими й забутими Богом людьми. Однак Господь зміцнив їх та використав наймогутнішим чином. Стикаючись із випробуваннями, стражданнями й протистоянням, можна згадати, що Бог здійснив для Даниїла, Йосипа й Естер. Ми можемо бути впевнені: Господь не залишає нас під час випробувань і спокус.

_Бог керує ходом історії._ Коли ми стикаємося з реальністю нашого світу, наповненого гріхом і насильством, нас охоплює занепокоєння. Проте звістка книги Даниїла полягає в тому, що Бог контролює все. Кожен розділ свідчить: Господь керує ходом історії. Еллен Уайт писала: «У літописах людської історії розвиток народів, становлення і падіння імперій постають як залежні від волі й доблесті людини. Видається, що хід подій великою мірою визначається її силою, честолюбством або примхою. Проте в Слові Божому завіса відхиляється, і ми стаємо свідками дії та протидії людських інтересів, сил та пристрастей і бачимо, що в усьому, за всім і над усім сили багатомилостивого Бога мовчки й терпляче здійснюють рішення Його волі» (Виховання та освіта. С. 173, 174).

_Бог дає Своєму народові останнього часу зразок для наслідування._ Даниїл та його друзі є взірцем життя в суспільстві, світогляд якого багато в чому суперечить біблійному. Коли їм запропонували піти на компроміс та підкоритися вавилонській системі, відмовившись від віри в Господа, вони залишилися вірними Йому. Випробування їхньої віри й абсолютна відданість Богові надихають нас, коли ми стикаємося з ворожнечею і навіть гоніннями за віру в Євангеліє. Крім того, приклад Даниїла навчає, що можна зробити внесок у розвиток держави й суспільства і при цьому залишатися вірним Богові.

`Прочитайте Дан. 9:23; 10:11, 12; Матв. 10:28-31. Що ці вірші повідомляють про зацікавленість Бога в перемозі кожного з нас у випробуваннях?`
