---
title:  Місіонерська історія
date:   03/01/2020
---

#### Робіть друзями, а не адвентистами
_Ендрю Мак-Чесні, Адвентистська місія_

Ігор Господарець замовив з Москви 800 гарних плакатів для євангельської програми, на яких було написано: «Біблія відкриває шлях до здорового і щасливого життя». Він розклеїв плакати по всьому місту однієї з колишніх радянських республік, де більшість населення не були християнами.

Після цього Артур Шмідт, літній євангеліст з Аргентини сказав йому:

– Замов 800 нових плакатів з рекламою п'ятиденної програми «Як кинути курити», розробленої Церквою адвентистів сьомого дня.

Ігор був вражений, адже витратив на плакати чимало часу й грошей, і йому не хотілося починати все знову.

– Навіщо? – запитав він.

– Наша мета не в тому, щоб із нехристиян зробити адвентистів. Наша мета – знайти друзів, – відповів Шмідт.

Це був 1992 рік, минув лише рік після розпаду Радянського Союзу. Ігор, молодий адвентистський пастор, намагався скористатися перевагою отриманої релігійної свободи, щоб поділитися своєю любов'ю до Ісуса.

Ігорю не сподобалася порада євангеліста. Він вважав, що людям потрібно проповідувати про Ісуса, а не пропонувати програму боротьби з курінням. Хоч йому не хотілося витрачати гроші на нові плакати, він вирішив молитися про це і спробувати. Можливо, літній євангеліст знав щось, чого не знав він. Молодий пастор знову замовив з Москви 800 нових плакатів з рекламою програми «Як кинути курити» й розклеїв їх на попередніх плакатах.

На першому семінарі програми Ігоря очікував сюрприз. Орендоване приміщення на 1000 місць було заповнене людьми. Більшість присутніх не були християнами. Ігор розумів, що попередні плакати ніколи б не зібрали такої кількості людей.

Минуло п'ять років. Одного разу після суботнього богослужіння до Ігоря підійшов незнайомець і потиснув йому руку.

– Ви пам'ятаєте мене? – запитав чоловік.

Пастор заперечливо похитав головою.

– Я був серед тієї тисячі осіб на програмі боротьби з курінням п'ять років тому. Я слухав вас і пастора Шмідта, – сказав чоловік.

Він розповів, що був вихований у нехристиянській сім'ї і намагався кинути курити. Курси допомогли йому залишити шкідливу звичку. Усвідомивши, що адвентисти стали його друзями, він почав щосуботи відвідувати церкву.

Ігор був вражений.

– Тієї миті я усвідомив усю важливість дружнього євангелізму, - розповідає 59-річний пастор Ігор, котрий звершує служіння на півдні Росії. – Наша мета не в тому, щоб із нехристиян зробити адвентистів. Наша мета – знайти друзів для Ісуса.