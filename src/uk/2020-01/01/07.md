---
title:  Для подальшого дослідження
date:   03/01/2020
---

«Біблія дорога для тих, хто бажає пізнати волю Творця. Бог дав людям найпевніше пророче слово; ангели і навіть Сам Христос пояснювали Даниїлові та Іванові провіщення недалекого майбутнього. Найважливіші істини, які стосуються нашого спасіння, не залишилися в таємниці. Вони не були відкриті в такому світлі, щоб викликати неправильне уявлення або збентеження щирого шукача істини. Господь сказав через пророка Авакума: «Напиши це видіння… щоб читач його легко читав» (Авак. 2:2). Слово Боже зрозуміле всім, хто досліджує його зі щирою молитвою. І кожна справді щира душа прийде до світла істини: «Світло сіється для справедливого» (Псал. 97:11). Жодна церква не зможе зростати у святості, якщо її члени не шукають істини як прихованого скарбу» (Е. Уайт. Велика боротьба. С. 521, 522).

«Дослідіть історію Даниїла і його товаришів. Хоч вони перебували в складних обставинах і на них звідусіль чатували спокуси догоджати своїм примхам, Даниїл та його товариші шанували й прославляли Бога у своєму повсякденному житті. Вони твердо вирішили уникати будь-якого зла та не бажали ставати на ворожий шлях. І Бог винагородив їхню відданість рясними благословеннями » (Е. Уайт. Manuscript Releases. Т. 4. С. 169, 170).

**Питання для обговорення**

`Вивчаючи книгу Даниїла, ми бачимо один незаперечний факт: Бог не тільки панує над цілими народами, а й дуже близький до кожної людини. Наприклад, у другому розділі книги Даниїла повідомляється, що Він послав язичницькому цареві сон. Здатність проникнути в чийсь розум під час сну та вплинути на нього свідчить про незбагненну для нас близькість Бога до людини. Водночас зміст сну відкриває, що Бог контролює величезні світові імперії і знає кінець від початку. Як цей факт здатний утішити нас і дарувати нам надію? Що ви відчуваєте, усвідомлюючи, що Господь настільки близький до вас і знає ваші думки?`

`Обговоріть на уроці різницю між класичним та апокаліптичним пророцтвами. Які ще приклади таких пророцтв можна знайти у Святому Письмі?`
