---
title:  Апокаліптичні пророцтва в книзі Даниїла
date:   31/12/2019
---

Пророцтва в книзі Даниїла відрізняються від більшості пророчих послань, переданих іншими старозавітними пророками. За своїм жанром пророцтва Даниїла є _апокаліптичними пророцтвами_, тоді як більшість інших старозавітних пророцтв за жанром є класичними. Уміння розрізняти ці жанри має дуже важливе значення для правильного розуміння біблійного пророцтва.

Апокаліптичні пророцтва вирізняються певними особливостями:

**Видіння і сни.** В апокаліптичному пророцтві Бог переважно використовує сни й видіння для передачі Свого послання пророку. У класичному пророцтві пророк отримує «Слово Господа», яке може включати і видіння. Фраза «Слово Господа» в різних варіаціях згадується в класичних пророцтвах близько 1600 разів.

**Складна символіка.** У класичному пророцтві символіка доволі обмежена, при цьому символи відповідають предметам явищам реального життя. В апокаліптичному пророцтві Бог показує символи й образи, які виходять за межі звичної і зрозумілої картини світу. Наприклад, помісь різних видів тварин або чудовиська з крилами й рогами.

**Божественна, безумовна, суверенна влада.** На відміну від класичних пророцтв, виконання яких часто залежить від відгуку людини в контексті Божого заповіту з Ізраїлем, апокаліптичні пророцтва є безумовними. В апокаліптичному пророцтві Бог розкриває злети й падіння світових імперій від днів Даниїла до кінця часів. Такі пророцтва ґрунтуються на передбаченні й суверенній владі Бога та виконаються незалежно від вибору людини.

`Прочитайте Йони 3:3-10. Це класичне чи апокаліптичне пророцтво? Поясніть свою відповідь. А що ви можете сказати про пророцтво в Дан. 7:6?`

Необхідно навчитися розрізняти жанри пророцтв. Для чого? По-перше, така класифікація свідчить, що Бог використовує різні підходи для передачі істини (Євр. 1:1). По-друге, це допомагає нам краще зрозуміти красу і складність Святого Письма. По-третє, така класифікація дає можливість інтерпретувати біблійні пророцтва способами, які узгоджуються зі свідченням усієї Біблії, та правильно викладати «принципи істини» (2 Тим. 2:15).

`Сьогодні деякі християни, ґрунтуючись на уривках Осії 3:4, 5; Амоса 8:11, 12 і Зах. 9:1, сподіваються, що останні події світової історії відбудуться на Близькому Сході. Чому це тлумачення хибне? Як знання відмінностей між апокаліптичними і класичними пророцтвами може допомогти нам зрозуміти це питання?`

#### Додаткове читання: Вибрані цитати Эллен Уайт

"Під час Свого земного служіння Христос згадував про благотворні наслідки проповіді Йони в Ніневії, порівнюючи мешканців того язичеського міста зі Своїми сучасниками, які називали себе Божим народом. «Ніневітяни, — проголосив Він, — стануть на суд із цим народом, і осудять його, бо вони покаялися через проповідь Йони. А тут більший, ніж Йона!»12. Христос прийшов у цей користолюбний, заклопотаний світ, де кожний намагається захопити якомога більше; серед цього сум’яття Його голос лунає подібно до Божої сурми: «Яка ж користь людині, якщо здобуде ввесь світ, але занапастить душу свою? Або що дасть людина взамін за душу свою?».13 {ПЦ 183.2}

Як проповідь Йони була свідченням для ніневітян, так проповідь Христа стала свідченням для Його покоління. Але як же по-різному було сприйняте Слово Боже! І все ж, незважаючи на байдужість і презирство людей, Спаситель продовжував працювати, поки не виконав Своєї місії. {ПЦ 183.3}"