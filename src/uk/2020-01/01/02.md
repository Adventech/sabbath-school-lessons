---
title:  "Христос: центральна Особа книги Даниїла"
date:   29/12/2019
---

`Прочитайте Луки 24:25-27; Івана 5:39; 2 Кор. 1:19, 20. Чому Христос – центр Святого Письма?`

Немає сумнівів у тому, що Ісус посідає центральне місце у Святому Письмі, зокрема і в книзі Даниїла. Наприклад, у першому розділі ми бачимо, що випробування Даниїла в певні моменти його життя подібні до випробувань Христа, Котрий залишив Небеса, щоб жити в гріховному світі й протистояти силам темряви. Як і Христос, Даниїл та його товариші були наділені мудрістю згори, щоб чинити опір гріховним спокусам вавилонської культури. У другому розділі камінь розбиває боввана, символічно зображуючи настання Царства Христа, яке замінить усі царства світу. Розділ 3 показує, що Христос не залишив Своїх вірних слуг і був з ними у вогненній печі. Розділ 4 розповідає про те, як Бог позбавляє Навуходоносора царства на деякий час, щоб цар міг пізнати, «що панує небо» (Дан. 4:23). Вислів «панує небо» нагадує нам про те, що Христос як «Син Людський» (Дан. 7:13) має владу і царство, про що читаємо в Дан. 7. У 5-му розділі йдеться про смерть царя Валтасара, падіння Вавилону та прихід до влади мідян і персів. Ці події віщують поразку сатани та знищення Христом і Його ангелами Вавилону останнього часу. У 6-му розділі розповідається про змову проти Даниїла, що нагадує фальшиві обвинувачення, висунуті первосвящениками проти Спасителя. До того ж цар Дарій безуспішно намагається врятувати Даниїла, як і Пилат безуспішно намагався виправдати Ісуса Христа (Матв. 27:17-24). У 7-му розділі Христос представлений як Син Людський, Котрий приймає Царство і царює над Своїм народом. Розділ 8 указує на Христа як на Священика Небесної святині. У 9-му розділі Христос постає в ролі викупної жертви, Його смерть стверджує заповіт між Богом та Його народом. А останні розділи (10-12) представляють Христа як Князя Михаїла, Котрий здобуває перемогу над силами зла та звільняє Божий народ від влади смерті.

Отже, досліджуючи книгу Даниїла, не забуваймо, що Христос посідає в ній центральне місце і що в кожному розділі ми можемо знайти тексти, які вказують на нашого Спасителя.

`Як нам навчитися запрошувати Христа бути центром нашого життя не тільки в умовах боротьби і випробувань, а й за днів щастя і добробуту? Чому це важливо?`
