---
title:  З пороху до зірок
date:   21/03/2020
---

### Біблійні тексти для дослідження
Дан. 12; Римл. 8:34; Луки 10:20; Римл. 8:18; Євр. 2:14, 15; Івана 14:29; Об’явл. 11:3.

> <p>Пам’ятний вірш</p>
> «А розумні будуть сяяти, як світила небозводу; а ті, хто привів багатьох до праведності, немов зорі, навіки-віків» (Дан. 12:3).

Книга Даниїла починається розповіддю про вторгнення Навуходоносора до Юдеї та депортацію бранців до Вавилону. Закінчується ж вона тим, що Михаїл звільняє Божий народ від влади Вавилону останнього часу. Тобто наприкінці часу Бог здійснить усе для звільнення Свого народу. Ця думка проходить червоною ниткою через усю книгу Даниїла.

Як ми вже бачили, Даниїл та його друзі залишаються вірними Богові, виявляючи найбільшу мудрість серед спокус і випробувань вавилонського полону. Так само за днів переслідування Божий народ останнього часу залишиться вірним та виявить мудрість, особливо у «час утиску, якого не було від існування люду» (Дан. 12:1). Ця мудрість буде явлена не тільки як особиста чеснота, але завдяки мудрості Божий народ намагатиметься провадити інших людей до праведності. Деякі загинуть або будуть віддані на смерть, тобто повернуться в порох, проте свого часу воскреснуть для вічності. Як повідомляє біблійний текст: «І багато хто з тих, що сплять у земному поросі, збудяться, одні на вічне життя...» (Дан. 12:2).
