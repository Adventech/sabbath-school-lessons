---
title:  Запечатана книга
date:   25/03/2020
---

`Прочитайте Дан. 12:4 та Івана 14:29. Чому книга Даниїла мала бути запечатана до часу кінця?`

Наприкінці останнього головного розділу книги (Дан. 10:1-12:4) пророк отримує повеління запечатати книгу до часу кінця. Ангел провіщає: «Багато хто дослідять її, і так розмножиться знання» (Дан. 12:4). Хоч деякі дослідники книги Даниїла сприйняли ці слова як пророцтво про науковий прогрес, також передбачений пророцтвом, однак контекст насамперед указує на те, що слова «дослідять її» стосуються вивчення книги самого пророка. Справді, невеликий екскурс в історію свідчить, що книга Даниїла залишалася складною для розуміння протягом століть. Можливо, про неї знали та вивчали деякі її розділи, але ключові пророцтва залишалися загадкою. Наприклад, пророчі послання щодо очищення Небесної святині, Небесного суду, ідентифікації особи та дій малого рога, а також часові рамки цих пророцтв – усе це було оповите таємницею.

Однак завдяки Реформації дедалі більше людей почало вивчати книгу Даниїла. Як зазначає Еллен Уайт: «Утім, після 1798 року книга Даниїла була розпечатана, знання побільшало і багато людей почало проповідувати урочисту вістку про наближення часу Суду» (Велика боротьба. С. 356). «Наприкінці 18-го і початку 19-го століть пророцтва книг Даниїла й Об'явлення пробудили нову зацікавленість у різних куточках землі. Вивчення цих пророцтв привело до загального переконання, що Другий прихід Христа вже близько. Ряд англійських коментаторів, Джозеф Вульф на Близькому Сході, Мануель Лакунза в Південній Америці та Вільям Міллер у Сполучених Штатах разом з безліччю інших дослідників пророцтв заявили, що на підставі їхнього вивчення пророцтв Даниїла можна зробити висновок: Другий прихід близько. І сьогодні це переконання стало рушійною силою всесвітнього руху» (Біблійний коментар АСД. Т. 4. С. 879).

`Подумайте про те, яку велику перевагу ми маємо сьогодні: нам дана можливість зазирнути в глибину століть і побачити, як виконалися історичні пророцтва Даниїла. Як це має допомогти нам довіряти всім Божим обітницям?`
