---
title:  Неділя
date:   24/03/2020
---

`Прочитайте Дан. 12:2, 3. Про яку подію повідомляє уривок? З огляду на те, що ми знаємо про смерть, чому згадана подія така важлива для нас?`

Даниїл, імовірно, записав найзрозуміліше посилання в Старому Завіті на майбутнє воскресіння. Розмірковуючи над уривком, ми відкриваємо для себе дуже важливі істини. По-перше, метафора сну вказує на те, що безсмертя душі не існує. Людина – це неподільна єдність тіла, розуму й духу. Після смерті людина припиняє своє існування, залишаючись у несвідомому стані до воскресіння. По-друге, текст указує на майбутнє воскресіння як на зміну того, що відбувається внаслідок гріха. Словосполучення, перекладене в Дан. 12:2 як «земний порох», мовою оригіналу звучить як «земля пороху». Це незвичне словосполучення повертає нас до Бут. 3:19 – єдиного біблійного уривка, де слово «земля» стоїть перед словом «порох». Це означає: владі смерті, яка утвердилася після гріхопадіння Адама, буде покладено край, смерть більше не пануватиме над нами. Як пише Павло: «...смерть поглинута перемогою» (1 Кор. 15:54).

`Прочитайте Римл. 8:18 та Євр. 2:14, 15. Чому нам не слід боятися смерті?`

Смерть – закінчення всього. Однак ми маємо обітницю: смерть не є остаточним вироком для вірного Божого народу. Смерть – переможений ворог. Коли Христос розірвав пута смерті й воскрес, тим самим Він завдав їй нищівного удару. Тепер ми не обмежені рамками тимчасового існування, бо маємо вічне життя, дароване Богом у Христі Ісусі. Оскільки Михаїл «повстане» (див. Дан. 12:1), то й ті, які належать Йому, також повстануть із «земного пороху» і сяятимуть, як зорі, навіки-віків.

`У вирі страждань і життєвої боротьби, які надію й розраду ми знаходимо в обітниці про воскресіння наприкінці часу? Чому у світлі цієї обітниці все інше практично не має значення?`
