---
title:  Записані в книзі
date:   23/03/2020
---

`В Дан. 12:1 говориться про тих, «хто буде знайдений записаним у книзі». Що це означає?`

Час втручання Михаїла названо часом утиску. Це вказівка на період, коли Дух Божий залишить бунтівне людство. Після цього на Вавилон останнього часу будуть вилиті сім кар як вияв Божого гніву на народи (Об'явл. 16; 18:20-24), тоді сили темряви обрушать на світ усю свою лють. Еллен Уайт описує цей час так: «Сатана тоді завдасть мешканцям Землі останнього великого горя. Коли ангели Божі перестануть стримувати люті вітри людських пристрастей, боротьба розгорнеться з надзвичайною силою. Увесь світ буде підданий страшнішому руйнуванню, ніж те, яке в давнину спіткало Єрусалим» (Велика боротьба. С. 614).

Однак у цей жахливий час Божий народ буде звільнений, оскільки на Небесному суді вони були виправдані Ісусом Христом, небесним Первосвящеником, а їхні імена записані в книзі.

`Про яку книгу йдеться в пророцтві? У Святому Письмі згадуються два види небесних книг. Одна містить імена тих, хто належить Господу, і в деяких віршах вона названа «книгою життя» (Вих. 32:32; Луки. 10:20; Псал. 69:29; Филп. 4:3; Об'явл. 17:8).`

В інші книги записують діла людей (Псал. 56:9; Мал. 3:16; Ісаї 65:6). Ці книги будуть розгорнуті на Небесному суді та на підставі записів у них буде визначена доля кожного. Ці книги – небесна «база даних», у якій зафіксовані імена й діла всіх людей. Деякі люди не хочуть, щоб їхні імена й особливо діла були записані в небесні книги. Утім, щойно ми присвячуємо своє життя Христу, наші імена вписують у Книгу життя, а гріховні вчинки видаляють на Суді. Небесний літопис представляє судові докази всьому Всесвітові, свідкуючи про те, що ми належимо Христу і тому маємо право на захист у «час утиску».

`Чому тільки зарахована нам праведність Христа - наша єдина надія на те, щоб виявити себе «записаними в книзі»?`
