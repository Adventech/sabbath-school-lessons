---
title:  Час очікування
date:   26/03/2020
---

`Прочитайте Дан. 12:5-13. Як закінчується книга?`

Заключна сцена книги розгортається на «березі річки» (Тигр), саме тут Даниїлові було показане останнє велике видіння (Дан. 10:4). Цікаво, що в Дан. 12:5 використане слово «річка» (євр. _йеор_), яким зазвичай позначали ріку Ніл. Це нагадує нам про книгу Вихід і вказує на те, що Господь визволить Свій народ останнього часу так само, як Він визволив Ізраїль з єгипетського рабства.

У цьому розділі представлені три пророчих періоди. Перший з них – «час, часи і пів часу» – звучить у відповідь на запитання: «Коли буде кінець цим дивним речам?» (Дан. 12:6). «Дивні речі» стосуються подій з видіння в Дан. 11, яке проливає світло на розділи 7 і 8. Зокрема цей часовий період згадується в Дан. 7:25, а пізніше в Об'явл. 11:3; 12:6, 14; 13:5. Він також відповідає 1260 рокам папської влади (538-1798 рр.). А Дан. 11:32-35 посилається на ту саму владу, але не повідомляє про тривалість її правління.

Два інших періоду часу, 1290 і 1335 днів, – відповідь на запитання: «Який цьому кінець?», поставлене Даниїлом мужу в льняному одязі. Обидва часових відрізки починаються з припинення «сталої жертви» та появи «гидоти спустошення». З 8-го розділу ми дізнаємося, що «стала жертва» означає невпинне заступництво Христа, яке замінила фальшива система поклоніння. Цей пророчий період мав початися 508 року н. е., коли король франків Хлодвіг прийняв католицьку віру. Ця важлива подія об'єднала церкву й державу, які панували протягом усього Середньовіччя. Отже, 1290 днів закінчилися 1798 року, коли Папа був арештований з приходом до влади французького імператора Наполеона. А 1335 днів, останній пророчий період, закінчився 1843 року. Це був час міллеритського руху та відновлення вивчення біблійних пророцтв. Це був час очікування й надії на скорий Прихід Христа.

`Книга Даниїла відкриває нам два факти: 1) переслідування народу Божого; 2) виправдання вірних Божих дітей та їхнє спасіння. Як ці факти можуть допомогти нам зберегти нашу віру до кінця, незважаючи на всі життєві випробування?`
