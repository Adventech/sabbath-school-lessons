---
title:  Михаїл, наш Князь
date:   22/03/2020
---

`Прочитайте Дан. 12:1. Хто змінить хід історії наприкінці часу? Як вірші Римл. 8:34 і Євр. 7:25 допомагають нам зрозуміти значення цього тексту?`

Дотепер кожний розділ книги Даниїла починався зі згадки про язичницького царя. На початку 12-го розділу також згадується Правитель, але, на відміну від інших розділів, ідеться не про язичницького царя, а великого Князя (Дан. 12:1), який повстане, щоб звільнити Божий народ від рук їхніх ворогів.

Досліджуючи 10-й розділ книги Даниїла, ми побачили, що Михаїл – це та сама могутня небесна Особа, Яка постала перед Даниїлом біля ріки Тигр. Там Він з'являється в ролі небесного Представника Божого народу. В інших розділах Він представлений як Син Людський (Дан. 7), Вождь війська (Дан. 8) та Владика Месія (Дан. 9). Отже, Михаїл, Ім'я Котрого означає «Хто подібний до Бога?», – не хто інший, як Сам Ісус Христос.

Важливо зазначити час втручання Михаїла. Згідно з Дан. 12:1, це відбувається «того часу» (Дан. 12:1). Цей вислів стосується часу, щойно згаданого в Дан. 11:40-45. Указаний період часу охоплює часовий відрізок від падіння папства 1798 року до воскресіння наприкінці часу (Дан. 12:2).

Дієслово «повстане» (Дан. 12:1) містить два важливих аспекти для опису дій Михайла. По-перше, дієслово «повстати» звучить як воєнний термін й означає сходження царя, котрий має намір завойовувати і правити. Отже, Михаїл представлений як Воєначальник, Котрий захищає Свій народ та в особливий спосіб керує ним на останніх етапах великої боротьби.

По-друге, дієслово «повстати» також указує на судовий процес. Михаїл «повстає», щоб виступати в ролі Адвоката на Небесному суді. В образі Сина Людського Він постає перед «Стародавнім днями», аби представляти народ Божий під час слідчого Суду (Дан. 7:9-14). Тому вислів «повстане Михаїл» пов'язаний з воєнним і судовим аспектами Його служіння. Іншими словами, Йому дана сила для перемоги над ворогами Бога і влада представляти народ Божий на Небесному суді.

`Подумайте: як приємно знати, що Михаїл захищає нас навіть зараз. Яку надію ми як грішники можемо з цього почерпнути?`
