---
title:  Місіонерська історія
date:   27/03/2020
---

#### Сльози щастя
_Ендрю Мак-Чесні, Адвентистська місія_

У Ларісси Маделін Ван Боммель, студентки університету з Канади, видався невдалий день, коли вона перебувала в Німеччині, – дівчина загубилася. Озираючись навколо, вона натрапила на порожню церкву в передмісті Франкфурта. Відколи померла ї мати, Ларісса боролося зі своєю вірою, не молилася й не відвідувала церкву вже два роки.

– Я вирішила зайти до цієї церкви, сісти на лаву й відпочити, але потім почала молитися, виливати своє серце і плакати. Я просила Бога дати мені знак, що Він справді існує, – розповідала дівчина.

Витерши сльози, Ларісса вийшла з церкви, змогла знайти залізничну станцію, сіла на поїзд, але потім помилково вийшла з поїзда в Бенсхайм замість Бенсхайм-Ауербаха. Наступний поїзд того вечора відправлявся не скоро.

Утомлена, змучена спрагою Ларісса шукала, де купити води. Торгових автоматів поблизу не виявилося, магазини не працювали.

Неподалік залізничного вокзалу Ларісса помітила на столі біля будинку пляшку води й кілька чашок. Відчуваючи неймовірну спрагу, вона зазирнула у вікно будинку і побачила молодих людей, котрі їли за кухонним столом. Дівчина сміливо увійшла до будинку й запитала: «Можна купити склянку води?»

Її відразу запросили приєднатися до трапези. Виявилося, що Ларісса зайшла до Громадського центру адвентистів сьомого дня під назвою «Центр надії». Люди відвідують центр, щоб прослухати освітні й релігійні семінари, уроки зі здорового харчування або просто відпочити на зручному дивані, користуючись безкоштовним Wi-Fi.

«Центр надії» – один з двох центрів, відкритих у Німеччині 2017 року за ініціативою «Голосу надії» (німецької філії адвентистського каналу «Надія»). Планується відкрити ще як мінімум 14 таких центрів.

Сідаючи за стіл, Ларісса помітила на вікні табличку з написом «Надія» та запитала про її значення. Її нові знайомі пояснили, що вони християни, їхня церква відкрила «Центр надії», щоб люди могли поспілкуватися та знайти нових друзів. Раптом Ларісса згадала, як молилася до Бога, благаючи дати їй знак, що Він справді існує. «Я відразу заплакала і сказала хлопцям, що кілька годин тому благала Бога про чудо, і тепер розумію, що це – відповідь від Нього», – розповідала Ларісса.

Здивовані адвентисти прославили Бога.

«Ви ніколи не дізнаєтеся, наскільки сильно ваша доброта зворушила мене того дня. Нехай Господь благословить вас, і нехай багато інших людей будуть благословенні вашою добротою», – написала Ларісса (нині студентка в Нідерландах) у пості на сторінці «Центру надії» у Facebook.

Далі вона додала: «Центр надії – прекрасна ідея, її слід поширити по всій Німеччині, Канаді та по всьому світу. Завдяки вам я плачу від щастя».