---
title:  Покірний і вдячний
date:   30/01/2020
---

`Розкаяний цар заявляє: «А всі мешканці землі пораховані за ніщо» (Дан. 4:32). З огляду на контекст, на якому важливому моменті бажає наголосити Навуходоносор?`

Що вказує на те, що Навуходоносор справді щиро прийняв істинного Бога? Головний доказ цього факту ми вбачаємо в тому, що сам Навуходоносор є автором четвертого розділу книги Даниїла. Велика частина цього розділу нагадує уривок з особистого рукопису. Тут цар від свого імені розповідає про власні гордість і божевілля та покірно визнає дію Бога в його житті. Стародавні монархи рідко писали що-небудь принизливе про себе. Практично всі відомі нам древні царські документи звеличують володаря. Тому документ, у якому цар визнає свою гордість та описує власний звіроподібний стан, свідчить про справжнє навернення. Крім того, написавши листа про свій досвід й покірне визнання Божого владарювання, цар повівся як справжній місіонер. Він не спроможний утримати в собі те, що пережив та довідався від істинного Бога. У його молитві й прославленні Господа (Дан. 4:31-34) повністю розкрита істинність духовного навернення.

Тепер у Навуходоносора інші цінності і він визнає межі людської влади. У глибокій подячній молитві цар звеличує силу Даниїлового Бога й визнає, що всі мешканці Землі, порівняно з Ним – ніщо (див. Дан. 4:32). Тобто люди не мають нічого свого, чим можна хвалитися. Отже, ця остання згадка про Навуходоносора в книзі Даниїла свідчить про покору і вдячність царя, котрий прославляє Бога і застерігає нас від гордості.

Бог і сьогодні продовжує змінювати життя людей. Якими б гордими або грішними ви не були, Господь має достатньо милості й сили, щоб непокірні грішники стали дітьми Небесного Отця.

`Прочитайте Филп. 2:1-11. Згідно з уривком, що повинно викорінити гордість із нашого життя?`
