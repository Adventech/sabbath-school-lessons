---
title:  Місіонерська історія
date:   31/01/2020
---

#### Зустріч з Ісусом на Кавказі
_Ендрю Мак-Чесні, Адвентистська місія_

Сімнадцятирічний Степан Аваков запропонував свою допомогу в перекладі для групи американців, котрі організували виставку здоров'я в південному місті Росії Волгодонську.

Коли виставка закінчилася, організатор Вінсент Пейдж запросив Степана поїхати з ним на наступну виставку до Північно-Кавказького регіону. Виставка проходила влітку, і Степан був вільний. Він вирішив порадитися з мамою.

– Чому б тобі не поїхати? Ти зможеш попрактикуватися в англійській, – відповіла вона.

Місцевий пастор Веніамін Тарасюк також схвалив рішення Степана, але додав:

– Пам'ятай, якщо ти захочеш прийняти хрещення, я зможу тебе охрестити після твого повернення.

Степан здивувався. «Про що ви говорите? – подумав він. – Я не збираюся приймати хрещення».

Однак протягом наступних двох місяців, відвідуючи різні міста, він вів адвентистський спосіб життя. Організатори виставки були адвентистами, вони рано вставали, читали Біблію, молилися, а потім разом проводили ранкове богослужіння. Для Степана це був новий світ.

Одного разу Вінсент запросив Степана до Литви, але виявилося, що Степан не взяв із собою закордонний паспорт. Вінсент дав йому 100 доларів і сказав: «Вирушай додому, візьми паспорт і через день повертайся сюди».

Наступного дня юнак швидко піднявся о 5 годині ранку - раніше за всіх. Проте він не знав, як виїхати з міста. Тому, виходячи з готелю, помолився: «Боже, якщо Ти є, спрямуй мене до автобусної зупинки».

Степан пішов навмання і, на свій подив, дістався до автобусної зупинки. Автобус стояв з відчиненими дверима. Усередині гомоніли незадоволені пасажири: «Водію, чого ми чекаємо? Поїхали!» Щойно Степан зайшов і сів на місце, двері зачинилися й автобус поїхав.

Подібні чудеса відбувалися протягом усього дня. Коли того самого дня увечері Степан повернувся до готелю з паспортом, він схилився біля ліжка і сказав: «Боже, тепер я знаю, що Ти є. Ти показав мені, що любиш мене і навертаєш мене до Себе. Відтепер Ти – мій Господь, і я хочу, щоб Ти жив у моєму серці».

Уранці Степан показав Вінсентові свій паспорт.

– Ось мій паспорт, – сказав він. – Однак сталося щось значно важливіше: минулої ночі я став християнином.

Вінсент та інші співробітники, почувши це, зааплодували від радості.

Через три тижні, 10 вересня 1993 року, пастор Веніамін охрестив Степана.

А шість років потому пастор Веніамін став тестем Степана.

Сьогодні Степанові 42 роки, і він працює професійним перекладачем для ООН та інших організацій. Також він є засновником і директором організації, яка допомагає російським дітям-сиротам.

– Мою історію навернення та мій досвід з Богом ілюструє текст Римл. 5:1: «Отже, виправдавшись вірою, маємо мир із Богом через Господа нашого Ісуса Христа», – каже Степан.
