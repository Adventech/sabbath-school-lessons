---
title:  Звівши очі до неба
date:   29/01/2020
---

`Прочитайте Дан. 4:31-34. Які зміни відбуваються в житті царя і чому?`

Бог уражає Навуходоносора важкою хворобою, але зрештою повністю відновлює його психічне здоров'я. Цікаво, що все змінюється, коли після завершення передречених пророком семи років хворий цар зводить очі до неба (див. Дан. 4:31).

«Протягом семи років Навуходоносор викликав великий подив у своїх підданих; за цей період він був принижений перед усім світом. Коли ж розум нарешті повернувся до нього, він у покорі спрямував свій погляд до Небесного Бога й усвідомив, що отримав покарання з Божественної руки. Він привселюдно визнав свою вину й велику Божу милість, завдяки якій видужав» (Е. Уайт. Пророки і царі. С. 520).

Безперечно, коли ми звертаємо погляд до Неба, можуть відбутися великі зміни. Щойно до царя повертається свідомість, він свідчить, що засвоїв цей урок.

Однак ця історія не стільки про Навуходоносора, скільки про Божу милість. Цар знехтував три попередніх можливості прийняти Ізраїлевого Бога як Господа свого життя. Він міг зробити це, коли визнав виняткову мудрість чотирьох молодих юдейських бранців (Дан. 1), коли Даниїл витлумачив його сон (Дан. 2) і коли троє юдеїв були врятовані з вогняної печі (Дан. 3). Якщо ж навіть цей надприродний порятунок не впокорив його, то що ще може це зробити? Незважаючи на впертість царя, Бог дав йому четвертий шанс і зрештою завоював серце царя й повернув його на царський престол (Дан. 4). Як свідчить випадок з Навуходоносором, Бог дає нам шанс за шансом, щоб відновити правильні взаємини з Ним. Як писав Павло багато століть по тому, Господь «хоче, щоб усі люди спаслися і прийшли до пізнання істини» (1 Тим. 2:4). В історії Навуходоносора ми бачимо яскраве підтвердження цієї істини.

`Як Бог упокорював вас? Який урок ви почерпнули з цього? Що вам необхідно змінити, аби не припускатися тих самих помилок?`
