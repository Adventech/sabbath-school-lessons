---
title:  Застереження від пророка
date:   27/01/2020
---

`Прочитайте Дан. 4:24. Окрім застереження про майбутні події, що ще і чому Даниїл сказав цареві? (Див. Прип. 14:31).`

Даниїл не тільки пояснює сон, а й указує Навуходоносору на вихід із ситуації: «Тому, царю, нехай тобі буде до вподоби моя порада: спокутуй твої гріхи справедливістю й провини твої милосердям до бідних. Можливо, таким чином продовжиться твій добробут» (Дан. 4:24, _переклад Р. Турконяка_).

Навуходоносор виконав величезну роботу з будівництва Вавилона. Сади, система каналів, сотні храмів та інші проекти перетворили місто на одне з чудес стародавнього світу. Однак така пишність і краса, принаймні частково, були досягнуті шляхом експлуатації рабів та нехтування потребами бідних людей. Крім того, багатства імперії витрачалися на задоволення царя і його оточення. Отже, гордість Навуходоносора не тільки заважає йому визнати Бога, але також змушує його ігнорувати проблеми й потреби бідних. З огляду на особливу Божу турботу про нужденних, не дивно, що з інших можливих гріхів, на які Даниїл міг указати цареві, він виокремлює гріх нехтування потребами бідних людей.

Вістка для Навуходоносора аж ніяк не є чимось новим. Старозавітні пророки часто застерігають Божий народ від гноблення бідних. Зрештою, співчуття до бідних – найвищий вияв християнської благодійності; і навпаки, експлуатація й нехтування потребами нужденних є посяганням на Самого Бога. Піклуючись про них, ми визнаємо, що Господу належить усе, а це означає, що ми не власники, а тільки управителі Божої власності.

Служачи ближнім своїми матеріальними благами, ми прославляємо Господа й визнаємо Його панування. Саме Боже право власності зрештою має визначати цінність і призначення матеріальних цінностей. У цьому Навуходоносор і зазнав поразки. Ми також ризикуємо пережити крах, якщо не визнаємо Боже панування над усіма нашими досягненнями та не виявимо це визнання у своєму прагненні допомогти нужденним.
