---
title:  «Всевишній владарює...»
date:   28/01/2020
---

Незважаючи на те, що Даниїл порадив Навуходоносору покаятися й шукати Божого прощення, його невиправна гордість призводить до виконання небесної постанови (Дан. 4:25-30). Під час прогулянки палацом цар вихваляє себе за свої звершення, і в цей момент відбуваються зміни в його психіці, через що його виганяють із царського палацу. Такий патологічний психічний стан називають клінічною зооантропією. Пацієнт з такою недугою поводиться, як тварина. У наш час це захворювання називають «видовою дисфорією»: людина відчуває свою приналежність до іншого біологічного виду і прагне бути твариною.

`Прочитайте 2 Цар. 20:2-5; Йони 3:10 і Єрем. 18:7, 8. Згідно з текстами, чи цар мав шанс уникнути покарання?`

На жаль, Навуходоносор обрав важкий шлях навчання, засвоївши урок із власного гіркого досвіду. Володіючи царською владою, він знехтував роздумами про свої стосунки з Богом. А тепер втрата влади і життя з польовими звірами дає цареві можливість визнати свою повну залежність від Господа. Заключний урок, викладений Богом зарозумілому володарю, полягав у тому, що над усім панує Небо (див. Дан. 4:23). За Божим задумом мета суду над царем: «Щоб пізнали всі, що живуть на землі: над людським царством владарює Всевишній і дає його кому захоче; Він може над ним поставити найприниженішого серед людей» (Дан. 4:14, _переклад Р. Турконяка_).

Іншими словами, покарання Навуходоносора має стати уроком для кожного з нас. Оскільки ми належимо до тих, «що живуть на землі», нам слід приділити більше уваги головному уроку та засвоїти його: над людським царством владарює Всевишній.

`Чому усвідомлення того, що Всевишній владарює над усім, настільки важливе для нас? Як цей факт має вплинути на наше ставлення до тих, хто підпорядкований нам?`
