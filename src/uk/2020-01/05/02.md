---
title:  Чи ж це не величний Вавилон?
date:   26/01/2020
---

`Прочитайте Дан. 4:1-30. Що сталося з царем і чому?`

Бог посилає Навуходоносору другий сон, але цього разу цар не забув його. Однак оскільки вавилонські мудреці знову не спромоглися допомогти, цар кличе Даниїла пояснити значення сну. Уві сні цар бачить велике дерево, що досягає небес, і Небесну Особу, Яка наказує зрубати дерево. Проте «пень його кореня» залишиться в землі і зрошуватиметься небесною росою. Проте Навуходоносора схвилювала друга частина сну, коли Сторож Божий та Святий сказав: «Його людське серце змінять, і буде дане йому серце звірине, і сім часів перейдуть над ним» (Дан. 4:13). Усвідомлюючи всю серйозність цього сну, Даниїл увічливо висловлює побажання, щоб значення цього сну було на ворогів царя. Однак пророк мав вірно викласти вістку, передану через цей сон, тому повідомляє, що сон стосується самого царя.

Дерева в Біблії можуть символізувати царів, нації й імперії (Єзек. 17; 31; Осії 14; Зах. 11:1,2; Луки 23:31). Отже, велике дерево – влучна ілюстрація зарозумілого царя. Бог дав Навуходоносору силу і владу, але він уперто не визнавав, що всі його досягнення походять від Бога.

`Прочитайте Дан. 4:27. Які слова царя вказують на те, що він дотепер не послухав даного йому Господом попередження?`

Почуття гордості небезпечне через те, що може змусити нас забути, наскільки ми в усьому залежні від Бога. Забуваючи про це, ми ступаємо на небезпечний шлях.

`Яких висот ви досягли у своєму житті? Чи можливо пишатися своїми досягненнями, не допускаючи гордині у своєму серці? Якщо так, то як вам це вдається?`
