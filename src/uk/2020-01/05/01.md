---
title:  Від гордості до покори
date:   25/01/2020
---

### Біблійні тексти для дослідження
Дан. 4:1-34; Прип. 14:31; 2 Цар. 20:2-5; Йони 3:10; Филп. 2:1-11.

> <p>Пам’ятний вірш</p>
> «Я поблагословив Всевишнього, і вічно Живого хвалив я та славив, що Його панування – панування вічне, а царство Його – з покоління в покоління» (Дан. 4:31).

Гріх зародився в Люцифері, і першим його проявом була гордість. Бог говорить про це в книзі Єзекіїля: «Стало високим твоє серце через красу твою, ти занапастив свою мудрість через свою красу. Кинув Я тебе на землю, дав тебе перед царями, щоб дивились на тебе» (Єзек. 28:17).

Гордість призвела Люцифера до падіння, тому він вселяє ї людям, спонукуючи їх через гординю повстати проти Бога так само, як і він. Ми всі грішні люди, і саме наше існування повністю залежить від Господа. Будь-які наші дари, таланти й досягнення походять тільки від Нього. Тому ми не повинні бути гордими, хвалькуватими або зарозумілими, у нашому житті в усьому має переважати покірність.

Навуходоносору необхідно було багато часу, аби зрозуміти важливість смирення. Навіть поява у вогненній печі четвертого Мужа, подібного до Сина Божого (див. Урок за минулий тиждень), не змінила його життя. Тільки після того, як Бог забрав від нього царство й вислав жити з польовими звірами, цар усвідомив своє справжнє становище.
