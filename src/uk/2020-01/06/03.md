---
title:  Незваний гість
date:   03/02/2020
---

`Прочитайте Дан. 5:5-8. Що сталося та якою була реакція царя? Чи можна тут провести паралель з другим розділом книги Даниїла і чому ця паралель така важлива? Див. Псал. 96:5; Колос. 1:15-17.`

За прикладом Навуходоносора в попередніх кризових ситуаціях (Дан. 2:2; 4:4), Валтасар закликає заклиначів, халдеїв та віщунів пояснити таємничий напис. За це цар обіцяє високі почесті: 1) пурпур; цю тканину в стародавні часи могли носити члени царської сім'ї (Естер 8:15); 2) золотий ланцюг – знак приналежності до високого соціального статусу (Бут. 41:42); 3) посаду третього правителя в царстві. Остання нагорода відображає історичні обставини тогочасного Вавилону. Оскільки Валтасар був другим правителем, тобто співправителем зі своїм батьком Набонідом, він пропонує посаду третього правителя. Однак, незважаючи на привабливі нагороди, мудреці знову не змогли пояснити таємницю.

Цар шукає пояснення, тільки звертається не до тих джерел. Вавилонські мудреці не змогли пояснити значення фрази, хоч вона була написана знайомою їм арамейською мовою. Ця ситуація підтверджує слова книги пророка Ісаї: «...загине мудрість премудрих його, а розум розумних його заховається» (Ісаї 29:14). Процитувавши цей вірш, апостол Павло пише: «Де мудрий? Де грамотний? Де вчений віку цього? Хіба мудрість цього світу Бог не обернув на безумство? Оскільки світ своєю мудрістю так і не зрозумів Бога в Його Божій премудрості, то Бог забажав спасти тих, що вірять, безумством проповіді» (1 Кор. 1:20, 21).

Деякі істини надто важливі, щоб дозволити людям самим їх зрозуміти. Ось чому Бог відкриває нам ці істини.

`Подумайте, наскільки нікчемними були нагороди Валтасара у світлі прийдешніх подій. Що це говорить нам про те, наскільки недовговічні речі у світі і чому ми завжди повинні пам'ятати про вічність, здійснюючи той чи інший учинок?`
