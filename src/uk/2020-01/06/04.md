---
title:  Візит цариці
date:   04/02/2020
---

`Прочитайте Дан. 5:9-12. Що зі сказаного царицею про Даниїла цар мав знати сам? Невже цар не знав про існування Даниїла? Що це говорить про Валтасара?`

Оскільки всі учасники бенкету перебували в сум'ятті через таємниче послання на стіні, прийшла цариця й дала мудру пораду враженому цареві. Вона нагадала йому про Даниїла, чия здатність тлумачити сни й розгадувати таємниці була добре відома за часів Навуходоносора. Якби Валтасар мав таку мудрість, як його попередник, то знав би, до кого звернутися, щоб зрозуміти зміст таємничого напису. Втручання цариці виявилося дуже своєчасним. Вона повідомляє царя, що він випустив з уваги єдину людину в царстві, здатну допомогти в цій справі. Цариця також характеризує Данила: це пророк, сповнений Духом Святого Бога, освічений, прозорливий і мудрий, здатний тлумачити сни, відкривати загадкове і розв'язувати вузли. За часів Навуходоносора він був поставлений начальником чарівників, заклиначів, халдеїв та віщунів (Дан. 5:11, 12).

Виникає запитання: чому Валтасар ігнорував Даниїла? Текст не дає прямої відповіді, але можна припустити, що Даниїл, прослуживши цареві, принаймні до третього року його правління (Дан. 8:1, 27), залишив службу. Однією з причин міг бути вік Даниїла. Йому було близько 80 років, і цар, можливо, захотів замінити «стару гвардію» молодшим поколінням. Ще однією можливою причиною того, що цар не хотів спілкуватися з Даниїлом, було його небажання чути щось про Бога цього мудреця й підкоритися Йому. Та якою б не була причина або ряд причин, вражає, що Даниїла - людину з таким багажем мудрості й досвіду – можна було так скоро забути.

`Прочитайте Римл. 1:16-32. Як викладений в уривку принцип виявляється не тільки у випадку з Валтасаром, а й у сучасному світі?`
