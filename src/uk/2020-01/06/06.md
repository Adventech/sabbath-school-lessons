---
title:  Падіння Вавилона
date:   06/02/2020
---

`Прочитайте Дан. 5: 29-31, а також Об'явл. 14:8; 16:19; 18:2. Що в історії про падіння Вавилона під час правління Валтасара вказує на падіння Вавилону останнього часу?`

Незважаючи на всі свої вади, Валтасар – людина слова. Хоч він почув погані новини, однак його задовольнило пояснення Даниїла і він дарує пророку обіцяну нагороду. Можливо, визнаючи істинність Даниїлового тлумачення, цар побічно визнає існування і його Бога. Цікаво, що тепер пророк приймає дари, від яких раніше відмовлявся; імовірно, тому, що тепер нагорода не може впливати на його тлумачення. Крім того, нагорода втратила значення, оскільки імперії незабаром прийде кінець. Очевидно, з міркувань ввічливості, Даниїл приймає нагороду, усвідомлюючи, що третім правителем царства він буде лише кілька годин.

Як і було передречено пророком, Вавилон упав. Усе відбулося дуже швидко. Не було навіть битви. Історик Геродот свідчить: перси прокопали канал, щоб осушити річку Євфрат, й увійшли до міста руслом ріки. Тієї ж ночі Валтасар був убитий. Його батько, цар Набонід, покинув місто, але згодом здався в полон новим правителям. Так найвеличніша імперія, яку будь-коли знало людство, припинила своє існування. Вавилону, золотої голови, не стало.

«Валтасар мав багато можливостей, щоб пізнати й виконувати Божу волю. Він бачив вигнання його діда Навуходоносора із суспільства. Бачив, що розум прославленого гордого монарха забрав Той, Хто дав його. Він бачив, як царя вигнали з власного царства і він знайшов притулок серед польових звірів. Однак любов Валтасара до розваг і самовихваляння стирала уроки, які йому ніколи не слід було забувати, і він чинив ті самі гріхи, які привели до суду над Навуходоносором. Валтасар утратив доброзичливо наданий йому шанс, знехтувавши можливостями познайомитися з істиною » (Е. Уайт. Біблійне відлуння. 25 квітня 1898 р.)

`Як ми можемо пізнати істину? Що означає «знати істину»? Коли ми зможемо сказати, що пізнали всю істину, яку нам необхідно знати?`
