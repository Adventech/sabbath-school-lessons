---
title:  Місіонерська історія
date:   07/02/2020
---

#### Краще, ніж стоматолог
_Маделін Дайк_

Жінка широко усміхалася. Однак за кілька годин до цього вона була розчарована, дізнавшись, що не зможе отримати безкоштовні стоматологічні послуги з видалення зубного нальоту в клініці «Шлях до здоров'я» в штаті Техас, США.

Жінка приєдналася до великої черги охочих отримати безкоштовну стоматологічну та іншу медичну допомогу першого дня триденної програми щодо поліпшення здоров'я, організованої адвентистами сьомого дня в меморіальному центрі імені Вілла Роджерса у Форт Ворт.

Однак коли підійшла її черга, жінка дізналася, що місць до стоматолога на сьогодні більше немає. Її надії зруйнувалися, і вона попрямувала до дверей, коли волонтер запропонував їй обрати іншу безкоштовну послугу. Вона обрала перевірку зору.

Після вимірювання кров'яного тиску та інших медичних процедур, обов'язкових для всіх пацієнтів, жінка прийшла на прийом до окуліста.

Чоловік переглянув результати обстеження й поставив кілька запитань, оскільки йому здалося, що з її здоров'ям не все гаразд. Побачивши поблизу терапевта, він попросив допомогти.

Лікар оглянув жінку, замовив сонограму й поставив діагноз – гіпотиреоз, тобто аномально недорозвинена щитоподібна залоза. Він запитав, чи виявляються в неї загальні симптоми захворювання, такі як утома, дратівливість, депресія, непереносимість холоду та збільшення маси тіла.

– Так, уже шість років, – підтвердила жінка.

Вона відвідувала різних лікарів, але ніхто не зміг поставити їй правильний діагноз. Її медична страховка не давала змогу проводити такі дослідження, як сонографія, тому вона могла собі дозволити лише медичну консультацію.

Коли я зустріла цю жінку, вона вже поверталася з програми «Шлях до здоров'я». Вона розповіла свою історію, коли волонтери програми запитали її про враження від відвідування клініки. Її історія дуже близька мені, оскільки в мене гіпертиреоз – гіперактивна щитоподібна залоза.

– Кілька місяців тому мені здавалося, що помираю, – сказала я. - Я не знала, що зі мною не так. Коли почала приймати ліки, відчула себе краще. Різниця була величезною – як день і ніч. Ви відчуєте себе значно краще, коли розв'яжете цю проблему.

У жінки з обличчя не сходила усмішка.

– Я прийшла видалити зубний наліт та, відвідавши лише стоматолога, ніколи б не дізналася, що в мене серйозніші проблеми зі здоров'ям, – сказала вона. – Те, як Бог вирішив моє питання, було справжнім благословенням.

Маделін Дайк, мати двох дітей у Кіне, Техас