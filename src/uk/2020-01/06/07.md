---
title:  Для подальшого дослідження
date:   07/02/2020
---

Великі бенкети були звичайним явищем у палацах стародавнього світу. Царі полюбляли влаштовувати марнотратні розкішні бенкети, щоб показати свою велич і владу. Нам не відомі всі подробиці бенкету Валтасара, відомо тільки, що це відбувалося, коли мідо-перська армія стояла біля стін Вавилона в повній бойовій готовності. Однак, за людськими мірками, приводів для занепокоєння не було. Вавилон був добре укріплений, нестачі в продовольстві й воді не було, адже центром міста протікала через річка Євфрат. Тому цар Валтасар не бачив перешкод для бенкету, незважаючи на облогу міста ворогами. Він улаштував грандіозне свято, яке швидко перетворилося на шалений розгул. Яке могутнє свідчення про зарозумілість людини! Через Даниїла Бог повідомляє цареві: незважаючи на можливість пізнати істину, «Бога, що в руці Його душа твоя й що Його всі дороги твої, ти не прославляв» (Дан. 5:23).

«Історія народів і нині промовляє до нас. Кожному народові і кожній людині зокрема Бог відводить місце у Своєму великому Плані. Нині люди й цілі народи зазнають перевірки за допомогою виска, якого тримає рука Непомильного. Кожна людина своїм вибором вирішує власну долю; а Бог управляє всім для здійснення Своїх намірів» (Е. Уайт. Пророки і царі. С. 536).

**Питання для обговорення**

`На уроці обговоріть відповідь на запитання про те, як суспільство й культура опоганюють Божу істину. Які способи вам відомі та як ми, як Церква і кожен зокрема, повинні реагувати на таке опоганення?`

`Як історія Валтасара допомагає нам зрозуміти, що спасіння – це не стільки наші знання, скільки наше життя у світлі отриманих знань? Див. Дан. 5:22.`

`Прочитайте Дан. 5:23. Які важливі духовні принципи містяться в цьому вірші? Наприклад, як текст попереджає нас про небезпеку непокори Богові? У який спосіб він відкриває нам Бога не тільки як Творця, а й як Джерело життя?`

`Навіть не розуміючи значення таємничих слів, Валтасар злякався (Дан. 5:6). Що це говорить нам про життя з нечистою совістю?`
