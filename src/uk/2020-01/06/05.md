---
title:  Зважений і знайдений надто легким
date:   05/02/2020
---

`Прочитайте Дан. 5:13-28. Яка причина скорої загибелі царя, провіщеної Даниїлом?`

Під тиском обставин цар неохоче звертається по допомогу до Даниїла. Це фактично вказує на ставлення царя до Бога Даниїла, а не до самого Даниїла.

З іншого боку, відповідь Даниїла на царську обіцянку про нагороду свідчить про пріоритети й характер пророка. Також імовірно й те, що Даниїл, розуміючи значення таємничих слів, усвідомлює всю марність обіцяної нагороди. Далі він оголошує цареві три причини грізного вироку.

_По-перше,_ Валтасар повністю проігнорував досвід Навуходоносора, інакше він би розкаявся й упокорився, як і його попередник.

_По-друге,_ Валтасар ужив храмовий посуд для розпивання вина та звеличення своїх ідолів. Тут Даниїл згадує шість видів матеріалів, які використовують для виготовлення ідолів, у тому самому порядку, що й раніше (див. Дан.5:4)

_По-третє,_ цар не бажав прославити Єдиного Бога, у руці Котрого душа царя й усі його дороги (див. Дан. 5:23).

Докоривши цареві за його гріхи, Даниїл переходить до тлумачення напису. Ми дізнаємося, що цей Божественний напис складається з трьох арамейських дієслів (перше повторюється). Цар та його мудреці повинні були знати хнє основне значення: MEНE – «обчислювати, рахувати», ТЕКЕЛ – «зважувати»; ПЕРЕС – «розділяти».

Мідо-перська армія вже була біля воріт Вавилона, тому мудреці, можливо, пов'язали загрозу агресії зі значенням таємничого напису. Проте вони не наважилися сказати про це цареві. Тільки Даниїл довів, що здатний розшифрувати напис і передати його повний зміст Валтасару: **«МЕНЕ – порахував** Бог царство твоє, і покінчив його; **ТЕКЕЛ** – ти **зважений** на вазі, і знайдений легеньким [«надто легким» – _переклад Р. Турконяка_]; **ПЕРЕС – поділене** царство твоє, і віддане мідянам та персам» (Дан. 5:26-28). Вістка невтішна й безрадісна.

`Суд спіткав царя дуже швидко. Як ми можемо навчитися довіряти Богові в тих випадках, коли справедливість і суд ще не здійснилися? Див. Екл. 3:17; 8:11; Матв. 12:36; Римл. 14:12.`
