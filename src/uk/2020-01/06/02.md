---
title:  Бенкет Валтасара
date:   02/02/2020
---

`Прочитайте Дан. 5:1-4 і Дан. 1:1, 2. Якого жахливого переступу припускається Валтасар? Як цей учинок розкриває його справжній характер? Порівняйте його дії з описом Вавилону в Об'явл. 17:4-6. Які паралелі тут можна простежити?`

Цар наказує використати святий посуд з Єрусалимського храму як келихи для вина. Навуходоносор, захопивши Єрусалим, виніс цей посуд з Божого храму й помістив їх у храмі свого бога, що свідчить: цей володар принаймні поважав їхній священний статус. А Валтасар у найбезсоромніший спосіб прирівнює святий посуд до звичайного.

П'ючи зі священних чаш, вельможі Валтасара «славили богів золотих та срібних, мідяних, залізних, дерев'яних та камінних» (Дан. 5:4). Слід зазначити, що в переліку згадано шість матеріалів. Вавилоняни використовували шестидесяткову систему (систему, в основі якої число 60), на відміну від використовуваної сьогодні десяткової системи (яка ґрунтується на числі 10). Отже, шість категорій богів – це сукупність вавилонських богів, тобто повнота вавилонської релігійної системи. Цікаво, що порядок матеріалів відповідає порядку компонентів боввана зі сну Навуходоносора, за винятком дерева, яке замінило глину. Камінь, як і уві сні, згаданий останнім. І хоч тут він позначає робочий матеріал для виготовлення ідолів, він також викликає Божий суд над світовими мперіями (див. Дан. 2:44, 45), які символізує Вавилон.

Бенкет Валтасара – точна ілюстрація Вавилону останнього часу в книзі Об'явлення. Подібно до Валтасара, блудниця тримає золоту чашу, наповнену гидотами й нечистотою свого блуду, яку вона пропонує випити народам. Саме так за допомогою фальшивих доктрин і спотвореної системи поклоніння сучасний Вавилон заманює світ у свої тенета (Об'явл. 17:4-6), не звертаючи уваги на суд, який незабаром його спіткає. Однак суд неминучий.

`Як наше суспільство й культура опоганюють істину Божого Слова? Чого нам потрібно уникати, щоб жодним чином не брати участі в цьому опоганенні? Обговоріть відповіді на уроці.`
