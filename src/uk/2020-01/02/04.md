---
title:  Тверде рішення
date:   07/01/2020
---

`Прочитайте Дан. 1:7-20. Як в уривку виявляються два чинники – свобода волі Даниїла та втручання Бога? Який важливий принцип тут простежується?`

Схоже, що зміна імен не викликає заперечень у чотирьох юдейських бранців, адже у вузькому колі завжди можна звертатися один до одного на справжнє ім'я. Однак що стосується їжі й вина з царського столу, тут уже потрібно було прийняти конкретне рішення – споживати чи ні. Тому вільний вибір чотирьох юнаків у цій ситуації дуже важливий.

Якщо начальник євнухів може змінити їхні імена, значить може змінити й меню. Юнаки не бажали харчуватися із царського столу з двох причин. По-перше, запропоновані їм страви могли містити м'ясо нечистих тварин (Лев. 11). По-друге, їжу спочатку приносили як дар ідолу або божеству й тільки після цього ставили на стіл царя. Тому коли Даниїл, не вдаючись до хитрощів або обману, пояснює начальникові євнухів, що його прохання обумовлене релігійними переконаннями, тобто їжа в палаці може опоганити його та його друзів (Дан. 1:8), – це прояв великої мужності.

Якщо проаналізувати стосунки між Даниїлом і вавилонським наглядачем, можна виділити кілька важливих моментів. По-перше, Даниїл добре розуміє, у якому непростому становищі опиниться наглядач, тому пропонує йому провести експеримент. Десяти днів уживання обраної ними жі має бути достатньо, аби продемонструвати переваги такої дієти й розвіяти побоювання начальника. По-друге, упевненість Даниїла в тому, що за такий короткий проміжок часу результат буде позитивним, виникає з абсолютної довіри Богу. По-третє, вибір меню з овочів і води вказує на Боже повеління щодо їжі для людини при її створенні (див. Бут. 1:29). Можливо, цей факт також вплинув на вибір Даниїла. Адже що може бути краще за їжу, від початку призначену людині її люблячим Творцем?

`Чому Даниїлів вибір, завдяки якому Бог почав діяти, був таким важливим? Дан. 1:8, 9. Які уроки щодо важливості нашого вибору ми можемо почерпнути з цієї історії? Як наша довіра до Бога має впливати на наш вибір?`
