---
title:  Непорочні й мудрі
date:   08/01/2020
---

Даниїл і його товариші були обрані для служби цареві, оскільки відповідали царським стандартам Навуходоносора. За словами царя, його службовці повинні бути «вродливого вигляду» і не мати «жодної вади» (Дан. 1:4). Цікаво, що жертви і люди, котрі служили у святині, також мали бути без «вади» (Лев. 22:17-25; 21:16-24). Можливо, вавилонський цар порівнює себе з Богом Ізраїлю, оскільки висуває такі критерії відбору людей для служіння в його палаці. З іншого боку, ці вимоги можуть наштовхнути на думку, що Даниїл його друзі були живими жертвами для Бога, оскільки у Вавилонській імперії зіткнулися з випробуваннями.

`Прочитайте Гал. 2:19, 20; Матв. 16:24-26 і 2 Кор. 4:17. Що ці вірші повідомляють нам про те, як можна зберегти вірність серед усіх спокус, з якими ми стикаємося?`

Бог винагородив чотирьох юдейських бранців за їхню вірність, і після десятиденного випробування вони виглядали здоровіше й краще за юнаків, котрі споживали їжу з царського столу. Крім того, Бог дає Своїм чотирьом слугам «пізнання та розуміння в кожній книжці та мудрості», а Даниїлу дарував «розумітися на всякому видінні та снах» (Дан. 1:17). Цей дар відіграє важливу роль у пророчому служінні Даниїла.

Подібно до того як Бог винагородив віру Своїх слуг у вавилонському палаці, Він також дає мудрість і нам, коли ми стикаємося з випробуваннями у світі. Досвід Даниїла і його друзів свідчить, що залишатися непорочним у нашому розбещеному суспільстві справді можливо. Ми також бачимо: щоб служити Богові, не потрібно ізолюватися від світу і його культурного життя. Даниїл та його друзі осягали науку й культуру Вавилону, проте їхні серця були віддані Богові та Його істині. Вони зберегли вірність Господу.

`Незалежно від того, де ми живемо, перед нами стоїть завдання залишатися вірними нашим принципам навіть в умовах культурного й соціального впливу, який суперечить нашій вірі. Визначте види негативного впливу вашої культури й запитайте себе: наскільки успішно я йому протистою?`

#### Додаткове читання: Вибрані цитати Эллен Уайт

"Пророк Даниїл — відомий біблійний герой. Він був яскравим прикладом того, якими можуть стати люди, спілкуючись із премудрим Богом. На сторінках Святого Письма міститься стислий життєнарис цього святого Божого мужа для підбадьорення тих, на чию долю випадуть спокуси і випробування в майбутньому. {ВХ 77.2}

Коли ізраїльтяни разом з їхнім царем, вельможами та священиками були забрані в полон, четверо бранців були вибрані на служіння при дворі вавилонського царя. Одним із них був Даниїл. З ранніх років він подавав блискучі надії завдяки своїм здібностям, які ще більше розвинулися протягом наступних років. Всі юнаки походили з княжого роду. {ВХ 77.3}"

Коли на початку царювання Єгоякима Навуходоносор уперше здійснив облогу і захопив Єрусалим, полонивши Даниїла, його товаришів і вибраних спеціально для служіння при Вавилонському дворі юдеїв, віра єврейських бранців була випробувана найсуворішим чином. Але ті, котрі навчилися покладатися на Божі обітниці, знаходили в них достатньо сили, щоб витримати всі випробування, які випали на їхню долю в чужому краї. Писання стали для них дороговказом і опорою. {ПЦ 282.1}