---
title:  Місіонерська історія
date:   10/01/2020
---

#### Новий підхід до євангелізму
_Ендрю Мак-Чесні, Адвентистська місія_

Можливо, ви розчаровані тим, що люди зачиняють двері перед вами? А може, переживаєте, що розповсюджувані вами книги потраплять у кошик для сміття?

Студент Семуель Науманн винайшов унікальний спосіб розповсюдження адвентистської літератури в Німеччині, і цей спосіб справді ефективний у завоюванні сердець людей.

На щорічні свята Семуель разом з батьком та дідом встановлюють у центрі міста мобільний книжковий кіоск. Члени сім'ї стають на невеликій відстані від нього й дарують барвисті листівки перехожим. Людей, котрі взяли листівки, відразу спрямовують до кіоску, де кожен може безкоштовно вибрати будь-яку книгу. У такий спосіб сім'я налагоджує особистий контакт з людьми, а ті, хто взяв книги, з великою ймовірністю прочитають їх.

– Ми отримали багато відгуків від відвідувачів свят, – розповідає Семуель, 25-річний студент факультету слов'янознавства Лейпцизького університету. – Деякі повертаються і кажуть: «Я брав книгу минулого року. Вона мені дуже сподобалася, я б узяв ще якусь книгу».

Ідея подарункових листівок набула широкого застосування по всій Німеччині, де 35 тисяч членів Церкви адвентистів сьомого дня щосили намагаються достукатися до секулярного суспільства з населенням у 83 мільйони жителів.

Старший брат Семуеля запозичив ідею з мобільним кіоском у літньому адентистському таборі в Польщі, а поляки, своєю чергою, перейняли її від адвентистів України. Родині Науманн сподобалася така ідея, і вони почали втілювати її після того, як придбали трейлер для книжкового кіоску.

Відвідувачів мобільного кіоску запитують про їхні інтереси, коли вони переглядають десятки книг, таких як «Бажання віків»

«Велика боротьба» Еллен Уайт, а також книги про здоров'я, такі як «Формули здоров'я, які можуть змінити ваше життя» Марка Фінлі й Пітера Лендлесса.

– У спілкуванні з людьми відкривається можливість для свідчення, особливо коли людина вибирає книгу і здивовано запитує, чи справді вона безкоштовна, – розповідає Семуель.

Таким людям Семуель зазвичай відповідає: «Так, ви можете взяти книгу безкоштовно. Вона вже оплачена».

– Навіщо ви це робите? – часто запитують відвідувачі.

– Це схоже на Євангеліє, – відповідає Семуель. – Ісус заплатив за кожного з нас. Вам залишається тільки прийняти спасіння. А ціна, яку ви маєте заплатити, – час, використаний на читання.

– Переважно люди позитивно відгукуються про наші книги, – говорить Семуель.

Його батько, Штеффен, згадав учителя середньої школи, котрому так сподобалася «Велика боротьба», що він попросив ще дев'ять примірників на подарунок студентам, які відвідують його уроки історії. Іншим разом політик з Євросоюзу взяв книгу «Велика боротьба» й за одну ніч прочитав її. Наступного дня він повернувся і попросив ще один примірник для свого сина-репортера.

Семуель не знає, чи приходять люди до церкви завдяки його служінню, але його це особливо й не турбує. «Я вважаю, що наше служіння – це сівба насіння, а урожай збиратиме хтось інший», – каже він.