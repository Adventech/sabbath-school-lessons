---
title:  Дотик ангела
date:   10/03/2020
---

`Прочитайте Дан. 10:10-19. Що відбувається щоразу, коли ангел доторкається до Даниїла?`

Приголомшений сяйвом Божественного світла, пророк падає в заціпенінні. Потім з'являється ангел, щоб доторкнутися до нього й підбадьорити його. Читаючи цю розповідь, зверніть увагу, що ангел тричі торкається Даниїла.

Перший дотик дає змогу пророкові підвестися й почути підбадьорливі слова з Небес: «Не бійся, Даниїле, бо від першого дня, коли ти дав своє серце, щоб зрозуміти видіння, і щоб упокоритися перед лицем твого Бога, були почуті слова твої, і я прийшов ради твоїх слів» (Дан. 10:12). Молитва Даниїла привела в рух Небеса. Для нас це гарантія: Бог чує наші молитви, і це велика розрада у важкі часи.

Другий дотик дозволяє Даниїлові говорити. Пророк виливає свої почуття перед Господом: «Мій пане, у цьому видінні обернулися на мене болі мої, і я не задержав сили в собі. І як може цей раб мого пана говорити з оцим моїм паном, коли в мені тепер нема сили, і не залишилося й духу?» (Дан. 10:16, 17). Отже, Бог не тільки говорить з нами; Він бажає, щоб ми відкрили свої уста й могли розповісти Йому про наші почуття, потреби і прагнення.

Третій дотик повертає пророкові силу. Коли він визнає свою слабкість, ангел торкається його та зміцнює словами про Божий мир: «Не бійся, любий мужу, мир тобі! Будь міцний і будь сильний!» (Дан. 10:19). Не забувайте: ангел був посланий до Даниїла у відповідь на його молитви, щоб дати йому розуміння. Іншими словами, видіння в розділі 11 має на меті заохотити Даниїла в період його смутку й роздумів з приводу ситуації в Єрусалимі. Навіть якщо ми стикаємося з нещастям, Бог перебуває з нами і ми можемо мати в серці мир. Його люблячий дотик дає змогу нам з надією дивитися в майбутнє.

`«Небо буває дуже близьким до нас на наших земних дорогах» (Е. Уайт. Бажання віків. С. 48). Як часто ви думаєте про те, наскільки тісно пов'язані Небо і Земля? Яким було б ваше життя, якби ви завжди пам'ятали про це?`
