---
title:  Непереможний Князь
date:   12/03/2020
---

Найвидатнішою Особою в книзі Даниїла є «Син Людський» (Дан. 7:13) або «Вождь війська» (Дан. 8:11). У Дан.10:13 ми дізнаємося, що його ім'я – Михаїл, яке означає «Хто подібний до Бога?». Він приходить, щоб допомогти Гавриїлу у розв'язанні конфлікту з царем Персії (Дан. 10:13). Ангел називає цю Особу: «Ваш князь Михаїл» (Дан. 10:21), а саме, Князь Божого народу. Пізніше Михаїл згадується в книзі Даниїла як Той, Хто стоїть за Божий народ (Дан. 12:1). Вірш 9 Послання Юди повідомляє, що Михаїл, названий також Архангелом, бореться проти сатани й воскрешає Мойсея. В Об'явл. 12:7, 8 показано, що Михаїл як Вождь очолює небесну армію, котра здобуває перемогу над сатаною та його злими ангелами. Отже, Михаїл – це не хто інший, як Ісус Христос. Оскільки в Перській імперії є верховний головнокомандувач – духовна сила, яка стоїть за її людським лідером, то Божий народ також має свого Вождя – Михаїла, Котрий стає до боротьби й виграє вселенську війну від їхнього імені.

`Прочитайте Колос. 2:15. Як Ісус Христос здобув перемогу в цій вселенській війні?`

Стикаючись із силами зла, ми можемо покладатися на Христа – нашого Захисника. Під час Свого земного служіння Він здобув перемогу над сатаною в пустелі, встоявши перед спокусами, боровся з полчищами злих духів та звільняв людей від сили темряви. Ісус перемагає зло, навіть коли воно приховане за «благою» спробою Петра відмовити Його від страждань і хресної смерті на Голгофі. У заключному зверненні до учнів Христос говорить про Свою смерть як про битву, яка завершиться рішучою перемогою над сатаною: «Нині настав суд цьому світові; нині князь цього світу буде вигнаний геть. Якщо Я буду піднятий від землі, то притягну всіх до Себе!» (Івана 12:31, 32).

Картина сучасного світу – невтішна. Насильство, аморальність, корупція й хвороби оточують нас усюди. Ворог не з тіла і крові жорстоко атакує нас звідусіль. Проте незалежно від того, наскільки важкою буде наша битва, Христос стає до бою за нас та заступається як наш Князь і Первосвященик у Небесній святині.

`Прочитайте Римл. 8:37-39. Як обітниця про перемогу над гріхом може стати реальним досвідом нашого християнського життя?`
