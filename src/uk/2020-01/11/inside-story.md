---
title:  Місіонерська історія
date:   13/03/2020
---

#### Дитина, яка вижила
_Віктор Хульберт_

– Мені дуже шкода, – сказав лікар жінці на ім'я Фусе Сузукі. – Ваш чоловік дуже молодий, але, на жаль, він помре сьогодні або за кілька днів.

Ця вістка приголомшила молоду японську жінку. Вона пішла до річки по воду і, дивлячись у глибину, вирішила кинутися туди. Однак біля неї з'явилися двоє чоловіків у чорних костюмах.

– Потерпи трохи, – сказав один.

– Так, будь терплячою, – додав другий.

Після цих слів чоловіки зникли. Ця зустріч вивела Фусе з відчаю, і вона повернулася додому, щоб доглядати за своїм чоловіком Міцухару, фермером, хворим на туберкульоз.

Незабаром Фусе завагітніла другою дитиною. Для Міцухару була нестерпною сама думка, що його дружина сама виховуватиме двох дітей. Він благав її перервати вагітність, і жінка погодилася. Уряд підтримав їхнє рішення.

Фармацевт призначила сильні ліки, які, за її словами, гарантовано вплинуть.

– Будьте обережні з ліками, не перевищуйте призначену дозу. Інакше ваше життя буде в небезпеці, – попередила вона.

Фусе спожила достатню кількість ліків, щоб перервати вагітність. Та раптом вона відчула, як плід заворушився. «Моя дитина все ще жива!» – зі сльозами закричала вона.

Наступного дня жінка прийняла ще одну порцію ліків, на третій день – знову. Однак плід продовжував рухатися. У розпачі Фусе випила цілу пляшку ліків, але дитина все одно залишилася живою.

– Це абсолютно неймовірно! – сказала вона чоловікові.

Народився здоровий малюк. Кілька місяців по тому Фусе й Міцухару почали відвідувати євангельські зустрічі та прийняли хрещення рівно через рік після народження Акер.

– Їхня дата хрещення завжди нагадує мені, що Бог втрутився в життя моєї матері, щоб урятувати мене, – каже Акер Судзукі, літній пастор з Японії, котрий вийшов на пенсію після служіння виконавчим секретарем у Північному Азіатсько-Тихоокеанському дивізіоні Адвентистської церкви.

– Мої батьки стали першими членами адвентистської громади в моєму селі.

Акер було 30 років, коли мати розкрила йому таємницю його народження.

– Коли я почув цю історію, то був просто шокований і відчув, ніби мене уразило потужною блискавкою. Усе моє тіло тремтіло, – розповідає він.

Приголомшений величезною любов'ю Бога, він подумав: «Я дуже цінний для Бога».

Цієї миті він знову присвятив себе Господу.

– Бог втрутився в утробу моєї матері, щоб урятувати моє життя, – сказав він.

_Віктор Хульберт, директор Відділу зв'язку з громадськістю в Транс'європейському дивізіоні._