---
title:  Знову піст і молитва
date:   08/03/2020
---

`Прочитайте Дан. 10:1-3. Чим знову зайнятий Даниїл?`

Даниїл не пояснює причини свого тривалого періоду «жалоби». Таке ревне заступництво, імовірно, викликане скрутним становищем євреїв, які повернулися з Вавилону до Палестини.

`Прочитайте Ездри 4:1-5. З якими труднощами стикаються євреї після повернення?`

Уривок Ездри 4:1-5 повідомляє, що в цей час євреї, намагаючись відновити храм, стикаються із сильним протистоянням. Самаряни передають фальшиві повідомлення перському цареві, намагаючись переконати його перешкодити відновлювальним роботам. Знаючи про ці проблеми, Даниїл протягом трьох тижнів благає Бога вплинути на Кіра, щоб відновлювальні роботи могли тривати.

На той момент Даниїлу, очевидно, виповнилося майже 90 років. Однак він думає не про себе, а про свій народ і проблеми, з якими вони стикаються. Даниїл перебуває в молитві протягом трьох повних тижнів до отримання відповіді від Господа. У цей час пророк дотримується строгого посту. Його зовсім не хвилюють власний комфорт і зовнішній вигляд, він глибоко стурбований благополуччям своїх братів-юдеїв у Єрусалимі за понад тисячу кілометрів від нього.

Молитовне життя Даниїла може викласти нам кілька цінних уроків. По-перше, ми маємо бути наполегливими в молитві, навіть якщо не отримуємо негайної відповіді. По-друге, нам слід приділяти час молитві за інших. У заступницьких молитвах є щось особливе. Не забувайте, що «Господь привернув Йова до першого стану, коли він помолився за своїх приятелів» (Йова 42:10). По-третє, за нашими молитвами Бог звершує конкретні й реальні дії. Будемо ж завжди молитися не тільки про свої потреби, а й про потреби інших людей. Перед обличчям нестерпних випробувань, серйозних проблем і непереборних труднощів будемо підносити наші молитви до Бога (Ефес. 6:18).

`Прочитайте Дан. 10:12. Що цей текст повідомляє про молитву як про об'єктивний досвід, коли Бог починає діяти у відповідь на нашу молитву, а не просто суб'єктивний досвід, завдяки якому ми бачимо Божу участь у нашому особистому житті?`
