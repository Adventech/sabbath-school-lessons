---
title:  Видіння про Князя
date:   09/03/2020
---

`Прочитайте Дан. 10:4-9. Що відбувається з Даниїлом?`

Оскільки Даниїл описує власний досвід, ми навряд чи можемо уявити показану йому дивовижну картину. Той, Хто з'явився Даниїлу в людській подобі (Дан. 10:5, 6), нагадує «Сина Людського» з видіння про Небесний суд (Дан. 7:13). Його лляний одяг схожий на одяг священика (Левит 16:4), що прирівнює цю Особу до «Вождя війська», згаданого в контексті Небесної святині (Дан. 8). Золото також асоціюється зі священицькими регаліями та є знаком царської гідності. Нарешті, згадані в описі Особи блискавки, вогні, мідь і потужний голос свідчать про Неї як про надприродну Істоту. Це Хтось, наділений священицькими, царськими і військовими атрибутами. Ця Особа також подібна до небесної Істоти, Котра постала перед Ісусом Навином незадовго до взяття Єрихона (І. Нав. 5:13, 14). У видінні Ісус Навин бачить «Вождя Господнього війська». Цікаво, що єврейське слово, перекладене як «вождь» (_сар_), – це те саме слово, яке згадується щодо Михаїла в Дан. 10:21 і перекладене як «князь». Однак найтіснішу паралель можна провести між книгою Даниїла й книгою Об'явлення.

`Яку подібність ми знаходимо між описами Господа в Дан. 10; І. Нав. 5:13-15 та Об'явл. 1:12-18?`

За словами Даниїла, його супутники налякалися й повтікали, а сам пророк, приголомшений Божою присутністю, падає в заціпенінні на землю. Та якою б не була реакція Даниїла, його видіння свідчить, що Бог контролює земну історію. Справді, у наступному описі видіння ми побачимо, що Бог відкриває Даниїлу панораму історії людства від часів пророка до встановлення Божого Царства (Дан. 11 і 12).

`Якщо Господь може керувати ходом історії й тримати все під контролем, як ми неодноразово бачили в книзі Даниїла, що Він може здійснити особисто для кожного з нас?`
