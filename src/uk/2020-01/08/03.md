---
title:  Малий ріг
date:   17/02/2020
---

`Прочитайте Дан. 7:7, 8, 19-25. Яку владу представляє малий ріг, що з'явився на четвертому звірі?`

Учора ми дізналися, що четвертий звір з десятьма рогами, який здійснює своє правління з надзвичайною жорстокістю, являє собою язичницький Рим. Сьогодні ми розглянемо, яку владу символізує малий ріг. Як показано у видінні, четвертий звір має десять рогів, з яких три були вирвані, щоб звільнити місце для малого рога. Цей ріг має людські очі й «уста, що говорили про великі речі» (Дан. 7:8). Малий ріг з'являється на голові страшного і грізного звіра, котрий символізує язичницький Рим. Отже, ріг розширює й утілює деякі риси язичницького Риму. Це пізніша стадія тієї самої влади.

Даниїл бачить, що малий ріг веде бій зі святими. Ангел пояснює пророку, що ріг – це цар, який учинить три беззаконня: 1) говоритиме слова проти Всевишнього, 2) гнобитиме святих Всевишнього, 3) матиме намір змінити свята і права («часи та закон», _переклад Р. Турконяка_). І, як наслідок, святі будуть віддані до його рук. Потім ангел озвучує часові рамки діяльності малого рога: «... до одного часу, і часів і половини часу». У цьому разі пророчою мовою слово _час_ означає рік, слова _половина часу_ – це півроку, а _часів_ – два роки. Отже, це період у 3,5 пророчих роки (1260 днів), який, згідно з принципом «день за рік», указує на період 1260 років. Протягом цього часу малий ріг здійснюватиме нападки на Бога, переслідуватиме святих та спробує змінити Божий Закон.

`Прочитайте 2 Сол. 2:1-12. Що спільного між людиною беззаконня та малим рогом? Про що тут ідеться і чому? Яка влада не тільки виникла з язичницького Риму, а й досі залишається частиною світової римської влади?`
