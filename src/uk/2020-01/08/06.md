---
title:  Святі Всевишнього
date:   20/02/2020
---

`Що відбувається з Божим народом, згідно з наведеними текстами? Дан. 7:18, 21, 22, 25, 27.`

«Святі Всевишнього» – визначення Божого народу. Проти них діє влада, яку символізує малий ріг. Оскільки ці люди були непохитними у своїй вірності Божому Слову, х переслідували за часів папського правління. Християни зазнавали гонінь і за часів язичницької Римської імперії (четвертий звір), але переслідування, про яке йдеться в Дан. 7:25, – це переслідування святих малим рогом після завершення періоду язичницького Риму.

Однак ця світова влада не вічно гнобитиме Божий народ. Царство Боже замінить усі царства світу. Цікаво, що в цьому видінні Синові Людському «дане панування й слава та царство» (Дан. 7:14). Однак у подальшому тлумаченні ангела царство приймають «святі Всевишнього» (Дан. 7:18). Тут немає суперечності. Оскільки Син Людський пов'язаний з Богом і людством, Його перемога – це перемога тих, Представником котрих Він є.

Коли первосвященик запитав Ісуса, чи Він Месія, Син Божий, Ісус указав на Псал. 110:1; Дан. 7:13, 14 і сказав: «Я є, і ви побачите Сина Людського, що сидітиме праворуч Сили та йтиме на хмарах небесних!» (Марка 14:62). Тому Ісус Христос – наш Представник на Небесному суді. Він уже переміг сили темряви й розділяє Свою перемогу з тими, хто прийняв Його. Тому нам не слід боятися Суду. Як стверджує апостол Павло: «Але в цьому всьому перемагаємо – завдяки Тому, Хто нас полюбив. Бо я переконаний, що ні смерть, ні життя, ні ангели, ні влади, ні теперішнє, ні майбутнє, ні сили, ні висота, ні глибина, ні будь-яке інше творіння не зможе нас відлучити від Божої любові, яка в Христі Ісусі, Господі нашім!» (Римл. 8:37-39).

`Як точно видіння Даниїла розкриває історію на тисячі років уперед! Як це допомагає нам довіряти Божим обітницям щодо майбутнього?`
