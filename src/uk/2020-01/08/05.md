---
title:  Прихід Сина Людського
date:   19/02/2020
---

`Прочитайте Дан. 7:13. Хто такий Син Людський і що дає змогу визначити Його Особу? (Див. також Марка 13:26; Матв. 8:20; 9:6; Луки 9:26; 12:8).`

Під час судового процесу з'являється найважливіша Особа – Син Людський. Хто Він? По-перше, Син Людський постає як окрема Небесна Особа. Однак водночас Його титул свідчить про те, що Йому притаманні й людські якості. Іншими словами, Він і Бог, і Людина, Особа, Котра бере активну участь у Суді. По-друге, Син Людський, Котрий гряде із хмарами небесними, – поширений образ Другого приходу Христа в Новому Завіті. Проте в Дан. 7:13 Син Людський не приходить у величі й славі з Небес на Землю. Він просто переходить на Небі з одного місця до іншого, щоб постати перед Стародавнім днями. По-третє, образ Сина Людського, що йде з небесними хмарами, свідчить про зриме з'явлення Господа. Цей образ також нагадує первосвященика, котрий в оточенні хмари пахощів входить до Святого Святих у День викуплення, щоб здійснити очищення Святині.

Син Людський – Цар. Йому дане «панування й слава та царство, і всі народи, племена та язики будуть служити Йому» (Дан. 7:14). Дієслово «служити» також можна перекласти як «поклонятися». У розділах 1-7 воно згадується 9 разів (Дан. 3:12, 14, 17, 18, 28; Дан. 6:17, 21; Дан. 7:14, 27) і передає дею поклоніння божеству. Унаслідок спроби змінити Божий Закон релігійна система, представлена малим рогом, спотворює поклоніння Богові. Небесний суд показує, що справжнє поклоніння зрештою буде відновлене. Папська система поклоніння ставить смертну грішну людину посередником між Богом і людиною. Даниїл показує, що єдиним Посередником, здатним представляти людство перед Богом, є Син Людський. Як пише апостол Павло: «Бо один є Бог і один Посередник між Богом та людьми – Людина Ісус Христос» (1 Тим. 2:5).

`Як усе, що ми знаємо з Біблії про життя й характер Ісуса Христа, зокрема і про Його провідну роль під час Суду, підбадьорює нас у роздумах про Суд?`
