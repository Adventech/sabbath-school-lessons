---
title:  Чотири звірі
date:   16/02/2020
---

`Прочитайте Дан. 7. У чому суть видіння Данила і про що воно повідомляє?`

Кожен побачений Даниїлом звір відповідає певній частині боввана зі сну Навуходоносора. Тільки тепер викладені деякі подробиці про кожне царство. Цікаво, що істоти, які символізують язичницькі народи, є нечистими тваринами. Ці тварини, за винятком четвертого звіра, відповідають реальним особинам у природі. Вибір кожного звіра як символу обумовлений наявністю в нього певних характеристик, що вказують на якийсь аспект представленого ним царства.

_Лев._ Лев – найбільш влучний образ Вавилону. Крилаті леви прикрашали стіни палацу та інші витвори вавилонського мистецтва. У лева, зображеного у видінні, через деякий час вирвані крила, він стає на ноги, як людина, і йому дане людське серце. Цей процес символізує занепад Вавилонської імперії в період більш пізнього правління царів.

_Ведмідь._ Ведмідь представляє Мідо-Перську імперію. Факт, що він був поставлений на одному боці, свідчить про перевагу персів над мідянами. Три ребра між його зубами вказують на три головних завоювання мідян і персів: Лідію, Вавилон та Єгипет.

_Пантера._ Швидка пантера представляє Грецьку імперію, засновану Олександром Великим. Чотири крила роблять звіра ще швидшим, і це дуже влучний символ Олександра Македонського, який підкорив увесь відомий світ за кілька років.

_Страшний і грізний звір._ Якщо перераховані вище істоти нагадують тварин, відомих людині, оскільки вони на вигляд «як» лев або «як» ведмідь, то четвертий звір не схожий на жодного представника тваринного світу. З численними рогами він виглядає значно жахливішим і ненаситнішим за попередніх звірів. Отже, цей звір виразно ілюструє язичницький Рим, який захопив світ і розтоптав його залізними ногами.

`За багатовікову історію людства великі імперії виникали й зникали, як і було передречено. Яку втіху ми можемо знайти в розумінні того, що Бог усе тримає під контролем, незважаючи на всі збурення, хвилювання, а часом і повний хаос на землі? Як цей факт підтверджує достовірність Писання?`
