---
title:  «Судді засіли...»
date:   18/02/2020
---

Після видіння про чотирьох звірів і діяльність малого рога пророк бачить сцену Небесного суду (Дан. 7:9, 10, 13, 14, _див. переклад Р. Турконяка_). Суд скликаний, престоли поставлені, і Стародавній днями займає Своє місце. Тисячі тисяч небесних істот служать Йому, судді сідають, і розгортаються книги.

Важливо наголосити, що цей суд відбувається після 1260-літнього періоду діяльності малого рога (538-1798 рр. н. е., див. урок за п'ятницю), але до встановлення Божого Царства. Фактично у видінні тричі з'являється така послідовність:

- Час діяльності малого рога (538-1798 рр.)
- Небесний суд
- Боже вічне Царство

`Прочитайте Дан. 7:13, 14, 21, 22, 26, 27. Яке благословення принесе Суд Божому народові?`

Старий Завіт містить опис кількох судових процесів, які відбувалися в скинії та храмі, але Суд, зображений у наведених текстах, відрізняється від них. Це вселенський Суд, він стосується як малого рога, так і святих Всевишнього, котрі врешті-решт отримають Царство.

У 7-му розділі немає опису самого Суду та подробиць про його початок і завершення. Однак можна зробити висновок, що Суд почався після нападок малого рога на Бога і Його народ. У розділі 7 тільки наголошено на початку Суду вселенського масштабу. З розділів 8 і 9 книги Даниїла ми дізнаємося про час початку Суду та про його зв'язок з очищенням Небесної святині в День викуплення. Головна думка 7-го розділу така: до Приходу Христа на Небі відбувається Суд в інтересах Божого народу (Дан. 7:22).

`Чому розуміння Голгофського подвигу Христа заради нас має основоположне значення для того, щоб ми могли мати впевненість у день Суду? На що ми могли б надіятися, якби не жертва Христа? Див. Римл. 8:1.`
