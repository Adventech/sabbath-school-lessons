---
title:  Місіонерська історія
date:   21/02/2020
---

#### Чудо в Єгипті
_Ендрю Мак-Чесні, Адвентистська місія_

План здавався ідеальним: перетворити старий Дім молитви адвентистської громади, розташований у центрі столиці Єгипту, на жвавий громадський центр.

Однак будівельні компанії відхилили ідею повної реконструкції центральної Каїрської церкви. «На це неможливо отримати дозвіл», – переконував провідний інженер однієї з будівельних компаній.

Керівники церкви молилися та з вірою вирішили рухатися далі. Вони звернулися до іншої будівельної компанії й поцікавилися процесом отримання дозволу на реконструкцію будівлі.

– Це справді складно, – запевнив старший інженер. – Проте ми вважаємо, що могли б отримати дозвіл через 1-3 місяці.

Через місяць старший інженер зателефонував і повідомив, що дозвіл на реконструкцію готовий.

Такий швидкий результат вразив Акрама Хана, скарбника Єгипетсько-Суданського поля Адвентистської церкви. Він дивувався:

– Один місяць! Це був перший знак, що Бог справді хоче, щоб ми використовували цю будівлю.

За словами керівників Церкви, далі відбулося ще більше чудес.

Приміщення центральної церкви було повністю реконструйоване лише за рік, і 2018 року воно знову відчинило свої двері вже як культурний центр «Рамзес». Президент усесвітньої Адвентистської церкви Тед Вільсон перепосвятив чотириповерховий комплекс на служіння Богові й нагадав членам громади, що ключова роль Церкви у великих містах полягає в допомозі людям.

– Населення Каїра становить майже 20 мільйонів осіб - людей із розбитим серцем, котрі перебувають у владі пороків, сліпих до власних потреб, духовно голодних. Саме для цього тепер існує культурний центр «Рамзес», – сказав Тед Вільсон у своїй промові в новому залі центральної церкви.

Центральна громада (750 членів) колись займала цілу будівлю, а тепер збирається в кутовому приміщенні та вміщує до 280 осіб.

Сьогодні у відреставрованому будинку розташувалися дошкільний заклад, стоматологічна клініка, фітнес-центр, масажний кабінет, кухня для кулінарного класу, сім аудиторій для лекцій зі здорового способу життя і занять з англійської мови.

Адвентистська церква в Каїрі налічує 200 членів та ще 800 членів по всьому Єгипту – африканській країні з населенням понад 100 мільйонів осіб.

Тед Вільсон й інші церковні керівники прославили Бога за швидкість, з якою була завершена реконструкція культурного центру «Рамзес», починаючи з етапу отримання дозволу на будівництво. Брат Хан розповів, що на цьому чудеса не закінчилися.

– Усе, що ми робимо з цією будівлею, – диво, – переконаний брат Хан, уродженець Пакистану, який протягом восьми років здійснював служіння в Єгипті.

Моліться за ще більші місіонерські чудеса в Єгипті та за його межами. Дякуємо вам за ваші місіонерські приношення, які роблять такі чудеса можливими.