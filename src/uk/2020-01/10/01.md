---
title:  Від покаяння до потіхи
date:   29/02/2020
---

### Біблійні тексти для дослідження
Дан. 9; Єрем. 25:11,12; 29:10; 2 Цар. 19:15-19; Матв. 5:16; Якова 5:16.

> <p>Пам’ятний вірш</p>
> «Господи, вислухай! Господи, прости! Господи, прислухайся й зроби! Не опізняйся ради Себе, мій Боже, бо Ім'я Твоє кличеться над Твоїм містом і над Твоїм народом!» (Дан. 9:19).

Розділ 9 книги Даниїла містить одну з найбільш величних молитов у Біблії. У вирішальні моменти свого життя Даниїл молився, щоб подолати труднощі, з якими стикався. Коли над Даниїлом та його друзями нависла смертельна загроза через таємничий сон язичницького царя, пророк звертається до Бога в молитві (Дан. 2). Пізніше, коли було видано царський указ, який забороняв молитися до будь-якого бога, окрім царя, Даніїл не припиняє молитися (Дан. 6). Отже, досліджуючи молитву в Дан. 9, будемо пам'ятати, що видіння про 2300 вечорів-ранків у 8-му розділі книги Даниїла настільки вразило пророка, що він знову схиляється в молитві. Хоч загальний зміст цього пророцтва йому пояснили, Даниїл не може зрозуміти період часу, згаданий у розмові двох небесних істот: «Аж до двох тисяч і трьох сотень вечорів-ранків, тоді буде визнана очищеною святиня» (Дан. 8:14). Тільки тепер, у 9-му розділі, пророк отримує більш докладне об'явлення у відповідь на щиру молитву.
