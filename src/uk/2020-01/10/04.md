---
title:  Цінність заступництва
date:   03/03/2020
---

`Прочитайте Дан. 9:5-13. Чому важливо, що Даниїл неодноразово повторює: «ми» вчинили неправильно, тим самим визнаючи себе співучасником гріхів свого народу, які спричинили таке лихо?`

Молитва Даниїла – одна з важливих заступницьких молитов, записаних на сторінках Святого Письма. Такі молитви торкаються Божого серця, відвертаючи суд та даруючи народові звільнення від ворогів. Коли Бог був готовий знищити весь єврейський народ, заступництво Мойсея зупинило Його каральну руку (Вих. 32:7-14; Числа 14:10-20). І коли сильна посуха спустошила землю, Бог відповідає на молитву Іллі, посилаючи життєдайний дощ (1 Цар. 18).

Коли ми молимося за членів нашої родини, друзів, інших людей або за різні події, Бог чує наші молитви й може втрутитися. Іноді відповідь на молитву надходить через тривалий час, але ми можемо бути впевнені, що Бог ніколи не забуває потреб Своїх дітей (див. Якова 5:16).

Тепер Даниїл виконує роль заступника або посередника між Богом і людьми. Вивчаючи Святе Письмо, пророк усвідомлює, наскільки люди загрузли в гріхах, порушивши Божий Закон та відкинувши Божі попередження. Визнаючи їхній жалюгідний духовний стан, Даниїл молиться про зцілення й прощення. Утім, пророк також ототожнює себе зі своїм народом. У деяких аспектах Даниїл ілюструє роль Христа як нашого Заступника (Івана 17). Однак існує й істотна відмінність: Христос безгрішний (Євр. 4:15), тому не потребує визнання особистого гріха або жертви для отримання прощення (Євр. 7:26, 27). Однак Він особливим чином ототожнює Себе з грішниками: «Того, Хто не знав гріха, Він зробив за нас гріхом, щоб ми в Ньому стали Божою праведністю» (2 Кор. 5:21).

`«Якщо ви пригадаєте все, що є в людині доброго, святого, благородного й люб'язного, а потім запропонуєте все це Божим ангелам як заслугу, що відіграє важливу роль у справі спасіння людської душі, така пропозиція буде сприйнята як зрада» (Е. Уайт. Віра і діла. С. 24). Що ці слова говорять нам про нашу потребу в Заступнику?`
