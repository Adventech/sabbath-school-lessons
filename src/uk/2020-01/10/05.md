---
title:  Служіння Месії
date:   04/03/2020
---

Заступницька молитва Даниїла охоплює дві основні проблеми: гріхи людей та спустошення Єрусалима. Божа відповідь також пов'язана із цими двома проханнями. Завдяки служінню Месії люди будуть викуплені, а Святиня очищена. Однак відповідь на ці два конкретні прохання виходить за рамки безпосереднього історичного контексту Даниїла: служіння Месії принесе користь усьому людству.

`Прочитайте Дан. 9:21-27. Що має статися протягом 70 тижнів? Чому тільки Ісус може це здійснити?`

1. «Поки переступ буде докінчений». Єврейське слово «переступ» (_пеша_) указує на умисне порушення з боку нижчого стосовно вищого (наприклад, Прип. 28:24). У Біблії цим словом також характеризують відкриту непокору людей Богові (Єзек. 2:3). Однак через кров Ісуса Христа переступ проти Бога докінчений, і людям запропоновано прийняти заслуги Голгофи.

2. «Щоб запечатати гріхи» (_переклад Р. Турконяка_). Дієслово «запечатати» означає, що гріхи прощені. Завдяки Месії покаянний грішник може бути впевнений у прощенні, незважаючи на свої помилки й гріхи.

3. «Вина буде спокутувана». Як писав апостол Павло: «Тому що Бог уподобав, аби в Ньому перебувала вся повнота, щоб через Нього примирити із Собою все, примирити кров'ю Його хреста, – і земне, і небесне» (Колос. 1:19, 20). І зробити це може тільки Ісус Христос.

4. «Вічна правда приведена». Христос зайняв наше місце на хресті і тим самим дарував нам благословення бути праведними перед Богом. Тільки вірою ми можемо отримати праведність, яка походить від Бога.

5. «Потверджені видіння й пророк». Коли Христос приніс Себе в жертву, старозавітні пророцтва, які вказували на Його викупне служіння, були потверджені, тобто справдилися.

6. «І щоб помазати Святеє Святих». Святе Святих, про яке тут ідеться, – не особа, а місце. Це твердження стосується початку заступницького служіння Христа в Небесній святині (Євр. 8:1).
