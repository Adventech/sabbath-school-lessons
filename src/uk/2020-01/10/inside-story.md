---
title:  Місіонерська історія
date:   06/03/2020
---

#### Ангел в аеропорту Анголи
_Ендрю Мак-Чесні, Адвентистська місія_

Чи живуть ангели в аеропортах?

Літак авіакомпанії «TAAG Angolan» доставив мене пізно ввечері до столиці Анголи Луанди. У мене залишалося дві години до посадки на наступний рейс до острівної країни Сан-Томе і Прінсіпі, куди я вирушав, щоб зібрати місіонерські досвіди.

Відповідної години, зазначеної в моєму квитку, я приєднався до довгої черги на посадку в зоні вильоту. Та коли я простягнув свій квиток, представниця авіакомпанії відмовилася його прийняти, пояснюючи щось португальською мовою. Бачачи моє замішання, вона викликала співробітника служби безпеки, котрий пояснив, що мені потрібно почекати 20 хвилин.

Через 20 хвилин представниця авіакомпанії прийняла мій квиток і спрямувала мене до переповненої людьми кімнати. Я чекав 15 хвилин.

Потім інший представник авіакомпанії крикнув: «Сан-Томе!» Я приєднався до натовпу, який чекав на спуск ескалатора в зону вильоту на першому поверсі. Проте і цей представник авіакомпанії, охороняючи вхід на ескалатор, також відхилив мій квиток, знову пояснюючи щось португальською. Нікого зі співробітників служби безпеки не було поруч, щоб перекласти мені його слова, тому я подумав, що мені доведеться почекати ще 20 хвилин.

Інші пасажири кинулися до ескалатора, і незабаром у кімнаті залишилося лише кілька осіб. І тут я вирішив усе ж спуститися ескалатором. Не було нікого, щоб перевірити мій квиток. На першому поверсі я приєднався до хаотичної черги людей на посадку.

Минали хвилини, а автобус усе не під'їжджав, щоб підвезти нас до літака.

Якийсь молодий чоловік з каштановим волоссям та перекинутим через плече коричневим рюкзаком протиснувся в чергу і став переді мною. Я подумав, чому він не пішов у кінець черги? Через кілька хвилин він подивився на мене і сказав: «Моя англійська».

Я не зрозумів, що він мав на думці, припустивши, що він погано говорить англійською.

Чоловік указав на натовп навколо нас.

– Цей рейс до Португалії, – сказав він ламаною англійською. – Сан-Томе там, – і вказав на коридор у протилежному напрямку.

– Дякую! – вигукнув я й побіг. Звичайно ж, у коридорі стояв автобус, і його двері зачинилися незабаром після того, як я сів.

Сидячи в мало заповненому літаку, я згадав незнайомця в аеропорту. Звідки він знав, що я говорю англійською? Я ні з ким не спілкувався. Звідки він знав, куди я вирушаю? Мій квиток був захований у мене в кишені. Чому він зупинився переді мною в черзі, виділивши мене з натовпу?

Прибувши до Сан-Томе, я розповів свою історію керівнику місцевої церкви Елізеу Р. Хав'єру. Він сказав, що це Бог послав ангела; адже якби я пропустив рейс, мені довелося б на три дні затриматися в Луанді. Авіарейс до Сан-Томе відбувається тільки тричі на тиждень.

Я не сумніваюся: аеропорти – дім для ангелів.