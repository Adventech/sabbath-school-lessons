---
title:  Прохання про милість
date:   02/03/2020
---

`Прочитайте Дан. 9:3-19. Що спонукає Даниїла просити про милість?`

У цій молитві необхідно зазначити кілька моментів.

_По-перше,_ Даниїл не потребує будь-яких пояснень щодо нещастя, яке спіткало єврейський народ. Він знає причину. В основній частині молитви Даниїл сам розповідає, чому так сталося: «І не слухалися голосу Господа, нашого Бога, щоб ходити законами Його, які Він дав нам через Своїх рабів пророків» (Дан. 9:10). Наприкінці 8-го розділу ми бачили, що Даниїл здивований і не розуміє видіння про 2300 вечорів-ранків (див. Дан. 8:27).

_По-друге,_ ця молитва є зверненням до Божого милосердя, до Божої готовності простити Свій народ, навіть якщо він згрішив і вчинив зло. У молитві розкрита суть Євангелія. Грішні люди, не покладаючись на власні заслуги, шукають благодаті й прощення, яких не заслуговують. Чи не це приклад для кожного з нас?

`Прочитайте Дан. 9:18, 19. Які ще аргументи наводить Даниїл, щоб Господь відповів на його молитву?`

Ще один важливий аспект молитви Даниїла – прохання до Бога виконати Своє слово заради прославлення Його ж Імені. Даниїл молиться не заради власної вигоди й добробуту свого народу, а задля слави Самого Бога (Дан. 9:17-19). Іншими словами, молитва не повинна залишитися без відповіді, бо у такий спосіб Боже Ім'я буде звеличене.

`Прочитайте 2 Цар. 19:15-19. Чим молитва Єзекії нагадує молитву Даниїла? Що сказано в Матв. 5:16 про те, як ми можемо прославити нашого Господа?`
