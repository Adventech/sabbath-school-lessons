---
title:  Пророчий календар
date:   05/03/2020
---

Наприкінці видіння про 2300 вечорів-ранків пророк відчуває збентеження, бо не може його зрозуміти (Дан. 8:27). Через 10 років до пророка був посланий Гавриїл, щоб «об'явити» йому видіння (Дан. 9:23). Це останнє об'явлення містить необхідну інформацію та показує, що служіння Месії має завершитися до кінця 70 тижнів. Відповідно до принципу «день за рік» та прогнозованого ходу подій, сімдесят тижнів слід розуміти як 490 років. А відправною точкою для даного періоду є повеління про відбудову Єрусалима (Дан. 9:25). Цей указ видав цар Артаксеркс 457 року до н. е., що дозволило євреям під керівництвом Ездри відновити Єрусалим (Ездри 7). Відповідно до біблійного тексту, 70 тижнів «призначено» (буквально «відрізано»). Це вказує на те, що часовий відрізок у 490 років був відрізаний від більшого періоду часу, тобто від 2300 років, зазначених у видінні 8-го розділу. Отже, 2300 років і 490 років повинні мати одну й ту саму відправну точку, а саме – 457-й рік до н. е.

Пророцтво про 70 тижнів розділене на три частини: 7 тижнів, 62 тижні та 70-й тиждень.

7 тижнів (49 років) – це час, протягом якого буде відновлений Єрусалим. Після цих 7 тижнів ідуть 62 тижні (434 роки), які приведуть до «Владики Месії» (Дан. 9:25). Отже, через 483 роки після указу Артаксеркса, тобто 27 року н. е., Христос (Месія) прийняв хрещення і був помазаний Святим Духом для здійснення Своєї спасенної місії.

Протягом 70 тижнів відбудуться інші важливі події: 1) «буде погублений Месія» (Дан. 9:26). 2) «Він зміцнить заповіта для багатьох» (Дан. 9:27), це особлива місія Ісуса Христа й апостолів для єврейського народу протягом останнього «тижня» – 27-34 рр. н. е. 3) «А за півтижня припинить жертву та жертву хлібну» (Дан. 9:27). Через 3,5 роки після Свого хрещення (тобто в середині тижня) Ісус на Голгофі скасовує систему жертвоприношень, бо вона втратила своє пророче призначення. Оскільки Христос запропонував Себе як остаточну й досконалу жертву Нового Заповіту, необхідність у будь-яких інших жертвопринесеннях відпала. Останній тиждень закінчується в 34 році н. е., коли Степан приймає мученицьку смерть і проповідь Євангелія починає звучати не тільки для євреїв, а й для язичників.

`Прочитайте Дан. 9:24-27. Навіть в обітниці про Месію ми читаємо про насильство, війну і спустошення. Як це має допомогти нам побачити надію серед усіх цих нещасть?`
