---
title: 'Поразка ассирійців'
date: 06/02/2021
---

### Біблійні тексти для дослідження
Ісаї 36:1; 36:2-20; 36:21-37:20; 37:21-38; 38; 39.

> <p>Пам’ятний вірш</p>
> «Господи Саваоте, Боже Ізраїлів, що сидиш на Херувимах! Ти Той єдиний Бог для всіх царств землі, Ти створив небеса та землю!» (Ісаї 37:16).

«Ось худий босоногий чоловік іде зі своїми двома синами. А ось інша сім’я навантажила всі свої пожитки на віз, запряжений волами. Чоловік веде волів, тоді як дві жінки сидять на возі. Менш щасливі люди, у яких немає воза, несуть усе своє майно на плечах.

Солдати всюди. Таран врізається в міські брами. Лучники, залізши на таран, стріляють у тих, які тримають оборону й перебувають на стінах. Усюди кривава бійня.

Пробігаємо очима вперед. Цар велично сидить на своєму троні, приймаючи здобич і полонених. Деякі полонені наближаються до нього з піднятими руками, благаючи про милість. Інші стають на коліна й запобігливо припадають до землі. Описи цих сцен починаються словами: «Сеннахирим, цар світу, цар Ассирії» і сповнені такими висловами, як «сидів на _nēmedu_ – троні, а здобич міста Лахіш проходила перед його поглядом» (John Malcolm Russell, The Writing on the Wall [Winona Lake , Indiana: Eisenbrauns, 1999]. Pp. 137, 138).

Цю серію картин, які колись прикрашали стіни «Палацу, що не має рівних» царя Санхеріва, нині зберігають у Британському музеї, і яку ж історію вони розповідають про становище обраного народу Божого!

#### Додаткове читання: Вибрані цитати Эллен Уайт

З історії розквіту і падіння ассирійської імперії можна взяти чимало уроків сучасним народам землі. Славу Ассирії в час її найбільшого розквіту Святе Письмо порівнює з благородним деревом у Божому саду, яке підносилося над усіма іншими деревами. {ПЦ 239.1}

«Ось Ашшур, мов кедр Ливанський, з прекрасним гіллям, з рясним листям, високий на зріст; верховіття його сягало хмар... в його тіні жили всі сильні народи. І був він вродливий висотою своєю, віттям своїм розлогим, бо його корінь перебував біля великих вод. Кедри в Божому саду не могли з ним рівнятись, кипарисам до його гілляк було далеко, навіть платани не досягали його віття. Жодне дерево в Божому садку не могло рівнятись з ним красою своєю... Йому заздрили навіть едемські дерева, що були в Божому саду».16 {ПЦ 239.2}

Але ассирійські правителі не використовували цих надзвичайних благословень для добра людства; натомість стали бичем для багатьох народів. Безжалісні, байдужі до Бога та ближніх, вони настирно примушували всі народи визнавати верховну владу бога Ніневії, яких підносили понад Всевишнім. Бог послав до них Йону з вісткою перестороги; на деякий час вони впокорилися перед Господом Сил, шукаючи прощення. Однак згодом знову вдалися до ідолопоклонства та завоювання світу. {ПЦ 239.3}

Наш вірний заповітові Бог поєднує доброту і піклування ніжного Пастиря з усемогутністю Царя царів. Його сила абсолютна, вона є запорукою неодмінного виконання Його обітниць для всіх, хто покладається на Нього. У Нього є засоби, щоб усунути будь-яку перешкоду та підтримати тих, хто служить Йому і шанобливо ставиться до використовуваних ним засобів. Любов Бога настільки вища від усякої іншої любові, наскільки небо вище від землі. Він охороняє Своїх дітей з любов’ю безмірною та вічною. {СЗ 379.5}

У найпохмуріші дні, коли все постає в найбільш непривабливому світлі, зберігайте віру в Бога. Він звершує Свою волю, чинячи все на добро Своєму народові. Сила тих, які люблять Його і служать Йому, відновлюватиметься з дня на день. {СЗ 380.1}