---
title:  Місіонерська історія
date:   12/02/2021
---

#### ТАЄМНИЧИЙ ГОЛОС
_Ендрю Мак-Чесні_

Павлодар, місто на півночі Казахстану з населенням 300 тисяч осіб, не найбільше. Проте Валентина не могла знайти час для того, щоб виконати прохання своєї двоюрідної сестри Неллі, котра не так давно переїхала до Німеччини. Неллі надіслала подарунок для своєї подруги Ольги й просила Валентину передати його їй, але подарунок досі був у неї вдома. Валентина була вся в клопотах. Їй доводилося доглядати за своїми трьома дітьми й продавати домашнє варення та соління на одній із вулиць міста, щоб хоча б якось поліпшити фінансове становище своєї сім’ї.

Минув місяць. Якось удень Валентина лягла відпочити на диван у перерві між хатніми справами, як раптом почула голос, який звертався до неї: «Устань, візьми подарунок і поїдь до Ольги».

Не розуміючи, що коїться, жінка швидко вдяглася, узяла подарунок і поїхала. Коли Валентина ввійшла до під’їзду, то побачила жінку. Незнайомка пішла за нею сходами до квартири Ольги. Коли Ольга відчинила двері, то запросила обох жінок увійти.

Валентина роздумувала, що відбувається.

— Розо, це Валентина. Валентино, це Роза, — сказала Ольга, знайомлячи жінок. Потім вона повернулася до Рози й сказала: — Вам потрібно поговорити з Валентиною.

Роза заплакала. Крізь сльози вона пояснила, що зіткнулася з багатьма труднощами й навіть намагалася накласти на себе руки. Також вона шукала Бога, читала Біблію, але не розуміла, що там написано.

— Валентина — християнка, — сказала Ольга. — Вона може допомогти тобі.

Валентина запросила Розу відвідувати біблійні уроки разом з нею. Через декілька місяців Роза прийняла хрещення.

Валентина сказала, що цей досвід підкреслив важливість перебування в Христі, як написано в Євангелії від Івана 15:7, 8, де Ісус сказав: «Якщо ж будете перебувати в Мені, а Мої слова будуть перебувати у вас, то чого б тільки захотіли, просіть — і станеться вам. У цьому прославлений Мій Отець, щоб ви приносили багатий урожай і стали Моїми учнями».

— Коли ви в близьких взаєминах з Богом, Він може сказати вам, куди йти і з ким поговорити, — промовила Валентина. — Ви можете пізнати Його волю.

_Частина приношень тринадцятої суботи 2017 року допомогла відкрити перший адвентистський дитячий садок у Павлодарі, Казахстан,  рідному  місті  Валентини._
