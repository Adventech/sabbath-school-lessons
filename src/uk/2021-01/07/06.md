---
title: 'У хворобі та в багатстві'
date: 11/02/2021
---

Події, зображені в Ісаї 38 і 39 (2 Цар. 20), відбувалися напередодні звільнення Господом Єзекії від Санхеріва, тобто ще не відбулося звільнення, описане в Ісаї 37 (див. також 2 Цар. 19) Справді, тексти Ісаї 38:5, 6 і 2 Цар. 20:6 вказують, що над Юдеєю досі нависає загроза з боку Ассирії.

«Сатана вирішив домогтися смерті Єзекії, а потім привести до падіння Єрусалиму, вважаючи: якщо прибрати Єзекію зі шляху, його зусилля в проведенні реформи припиняться, і тоді відразу станеться падіння Єрусалима» (Біблійний коментар АСД. Т. 4. С. 240).

`Як наведена цитата свідчить про те, наскільки важливим для Божого народу є належне керівництво? Який знак Господь дає Єзекії, щоб зміцнити його віру? 2 Цар. 20:8-10; Ісаї 38:6-8.`

Відкинувши запропоновану Богом ознаку (Ісаї 7), Ахаз запустив ланцюгову реакцію подій, які спричинили неприємності з Ассирією. А Єзекія попросив ознаку (2 Цар. 20:8), і Бог зміцнив царя цією ознакою, щоб він міг подолати кризу, до якої привів Юдею його батько. Справді, повернути тінь на Ахазів сонячний годинник можна було тільки чудом.

Вавилоняни вивчали рух небесних тіл і ретельно занотовували інформацію про це. Вони помітили дивне явище й хотіли дізнатися, що це означає. Те, що саме тоді цар Меродах Бал’адан відправив послів до Юдеї, не було випадковістю. Вавилоняни довідалися, що зцілення Єзекії й дивовижне зрушення тіні на сонячному годиннику пов’язані.

Тепер ми знаємо, чому Бог вибрав цю особливу ознаку. Як Господь пізніше використав Вифлеємську зірку, щоб привести мудреців зі Сходу, так Він використовував дану Єзекії ознаку, щоб привести послів із Вавилона. У них була унікальна можливість дізнатися про істинного Бога. Протягом усього царювання Меродах Бал’адан намагався здобути незалежність від Ассирії. Йому потрібні були потужні союзники, тому він бажав спілкуватися з Єзекією. Якщо на прохання Єзекії сталося таке чудо, що він міг тоді зробити з Ассирією?

`Як Єзекія втратив унікальну можливість прославити Бога і вказати на Нього вавилонянам? Який був результат? Ісаї 39. Єзекія, котрий мав засвідчити послам про Бога, натомість звернув їхню увагу на свою «славу». Який урок ми можемо почерпнути із цього?`

#### Додаткове читання: Вибрані цитати Эллен Уайт

"Прихід послів від правителя далекої країни давав Єзекії можливість звеличити живого Бога. Як легко було б йому розповісти їм про Бога, Вседержителя усього творіння, по милості Якого йому було збережене життя в абсолютно безнадійній ситуації! {ПЦ 228.5}

Які важливі зміни могли б відбутися, якби цих шукачів істини з Халдейських рівнин вдалося переконати в необхідності визнавати верховну владу живого Бога! {ПЦ 229.1}"

Натомість серце Єзекії опанували гордість і марнославство. Насолоджуючись власною величчю, він відкрив перед зацікавленими очима гостей скарби, якими Бог збагатив Свій народ. Цар «показав послам скарбницю свою, — срібло, і золото, і пахощі, і дорогу мазь, і збройну комору свою, — усе, що було в його скарбницях. Не було нічого, чого не показав би Єзекія в своїм палаці та в усім володінні своїм». Він учинив це не для слави Бога, але звеличення себе в очах чужоземних князів. Єзекія не замислювався над тим, що ці люди були представниками могутнього народу; в їхніх серцях не було ані страху перед Богом, ані любові до Нього. З його боку було великою необачністю довіритися таким людям у справах щодо матеріальних багатств свого народу. {ПЦ 229.2}

Історія гріха Єзекії, якого він припустився… містить важливий урок для всіх. Ми повинні значно більше розповідати про дорогоцінні досвіди нашого життя, про милість та доброту Бога і незрівнянні глибини любові Спасителя. Коли свідомість і серце сповнені Божої любові, тоді неважко говорити про те, що стало сенсом нашого духовного життя. Піднесені думки, шляхетні поривання, глибоке розуміння істини, безкорисливі наміри, прагнення благочестя та святості знайдуть своє відображення у словах, які відкривають сутність сердечного скарбу. {БМ 265.3}

Що ваші друзі та знайомі бачать у вашому домі? Чи не показуєте ви їм замість скарбів Христової благодаті тимчасові матеріальні речі? Чи ділитеся ви з людьми, з якими спілкуєтеся, новими думками про характер і вчинки Христа?.. О, якби ті, для кого Бог зробив чудо, віддавали Йому славу й розповідали про Його великі діла! Однак як часто люди, заради яких трудиться Бог, уподібнюються до Єзекії, забуваючи про Того, Хто дає всі благословення. {БМ 266.1}