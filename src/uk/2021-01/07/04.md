---
title: 'Вражений, але не залишений'
date: 09/02/2021
---

`Як розумна мова чашника вплинула на Єзекію і його придворних? 2 Цар. 18:37; 19:1-4; Ісаї 36:21-37:4.`

Вражений до глибини душі й засмучений, Єзекія звернувся до Бога, покірно шукаючи заступництва Ісаї – того самого пророка, пораду якого проігнорував його батько.

`Як Бог підбадьорив Єзекію? Ісаї 37:5-7.`

Звістка була короткою, але місткою. Бог був на боці Свого народу. Ісая передбачив, що Санхерів почує важливу звістку й не нападе на Юдею. Це пророцтво відразу ж здійснилося.

Тимчасово засмучений, Санхерів не збирався надовго відкладати облогу, тому передав Єзекії загрозливе послання: «Нехай не зводить тебе Бог твій, на Якого ти надієшся, кажучи: Не буде даний Єрусалим у руку асирійського царя... Чи їх урятували боги тих народів, яких понищили батьки мої» (Ісаї 37:10, 12; див. також 2 Хронік 32:17).

Цього разу Єзекія пішов прямо у храм і розгорнув послання Санхеріва перед Господом Саваотом, що сидить «на Херувимах» (Ісаї 37:14–16).

`Як молитва Єзекії показує, що було поставлено на карту в єрусалимській кризі? Ісаї 37:15-20.`

Санхерів навмисне атакував найсильніший захист Єзекії: віру в його Бога. Замість того, щоб здатися, Єзекія звернувся до Бога, щоб Він явив Себе, «і нехай знають усі царства землі, що Ти Господь, Бог єдиний!» (Ісаї 37:20).

`У молитовному дусі прочитайте молитву Єзекії (Ісаї 37:15-20). На яких характеристиках Господа зосереджується цар? Які принципи містить ця молитва, що можуть надихнути нас і дати силу залишатися вірними в нашій особистій кризі?`

#### Додаткове читання: Вибрані цитати Эллен Уайт

Юдейський край був спустошений армією завойовників, але Бог обіцяв чудовим чином задовольняти потреби Його народу. Єзекії було сказано: «А оце тобі знак: їжте цього року збіжжя, що було посіяне, а другого року — те, що вродить саме, а третього року — сійте та жніть, садіть виноградники і їжте їхні плоди. Останок же Юдиного дому, що залишився живим, пустить знову коріння, і принесе плоди угорі. Бо з Єрусалима вийде останок, врятоване — від гори Сіону. Горливість Господа Сил зробить це! {ПЦ 238.2}

Тому ось що сказав Господь про ассирійського царя: він не увійде у це місто, і стріли туди не пустить, не виступить зі щитом проти нього, і валу проти нього не насипле! Якою дорогою прийде, такою і повернеться; у місто ж це він не ввійде, говорить Господь! Це місто Я захищу для спасіння заради Себе та заради Давида, Мойого слуги!» {ПЦ 238.3}

Визволення прийшло тієї ж ночі. {ПЦ 238.4}

Віра, яка зміцнювала Авакума і всіх святих у ті дні важкого випробування, і нині підтримує Божий народ. У найпохмуріші хвилини життя, в найнебезпечніших обставинах християнин може всім серцем звертатися до Джерела світла і сили. Через віру в Бога його надія і мужність з дня на день відновлятимуться. «Праведний житиме вірою своєю». У служінні Богові не повинно бути розчарування, нерішучості і страху. Тим, котрі покладаються на Господа, Він учинить більше за найкращі їхні сподівання. Він дасть їм достатньо мудрості і для задоволення різних життєвих потреб. {ПЦ 257.1}

Ми маємо плекати і розвивати віру, про яку свідчили пророки й апостоли, — віру, котра покладається на Божі обітниці і чекає визволення визначеного Ним часу й накресленим Його Провидінням шляхом. Найвірніше пророче слово остаточно виконається в час славного Пришестя нашого Господа і Спасителя Ісуса Христа — Царя царів і Пана панів. Чекання може видаватися надто довгим; душа може бути пригніченою і розчарованою; чимало з наших довірених друзів можуть упасти на земній дорозі, але разом з пророком, який намагався підбадьорити Юду в час небувалого відступництва, давайте впевнено скажемо: «Господь у своїм храмі святім, — мовчи перед Ним, уся земле!». {ПЦ 257.2}

Коли ми хочемо щось зробити самі й покладаємося на власну мудрість, то беремо на себе тягар, якого Бог не покладав на нас, і намагаємося нести його без Його допомоги. Ми беремо на себе відповідальність, яка належить Богові, і таким чином стаємо на Його місце. Ми, звичайно, можемо хвилюватися, очікуючи небезпеки чи втрати, з якими, безсумнівно, доведеться зустрітися, але якщо ми щиро віримо в те, що Бог нас любить і бажає нам добра, то перестанемо хвилюватися за майбутнє. Ми довіримося Богові, як дитина довіряється своєму люблячому татові. Тоді наші турботи і страхи зникнуть, бо воля наша зливається з волею Божою. {НПЩЖ 77.2}