---
title: 'Хто прощений?'
date: 15/03/2021
---

Розділ 59 показує разючу картину проблеми гріха. На щастя, Біблія дає і надію викуплення.

Для початку поставимо запитання: як багато з нас згрішили? Біблія відповідає однозначно: усі. Отож спасіння не може ґрунтуватися на відсутності гріха, воно засноване на прощенні (Єрем. 31:34). Павло погоджується: усі згрішили (Римл. 3:9–20, 23), отже, через це не може бути жодної різниці (Римл. 3:22). Ті, хто виправданий, можуть бути названі праведними тільки тому, що через віру отримали дар Божої праведності завдяки жертві Христа.

`Прочитайте Римл. 3:21–24. Що ці вірші повідомляють про те, як ми отримуємо спасіння? Яку надію вони дадуть нам на суді?`

Більшість людей думає, що головне запитання на суді: Хто згрішив? Але це не те запитання, яке необхідно поставити, оскільки згрішили всі. Головним питанням буде: хто прощений? Бог справедливий, коли виправдовує того, «хто вірить в Ісуса» (Римл. 3:26). Вирішальний фактор на суді: хто, маючи віру в Ісуса, отримав і продовжує отримувати прощення?

Отже, ми справді судимі згідно з ділами, але не в тому сенсі, що нас спасають діла. Якби це було так, то віра була б марною (Римл. 4:14). Навпаки, наші діла показують, чи справді ми спасенні (Якова 2:18).

`Чому діла не можуть спасти нас ні тепер, ні на суді? Римл. 3:20, 23.`

Добрі діла або послух Закону ніколи не могли спасти людину, адже мета Закону в грішному світі не спасати, а вказувати на гріх. Навпаки, «віра, що проявляється через любов» (Гал. 5:6), любов, яка вливається в серце Святим Духом (Римл. 5:5), показує, що людина має живу віру в Ісуса (див. також Якова 2:26).

Діла є зовнішнім вираженням, виявленням у людині спасенної віри. Отже, в істинному християнському досвіді віра виражається в щоденному посвяченні Господу, яке відкривається в послуху Закону. На суді Бог використовує діла як свідчення для створених Ним істот, які не можуть читати думки віри, як це може Він. Однак для наверненої людини тільки діла, які будуть згодом, коли її життя натхнене Христом і Святим Духом є актуальними на суді. Грішне життя до навернення вже змите кров’ю Агнця (див. Римл. 6).

#### Додаткове читання: Вибрані цитати Эллен Уайт

Воістину дорогоцінною є думка про те, що ми отримали праведність Христа не за якісь наші заслуги, а як безоплатний подарунок від Бога. Ворог Бога й людини не бажає, щоб ця істина була вільно розкрита перед людьми, оскільки він знає: якщо люди зрозуміють її в усій повноті, його влада буде зруйнована. {ВЯЖ 130.5}

Грішник може сказати: «Я гину, але Христос прийшов, щоб знайти і спасти те, що загинуло. Господь запевнив: „Я прийшов кликати не праведників, а грішників“ (Марка 2:17). Я — грішник, а Христос помер на Голгофському хресті заради мого спасіння. Мені нема потреби продовжувати йти згубним шляхом. Він помер та воскрес заради мого виправдання і зараз спасає мене. Я приймаю обіцяне Ним прощення»… {ВЯЖ 131.3}

«Усі згрішили й позбавлені Божої слави» (Римл. 3:23). Але Христос віддав Своє життя, щоб спасти грішника від смертного вироку. Він помер, щоб ми могли жити... Своєю смертю Він зробив спасіння доступним для всіх... {ВНО 368.2}

Нині Бог посилає ангелів на служіння тим, які мають успадкувати спасіння, щоб допомогти їм уникнути рабства сатанинської влади... Кожній людині дана свобода вибору. їй вирішувати, чи буде вона стояти під чорним прапором заколоту чи під закривавленим прапором Князя Еммануїла. З глибокою стурбованістю Небо спостерігає за протистоянням між добром і злом. Ніхто, крім слухняних, не зможе увійти до воріт Божого міста. Тим, хто продовжує обирати життя в беззаконні, врешті-решт буде виголошений смертний вирок. Земля буде очищена від їхніх гріхів та непокори Богові... {ВНО 368.4}