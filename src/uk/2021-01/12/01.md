---
title: 'Бажання народів'
date: 13/03/2021
---

### Біблійні тексти для дослідження
Ісаї 59; 59:15-21; 60:1, 2; 61; 61:2.

> <p>Пам’ятний вірш</p>
> «І підуть народи за світлом твоїм, а царі — за ясністю сяйва твого» (Ісаї 60:3).

«Ми повинні навчатися в школі Христа. Ніщо, окрім Його праведності, не може дати нам право на жодне благословення Його завіту благодаті. Ми довго бажали й намагалися здобути ці благословення, однак не отримали їх, оскільки плекали думку, ніби самі можемо щось зробити, щоб удостоїтися їх. Ми не дивилися далі себе й не враховували, що Ісус – Живий Спаситель. Ми не повинні думати, що наші чесноти й заслуги спасуть нас; благодать Христа – ось єдина надія спасіння. Через свого пророка Господь обіцяє: “Хай безбожний покине дорогу свою, а крутій — свої задуми, і хай до Господа звернеться, — і його Він помилує, і до нашого Бога, бо Він пробачає багато!” (Ісаї 55:7). Ми повинні безумовно вірити обітниці й не приймати почуття за віру. Коли ми повністю довіримося Богу, коли будемо покладатися на заслуги Ісуса як Спасителя, Який прощає гріх, тоді отримаємо всю допомогу, яку тільки можемо бажати» (Е. Уайт. Віра і діла. С. 36).

Цього тижня ми зможемо краще осягнути цю велику істину, відкриту в книзі пророка Ісаї.

#### Додаткове читання: Вибрані цитати Эллен Уайт

«Хай безбожний покине дорогу свою, а крутій — свої задуми, і хай до Господа звернеться, — і його Він помилує, і до нашого Бога, бо Він пробачає багато!» (Ісаї 55:7). {НУХ 137.3}

Яке запевнення ми маємо тут, що Бог бажає прийняти покаяного грішника! Чи не вибрали і ви, читачу, власний шлях? Чи не заблукали далеко від Бога? Чи не прагнули насолоджуватися плодами переступів, виявивши згодом, що вони перетворилися на попіл на ваших устах? І тепер, коли ваше майно розтрачене, життєві плани зруйновані, а надії померли, чи не сидите ви самотні та спустошені? {НУХ 138.1}

Не прислухайтеся до пропозицій ворога залишатися далеко від Христа, доки ви не станете кращими, достатньо хорошим, аби прийти до Бога. Якщо зволікатимете, то не прийдете ніколи. Якщо сатана вказує на ваш брудний одяг, повторюйте обітницю Ісуса: «Того, хто приходить до Мене, Я не вижену геть» (Івана 6:37). Скажіть ворогові, що кров Ісуса Христа очищає від усякого гріха. {НУХ 138.2}