---
title:  «День помсти для нашого Бога» 
date:   18/03/2021
---

`Чому Месія, зображений в Ісаї 61, серед усіх добрих вісток проголошує про Божу помсту? Коли виконається це пророцтво?`

Проповідуючи в Назареті й читаючи початкові вірші Ісаї 61, Ісус, Месія, закінчив цитату словами «проголосити рік уподобання Господу» (Ісаї 61:2; Луки 4:19). Потім Він зупинився й сказав: «Сьогодні, коли ви чуєте, сповнилося це Писання» (Луки 4:21). Отож Христос навмисно пропустив наступні слова того ж вірша: «День помсти для нашого Бога» (Ісаї 61:2) Коли починалося Його служіння проголошення Доброї вістки звільнення й розради, щоб відпустити на свободу в’язнів тирані сатани, день помсти ще не настав. У Матв. 24 (порівняйте Марка 13; Луки 21) Господь передрік Своїм учням, що Божественний суд здійсниться в майбутньому.

Справді, в Ісаї 61 день Божої помсти – це день Господній великий і страшний (Йоїла 3:4; Мал. 4:5), який настане тоді коли Христос знову прийде, щоб звільнити планету Земля від несправедливості, знищуючи Своїх ворогів і звільняючи пригноблений Останок Свого народу (Об’явл. 19; порівняйте Дан. 2:44 45). Отже, хоча Христос проголосив початок «року уподобання Господу», його кульмінація здійсниться при Другому приході.

`Як можна поєднати поняття про люблячого Бога з Його обіцянкою про помсту? Чи ці ідеї несумісні? Чи ви розумієте помсту як прояв Божої любові? Поясніть свою відповідь.`

Хоч Ісус радить нам підставляти іншу щоку (Матв. 5:39) далі в цьому ж Євангелії Він ясно показав, що справедливість і покарання також відбудуться (Матв. 8:12). Хоч Павло закликає нас не відповідати «злом за зло» (1 Сол. 5:15), він також повідомляє: з’явившись із Небес, Господь в полум’яному вогні дасть «відплату тим, хто Бога не знає» (2 Сол. 1:8).

Різниця, звичайно, полягає в тому, що Господь у Своїй безмежній мудрості й милості – Єдиний, Хто абсолютно справедливо може вчинити відплату. На противагу Божій справедливості, людська справедливість і помста супроводжуються усіма недоліками, вадами й недосконалостями грішної людської природи.

`Який із наведених випадків, найімовірніше, спонукав би вас до бажання побачити помсту кривдникові? (1) Людина завдає неприємностей тому, кого ви не любите, чи (2) людина заподіює зло тому, кого ви любите? Як цей приклад допомагає нам краще зрозуміти зв’язок між Божою любов’ю до нас і попередженням про помсту?`