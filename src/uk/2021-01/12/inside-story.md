---
title:  Місіонерська історія
date:   19/03/2021
---

#### «Я ХОЧУ СТВОРИТИ ЦЕРКВУ»
_Ендрю Мак-Чесні_

Хосе переповняв ентузіазм, коли він повернувся додому з конференції Глобальної місії, організованої для членів церкви всієї Мексики. Він схвильовано розповідав своїй дружині Марії про те, що він дізнався.

— Тепер я хочу заснувати церкву, — сказав він.

Марії сподобалася ідея.

— Зробімо це! — підтримала вона чоловіка.

Але з чого почати? Хосе хотів звершувати служіння в новому районі й подумав, що насамперед було б непогано викласти людям основні принципи здоров’я, як-от: повітря, вода, сонячне світло та відпочинок.

Хосе і Марія заручилися підтримкою Північного Мексиканського уніону, щоб звершувати волонтерське служіння піонерів Глобальної місії. Пастор їхньої церкви також підтримав їхні плани. Проте деякі члени церкви згадали, що всі попередні спроби заснувати церкву були безуспішними.

— Цей план не спрацює, — сказав один.

— Вам нічого не вдасться, — переконував інший.

Хосе, Марія і дві їхні дорослі доньки одягли яскраво-зелені футболки з назвою програми здоров’я й почали ходити з дому в дім. У кожному домі вони запрошували людей записатися на курси здоров’я, які вони планували організувати в себе вдома, і на кулінарні класи, які проводили в церкві. Сім’я інтенсивно працювала впродовж чотирьох тижнів і врешті-решт знайшла першу людину, з якою вони почали вивчати Біблію, — 60-річного чоловіка на ім’я Рохеліо.

Коли члени церкви побачили ревність сім’ї й дізналися про Рохеліо, деякі з них одягли яскраво-зелені футболки і, приєднавшись до Хосе та Марії, почали разом з ними ходити з дому в дім. Незабаром група збільшилася до п’ятнадцяти осіб.

Члени церкви безперервно працювали впродовж шести місяців. Бачачи, як зростає кількість людей, що вивчають Біблію Хосе вирішив сформувати Малу групу, щоб зустрічатися в суботу після обіду. Він повідомив про свій план у лютому 2017 року і запросив членів церкви приєднатися до них.

Церква підтримала Малу групу, і десять осіб вирішили взяти участь у цьому служінні. Крім того, член церкви, що здавав в оренду зал для днів народження та весіль, безкоштовно запропонував це місце групі. На перше зібрання Малої групи прийшло 25 осіб.

Через три місяці після того, як була організована Мала група, місцева конференція визнала її філіалом Суботньо школи. Через півтора року, у вересні 2018 року, вона стала церквою. Сьогодні Церква адвентистів сьомого дня «Двері в рай» нараховує 35 членів, зокрема 24 особи, що хрестилися після уроків здоров’я Хосе та Марії. Відвідуваність богослужіння в суботу сягає 50 осіб. Планують побудувати церковне приміщення.

«Наша мета — зростити церкву й привести до Бога якомога більше людей», — сказав 46-річний Хосе.