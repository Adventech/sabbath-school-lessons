---
title: 'Нам нічого боятися, якщо ми боїмося Бога'
date: 20/01/2021
---

У своїй першій інавгураційній промові американський президент Франклін Рузвельт сказав нації, зневіреній через Велику депресію: «Єдине, чого нам потрібно боятися, – це самого страху» (Капітолій США, Вашингтон, округ Колумбія 4 березня 1933 р.). А ось звістка Ісаї до зневіреного народу «Нам нічого боятися, якщо ми боїмося Бога».

Бог закликав Ісаю не боятися того, чого боявся його народ але боятися Бога (Ісаї 8:12, 13). Це важлива тема в Писанні Наприклад, в Об’явл. 14:6-12 три ангели проголошують вістку всьому світу: «Побійтеся Бога і віддайте Йому славу», на противагу тому, щоб боятися сили звіра, описаного в 13-му розділі, і віддавати йому славу.

`Як ви розумієте вислів «боятися Бога»? Що це означає, особливо у світлі заповіді «Любитимеш Господа Бога свого» (Матв. 22:37)?`

Боятися Святого Бога – означає визнавати Його найвищим Правителем у Всесвіті. Любите ви Його чи ні, але такий страх перемагає будь-який інший страх. Якщо Бог за вас, ніхто не може торкнутися вас без Його дозволу. Якщо Він проти вас, оскільки ви повстали проти Нього, то можете тікати, але не зможете сховатися!

`Хіба повеління боятися Бога не суперечить тексту: «Але досконала любов проганяє страх, оскільки страх несе страждання; хто ж боїться, той недосконалий у любові» (1 Івана 4:18)?`

Є різні види страху. Якщо якась дуже сильна людина є вашим близьким другом, ви не боїтеся, що вона заподіє вам біль. Але ви відчуваєте певний страх, побоювання, усвідомлюючи й поважаючи силу цієї людини та межі ваших стосунків.

`Як християни, ми не повинні любити те, що пропонує світ і люблять люди цього світу (1 Івана 2:15). У цьому контексті подумайте: яких страхів цього світу ми не повинні боятися? Чому нам не потрібно їх боятися? Водночас, що з того, чого не боїться світ, має лякати нас як християн? Наприклад, прочитайте Матв. 10:28; Єрем. 10:2, 3.`

#### Додаткове читання: Вибрані цитати Эллен Уайт

Наше завдання — нести світові першу, другу і третю ангельські вістки. Виконуючи свої обов’язки, ми не повинні ані зневажати, ані боятися наших ворогів. Зв’язувати себе договорами з людьми не нашої віри не відповідає Божій волі. {ЦДБ 194.2}

Ми маємо виявляти доброту і ввічливість щодо осіб, котрі відмовляються бути вірними Богові, проте ми ніколи, ніколи не повинні з ними радитися щодо животрепетних інтересів Його роботи, бо це не Господній шлях. Довіряючись Богові, ми повинні неухильно рухатися вперед, здійснюючи Його справу безкорисливо, у покірливій залежності від Нього, вручаючи всі питання теперішнього й майбутнього Його мудрому провидінню, твердо до кінця зберігаючи почате життя і пам’ятаючи, що ми одержуємо небесні благословення завдяки не нашій гідності, а достоїнству Христа, приймаючи щедру Божу благодать через віру в Нього. {ЦДБ 194.3}

Покірливість, виявлена Соломоном на початку свого урядування, коли він визнав перед Богом: «А я ще дуже молодий»; його особлива любов до Бога, глибоке благоговіння, відсутність самовпевненості, звеличення понад усе Безмежного Творця — ці гідні наслідування риси його характеру були особливо помітними під час служіння, присвяченого закінченню будівництва храму, коли, завершуючи молитву посвячення, він як прохач покірно став на коліна. Нині послідовники Христа повинні остерігатися, щоб не втратити шанобливості і Божого страху. Святе Письмо навчає людей наближатися до свого Творця з покірливістю та шанобливістю, з вірою в божественного Посередника. {ПЦ 27.2}

Ісус настільки добре знає кожну душу, ніби тільки за неї єдину Він помер. Страждання кожної душі зворушує Його серце. Благання про допомогу досягає Його вух. Він прийшов, щоб усіх людей пригорнути до Себе, і запрошує кожного: «Іди за Мною!»; а Його Дух впливає на людські серця, спонукаючи навернутися до Нього. Однак багато людей відмовляються прийти. Ісус пам’ятає і про таких. Але Він знає і тих, котрі з радістю приймають Його поклик і готові довіритися Його пастирській опіці. Христос говорить: «Мого голосу слухають вівці Мої, і знаю Я їх, і за Мною слідом вони йдуть». Він піклується про кожну вівцю зокрема, ніби, крім неї, немає більше нікого на землі.

Не страх перед покаранням і не сподівання вічної нагороди спонукують учнів Христа іти за Ним. Вони споглядають неперевершену любов Христа, явлену під час Його земної мандрівки, починаючи від Віфлеємських ясел до Голгофського хреста. Його погляд притягує, заспокоює і підкоряє душі. У серцях тих, котрі дивляться на Христа, пробуджується любов. Вони чують Його голос і йдуть за Ним. {ХНС 458.1}