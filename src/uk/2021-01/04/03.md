---
title: 'Передбачені наслідки'
date: 18/01/2021
---

`Прочитайте уривок Ісаї 7:17-25. Що, за словами Господа трапиться із Землею? Чому ми не повинні дивуватися такому результату?`

«Бог неодноразово звертався до заблудлого Ізраїлю, закликаючи відновити свою вірність Єгові. Палкими були заклики пророків; коли вони стояли перед народом, ревно благаючи їх розкаятися й перемінитися, їхні слова приносили гідний плід для Божої слави» (Е. Уайт. Пророки і царі. С. 325).

Отже, для Ахаза, людини страху, а не віри, доброю вісткою від Бога було пророцтво про те, що Сирія та Ізраїль будуть знищені. А погана звістка полягала в тому, що Ассирія, союзник і «друг», якого Ахаз обрав собі в помічники, виявиться значно небезпечнішим ворогом, ніж Сирія та Ізраїль. Відкидаючи гарантоване Богом безоплатне звільнення, Ахаз прирік себе на поразку. Якщо Ахаз думав, що його світ уже руйнується то в майбутньому все буде значно гірше!

«Краще вдатись до Господа, ніж надіятися на вельможних!» (Псал. 118:9). Як Ахаз міг повірити Тіґленат-Пілʼнесеру III що він задовольниться захопленням північних земель і не завдасть шкоди Юдеї? Ассирійські документи, зокрема літопис самих ассирійських царів, свідчать, що жага влади у них була просто ненаситною.

`Прочитайте уривки 2 Цар. 16:10–18 і 2 Хронік 28:20–25. Що зробив Ахаз? Які духовні принципи царя розкриваються в текстах? Чому нам не варто дивуватися з його вчинків?`

Тексти 2 Хронік 28:20–23 підсумовують, до яких результатів призвело звернення Ахаза по допомогу до Ассирії, а не до Бога.

`За своєю природою ми схильні довіряти тому, що бачимо, відчуваємо, сприймаємо дотиком, пробуємо на смак, тобто речей цього світу. Однак, як ми знаємо, усі ці речі тимчасові. Прочитайте 2 Кор. 4:18. Про що повідомляє нам цей текст? Як ми можемо застосувати його у своєму житті? Які зміни відбудуться в нас?`

#### Додаткове читання: Вибрані цитати Эллен Уайт

«Так Господь принизив Юду» через запеклість у беззаконні. Під час цього покарання Ахаз не тільки не розкаявся, а й далі чинив беззаконня «перед Господом... Він приносив жертви дамаським богам, що його побили, бо думав: боги сирійських царів допомагають їм, а тому принесу і я їм жертву, то вони будуть допомагати і мені». {ПЦ 219.1}

Наприкінці свого правління цей цар-відступник наважився навіть замкнути двері храму. Служіння в храмі припинилося. Перед жертовником вже не горіли світильники. Більше не приносилися жертви за гріхи народу. Солодкі пахощі також не підносилися в часи ранкової та вечірньої жертов. Залишивши двори Божого дому та міцно замкнувши його двері, мешканці нечестивого міста зухвало споруджували жертовники язичеським божествам на всіх вулицях Єрусалима. Здавалося, що язичництво отримало остаточну перемогу і сили темряви тріумфували. {ПЦ 219.2}

Розквіт і падіння царств, описані в книгах Даниїла й Об’явлення, повинні навчити нас, якими марними є зовнішній блиск і земна слава. Вавилон з його небаченими могутністю Й пишністю, які видавалися його сучасникам такими непорушними, відійшов у вічність, проминув, як «той цвіт рослин» ... Промине усе, що не має основи в Богові. Залишиться непорушним лише те, що відповідає Його намірам і відображає Його сутність. Його принципи залишаються єдиними, відомими нашому світові непорушними основами. {ПЦ 361.4}

Старанне вивчення того, як здійснюються Божі наміри в історії народів та в одкровенні прийдешніх подій, допоможе нам по-справжньому оцінити видиме і невидиме, пізнати, у чому полягає істинна мета життя. {ПЦ 362.1}

З допомогою ревної молитви кожна людина має самостійного шукати пізнання Слова Божого, а потім виконувати його. Тільки з дня на день довіряючи Богові, а не покладаючись на тіло, кожна душа здобуватиме досвід, необхідний для відповіді на молитву Христа: «Вічне життя є те, щоби знали Тебе, єдиного істинного Бога, і Того, Кого Ти послав, — Ісуса Христа» (Івана 17:3). ... У всіх ваших насущних проблемах, у всіх тривогах і турботах покладайтеся на Господа; не надійтеся на князів та синів людських через їхнє високе становище. Господь з’єднав ваше серце із Собою. Якщо ви любите Його, якщо долучилися до Його служіння, несіть Господу всі ваші тягарі — як особисті, так і суспільні — і покладіться на Нього. Тоді ви матимете особистий досвід, переконання в Його присутності та готовності почути ваші молитви про мудрість і настанови, які дадуть вам упевненість у бажанні Господа допомагати вам у труднощах... {ЦДБ 78.3}