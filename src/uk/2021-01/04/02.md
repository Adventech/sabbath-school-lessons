---
title: 'Пророцтво здійснилося'
date: 17/01/2021
---

В Ісаї 7:14–16 Еммануїл є ознакою, яка належить до специфічної проблеми Ахаза: перш ніж Дитина Еммануїл навчиться розрізняти добре і погане, «буде покинена та земля, що ти лякаєшся перед двома царями її» (Ісаї 7:16). Це пророцтво стосується земних царств Сирії і Північного Ізраїлю (Ісаї 7:1, 2, 4–9) та повторює Божу обітницю, що незабаром їхня сила буде зламана.

`Чому Ісая згадує «молоко і мед»? Ісаї 7:21, 22.`

Посіви й поля Юдеї будуть знищені ассирійцями (Ісаї 7:23–25), тому люди будуть змушені повернутися до харчування кочівників. Та хоч вони будуть бідні, у них буде достатньо їжі для виживання.

`Коли виконалося пророцтво про Сирію та Північний Ізраїль? 2 Цар. 15:29, 30; 16:7-9; 1 Хронік 5:6, 26.`

Це пророцтво Ісаї було дано близько 734 р. до Р. Х. У відповідь на хабар Ахаза, Тіґленат-Пілʼнесер III зробив те, що, ймовірно, зробив би в будь-якому разі: розбив північну коаліцію, завоював Галилею і трансйорданські регіони Північного Ізраїлю; переселив частину населення й перетворив ці території на провінції Ассирії (734-733 рр. до Р. Х.). Останок Ізраїлю був урятований, коли Осія, після вбивства царя Пекаха, підкорився й платив данину. У 733-732 рр. до Р. Х. Тіґленат-Пілʼнесер завоював Дамаск, столицю Сирії. Потім він зробив Сирію ассирійською провінцією. Отже, до 732 року, протягом двох років після пророцтва Ісаї, Сирія та Ізраїль виявилися остаточно переможеними, і все закінчилося трагічно для двох царів, яких боявся Ахаз.

Незабаром після того як Салманасар V змінив на троні Тіґленат-Пілʼнесера III у 727 р. до Р. Х., ізраїльський цар Осія вчинив політичне самогубство, повставши проти Ассирії. Ассирійці захопили столицю Самарію 722 року до Р. Х. і переселили тисячі ізраїльтян до Месопотамії та Мідії, де вони поступово розчинилися серед місцевого населення і втратили свою ідентичність (через «шістдесят і п’ять літ, ‒ буде зламаний Єфрем, так що перестане бути народом!» (Ісаї 7:8)). Бог передбачив, що трапиться з ворогами Юдеї, але Його вістка до Ахаза полягала в тому, що це сталося б у будь-якому раз без необхідності покладатися на Ассирію.

`Подумайте, якби ви жили в Північному царстві, коли відбувалися всі ці події, наскільки легко було би втратити віру? Що ми можемо робити сьогодні, щоб навчитися зберігати свою віру, щоб, зіткнувшись із лихами завтрашнього дня, могли встояти? 1 Петра 1:13-25.`

#### Додаткове читання: Вибрані цитати Эллен Уайт

Перші християни тішилися цією надією на нетлінну спадщину на новій землі навіть під час найсуворішого випробування та скорбот. «З того радійте, — писав Петро, — навіть якщо тепер ви маєте бути трохи засмучені всілякими випробовуваннями, щоб випробування вашої віри, — набагато ціннішої за золото, яке гине, хоч і випробовується у вогні, — виявилося для похвали, слави і честі при з’явленні Ісуса Христа. {ДА 356.3}

Апостол написав ці слова для повчання віруючих усіх віків. Вони мають особливе значення для людей останнього часу, коли «наблизився всьому кінець». Його напучування й застереження, а також слова віри та мужності необхідні всім, хто бажає зберегти свою віру «твердо аж до кінця» (Євр.3:4). {ДА 357.1}

Апостол намагався навчити віруючих, наскільки важливо не дозволяти своїм думкам зосереджуватися на заборонених темах і не витрачати сил на дріб’язкові речі. Хто не бажає стати жертвою сатанинських вивертів, той має пильно охороняти підступи до своєї душі: не читати, не слухати і не дивитися те, що здатне викликати нечисті думки. Думки не повинні безладно блукати, зупиняючись на кожній запропонованій ворогом душ темі. Серце необхідно старанно охороняти, бо зовнішнє зло пробудить зло внутрішнє, і душа блукатиме в темряві. {ДА 357.2}

"Прийміть слово Христа як надійну гарантію. Хіба Він не запросив вас прийти до Нього? Ніколи не дозволяйте собі говорити безнадійно й розчаровано, інакше багато втратите. Сумний вираз обличчя, скарги на труднощі і переживання свідчать про нестійку, ослаблену віру. Говоріть, дійте так, ніби ваша віра нездоланна. У Господа невичерпні можливості. Він володіє усім світом. Дивіться з вірою в небо. Дивіться на Того, Хто має силу і владу. {НУХ 95.1}

Справжня віра має душевну енергію, непохитність принципів та незмінність мети, котрих не можуть послабити ні час, ні випробування. {НУХ 95.2}