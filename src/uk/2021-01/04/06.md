---
title: 'Морок невдячного живого мерця'
date: 21/01/2021
---

`Прочитайте уривок Ісаї 8:16-23. Про що він? Як сказане стосується царя Ахаза? Підсумуйте сказане.`

Ахаз був заглиблений у язичницьку релігію (2 Цар. 16:3, 4, 10-15; 2 Хронік 28:2-4, 23-25), яка тісно перепліталася з окультизмом (порівняйте П. Зак. 32:17; «демонам жертвують, а не Богові» (1 Кор. 10:20)). Як свідчать стародавні записи (окрім Біблії), різні аспекти сучасного чаклунства мають разючу подібність із давніми ритуалами Близького Сходу. Справді, навіть практики руху “Новий вік” у наш час є сучасними проявами давнього окультизму.

Описаний Ісаєю відчай, що з’явився як наслідок звернення до духів, а не до Господа (Ісаї 8:21, 22), стане долею Ахаза (2 Хронік 28:22, 23). Ісая згадує розгніваних людей, що проклинають царя (Ісаї 8:21). Це повинно було попередити Ахаза: через те, що він вводить людей в окультизм, вони проклянуть його. Фактично коли Ахаз помер, через неповагу до нього було зроблено виняток щодо місця поховання: «Поховали його в місті, в Єрусалимі, бо не внесли його до гробів Ізраїлевих царів» (2 Хронік 28:27).

`Що вказані тексти повідомляють про окультизм? Левит 20:27; П. Зак. 18:9-14.`

Відмова від окультизму – це питання вірності Богу. У текстах 1 Хронік 10:13, 14 цей принцип стосується царя Саула «І помер Саул за своє беззаконня, що він ним спроневірився проти Господа через Господнє слово, якого не тримався, а також через те, що питався віщого духа, щоб вивідати, а не вивідував від Господа. І Він убив його, а царство його передав Давидові, Єссеєвому сину».

`Погляньте на світ навколо вас і подумайте про його вплив Якими непомітними способами ви можете потрапити під вплив окультних практик і проявів спіритизму? Якщо навіть не можете повністю уникнути їх, що все ж таки ви можете зробити, щоб мінімізувати їхній вплив на вас і вашу сім’ю?`

#### Додаткове читання: Вибрані цитати Эллен Уайт

Багато хто займається спіритизмом просто з цікавості. Вони по-справжньому не вірять у нього і з жахом відсахнулися б від самої ідеї стати медіумами; проте вони наважуються вступити на заборонену небезпечну територію. Коли ж вони міцно заплутуються в сітях обманщика, то виявляють, що потрапили у владу того, хто робить своїх слуг найжалюгідніщими рабами, і вже ніщо не може їх звільнити, окрім Божої сили. Наша єдина безпека — безумовно довіряти вченню Божого Слова і точно дотримуватися його. Біблія — єдина карта, на котрій позначений вузький шлях, який обминає згубні пастки... {ЦДБ 245.4}

Сатана примушує світ вірити, що Біблія — це лише вигадка або, у кращому разі, книга такого рівня, на якому перебувало людство на світанку свого існування, а тепер вона не варта особливої уваги, її можна відкинути як застарілу. Замість Божого Слова він пропонує спіритичні прояви. Цей канал повністю перебуває під його контролем, з його допомогою він може примусити світ вірити в те, що потрібно йому. Книзі, за якою судитимуть його та його послідовників, він відводить місце в тіні, там, де хотів би її бачити, а Спасителя світу представляє не більшим, як звичайну людину. {ІВ 345.3}

Пророк Ісая говорить: «А коли вам скажуть: Запитуйте духів померлих та чародіїв, що цвірінькають та муркають, то відповісте: Чи ж народ не звертається до свого Бога? За живих питатися мертвих? До Закону й свідоцтва! Як вони не так кажуть, як це, то немає для них зорі ранньої!» (Ісаї 8:19-20). {ІВ 346.1}