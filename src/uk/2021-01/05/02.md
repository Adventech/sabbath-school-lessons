---
title: 'Кінець темряви для Галилеї'
date: 24/01/2021
---

`Чому перше речення в тексті Ісаї 8:23 містить протиставлення попередній думці?`

Тексти Ісаї 8:21-23 описують безнадійний стан людей, які звернулися до окультизму, замість того, щоб звернутися до істинного Бога: куди вони не подивляться – усюди побачать: «горе та темнота, темрява утиску» (Ісаї 8:22). Однак вірш 23 повідомляє: «Бо не буде темноти для того, хто утискуваний». Народ Галилейського регіону тут описаний як такий, що отримує особливе благословення – «Світло велике» (Ісаї 9:1). Цей народ намножиться й радітиме, оскільки Бог зламає «ярмо тягара» (Ісаї 9:3).

Тут ідеться про регіон Галилейського озера, оскільки він був серед перших територій Ізраїлю, завойованих ворогом. У відповідь на прохання Ахаза про допомогу Тіґленат-Піл’несер III захопив Галилею і трансйорданські області північного Ізраїлю, забрав у полон частину людей і перетворив ці території на ассирійські провінції (2 Цар. 15:29). Тож вістка Ісаї полягає в тому, що завойовані першими й побачать звільнення першими.

`Кого використовує Бог, щоб звільнити Свій народ? Ісаї 9:5, 6.`

`Коли і як здійснилося пророцтво Ісаї 9:2-5? Матв. 4:12-25.`

Не випадково раннє служіння Ісуса проходило в Галилеї, де Він проголошував Благу вістку про Боже Царство, зціляв хворих, звільняв одержимих демонами, даруючи людям надію (Матв. 4:24). Тут ми знаходимо досконалий приклад того, як Біблія використовує події, що відбулися в старозавітний час, щоб передбачити те, що відбудеться за часів Нового Завіту. Господь змішав образи двох епох, як, наприклад, у Матв. 24 Ісус поєднав пророцтво про зруйнування Єрусалима в 70 році н. е з ознаками руйнування в кінці земної історії.

`Якби хтось запитав, від чого Ісус звільнив вас, що б ви відповіли? Яке особисте свідчення про силу Христа, явлену у вашому житті, ви можете дати?`

#### Додаткове читання: Вибрані цитати Эллен Уайт

Пророкові було дозволено зазирнути в глибину віків і побачити прихід обітованого Месії. Спочатку він бачив лише «горе, темноту та темряву утиску».9 Чимало душ, які прагнули світла істини, були зведені фальшивими вчителями й опинилися в заплутаних лабіринтах філософії та спіритизму; інші покладалися на зовнішнє благочестя, у той час як їхнє життя було далеке від справжньої святості. Становище здавалося безнадійним, але незабаром картина змінилася і перед очима пророка постало прекрасне видіння. Він побачив появу «Сонця Праведності та уздоровлення в Його променях», тому він захоплено вигукнув: «Народ, який у темряві ходить, світло велике побачить, і над тими, котрі живуть у смертній тіні, світло засяє». {ПЦ 246.1}

Це чудове Світло, призначене для світу, мало принести спасіння кожному народові і племені, язику і людові. Пророк почув слова Вічного Отця про майбутню працю Месії: «Того мало, що ти слуга Мій, щоб відновити потомство Якова, щоб вернути врятованих Ізраїля. Я зроблю тебе світлом народів, щоб Моє спасіння дійшло до краю землі! {ПЦ 246.2}

Ворог Істини і праведності робив усе можливе, щоб примусити нащадків Авраама забути про своє високе святе покликання і поклонятися фальшивим богам. На жаль, його зусилля досить часто мали успіх. Упродовж віків перед Першим приходом Христа «темрява вкривала землю і морок — народи».15 Сатана кидав свою пекельну тінь на шлях людей, намагаючись перешкодити їм отримати пізнання про Бога та майбутній світ. Безліч мешканців Землі перебували «у тіні смертній». Єдиною надією людства було те, що цей морок розсіється і вони зможуть побачити Бога. {ПЦ 457.1}

Божий Помазаник Давид пророкував, що прихід Христа буде як «світло поранку безхмарного, коли сонце сходить»16 А Осія свідчив: «Його прибуття певне, мов зірниці». Спокійно й тихо вранішнє світло зливається на землю, проганяючи нічні тіні і пробуджуючи землю до життя... Чимало тих, котрі «жили у смертній тіні», мали побачити «світло велике». {ПЦ 457.2}

Христос прийшов, щоб зцілити хворих і проголосити звільнення з полону сатани. Христос Сам був здоров’ям і силою. Він віддав Своє життя хворим, стражденним і біснуватим. Ісус не відмовив нікому, хто приходив до Нього за оздоровленням, хоча знав, що багато з тих, хто благав Його допомогти, самі були винні в своїй хворобі; Спаситель ніколи не відмовлявся зцілити їх. Коли ж благодать Христова торкалася цих бідних душ, вони починали усвідомлювати свою гріховність, і часто зцілялися так від своїх духовних і тілесних недуг. Євангеліє, як і раніше, володіє тією ж силою. То чому б нам нині не стати свідками подібних результатів? {ЗІХ 246.2}