---
title: '«Мене ти порадуєш»'
date: 28/01/2021
---

Ісаї 12 – це короткий псалом (пісня) хвали Богові за Його милостиву могутню розраду. Цей псалом, вкладений в уста відновленого Останку, порівнює обіцяне звільнення із визволенням євреїв із Єгипту в книзі Вихід (див. Ісаї 11:16); він схожий на пісню Мойсея та ізраїльтян, яку вони співали після порятунку від армії фараона біля Червоного моря (див. Вих. 15).

`Порівняйте пісню в Ісаї 12 з піснею Мойсея і Агнця в Об’явл. 15:2-4. За що люди прославляють Бога в обох піснях?`

Текст Ісаї 12:2 близько підходить до ідентифікації майбутнього Визволителя-Ісуса: «Бог – спасіння моє» і «спасінням для Мене Він став». Ім’я Ісус означає: «Господь – спасіння» (порівняйте Матв. 1:21).

`У чому значущість ідеї, яка міститься в імені Ісус, що означає «Господь – спасіння»?`

Господь не тільки здійснює спасіння (Ісаї 12:2), Він Сам – спасіння. Присутність Святого Ізраїлевого посеред нас (Ісаї 12:6) – це заради нас. Бог з нами! Ісус не тільки творив чудеса, Він став тілом і перебував між нами (див. Івана 1:14). Христос не тільки підніс наші гріхи на хрест, Він став гріхом за нас (2 Кор 5:21). Він не тільки дає мир, Він є нашим миром (Ефес. 2:14)

Тож не дивно, що корінь Єссеїв «стане прапором народам» (Ісаї 11:10). Піднятий на хрест, Він усіх притягує до Себе (Івана 12:32, 33)! Останок навернеться до «Сильного Бога» (Ісаї 10:21), Який і є Дитя, народжене нам, «Князь миру» (Ісаї 9:5)

`Поміркуйте над великою істиною: Ісус – наше спасіння. Прочитайте Римл. 3:24. Тут сказано про викуплення в Христі – це те, що сталося в Ньому, і саме завдяки благодаті та милості Бога ми можемо бути вічними учасниками викуплення. Інакше кажучи, викуплення, яке в Ньому, може стати нашим через віру, а не через наші діла, оскільки жодні наші вчинки не є достатньо хорошими, щоб викупити нас. Тільки діла, вчинені Христом, які Він залічує нам через нашу віру, можуть принести викуплення. Як ця істина дає вам надію і впевненість у спасінні, особливо коли ви сповнені почуття власної негідності?`

#### Додаткове читання: Вибрані цитати Эллен Уайт

У всіх наших випробовуваннях маємо вірного Помічника. Він не залишить нас самотньо боротися зі спокусою, змагаючись зі злом, інакше нас розчавив би тягар смутку і горя. Хоча сьогодні Він невидимий для смертних, однак справжня віра може почути Його голос: «Не бійся! Я з тобою», «…Живий. І був Я мертвий, і ось Я живий на віки віків» Я переніс ваші печалі; перейшов через вашу боротьбу, зустрічався з вашими спокусами. Я бачу ваші сльози, Я також плакав. Мені відомий настільки глибокий смуток, який людині неможливо зрозуміти. Отож не думайте, що ви самотні й покинуті. Хоч ваші страждання іноді не зворушують жодного серця на Землі, дивіться на Мене і живіть! «Бо зрушаться гори й горби захитаються, та милість Моя не відійде від тебе і Заповіт Мого миру не похитнеться, каже твій милостивий Господь». {ХНС 458.4}