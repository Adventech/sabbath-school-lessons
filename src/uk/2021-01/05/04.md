---
title: 'Жезл божого гнівУ'
date: 26/01/2021
---

Цей уривок пояснює тексти Ісаї 8:23-9:4, де пророк передбачив звільнення цих бідних, змучених людей. Вони довірилися окультизму і стали здобиччю агресора, проте є надія: «Жезло його пригнобителя, як за днів Мадіяма» (Ісаї 9:3).

`Прочитайте в попередніх текстах про страждання Божого народу. Порівняйте з прокляттям, описаним у Левит 26:14-39. Чому Бог посилає покарання на Свій народ поступово, а не відразу? Що це говорить про характер Бога і Його цілі?`

Якби Бог хотів знищити Свій народ, Він міг би відразу віддати їх ассирійцям. Однак Він терпить, «не бажаючи, аби хтось загинув, а щоб усі прийшли до каяття» (2 Петра 3:9). Як і в часи суддів, Господь дозволив народові Юдеї та Ізраїлю відчути певні результати їхньої нерозсудливості, щоб вони могли усвідомити свої дії та отримати шанс зробити кращий вибір. Коли вони виявляли впертість у злі й робили запеклими свої серця проти Бога і Його вісників, Він позбавляв їх Свого захисту. Проте вони продовжували бунтувати. Цей цикл повторювався по низхідній спіралі доти, доки вже неможливо було щось зробити для їхнього спасіння.

`Прочитайте Ісаї 9:7–10:2. У яких гріхах був винний народ? Проти кого вони вчинили ці гріхи? Хто винний?`

Тут, як і в усій Біблії, ми бачимо реальність свободи вибору. Бог створив людей вільними (інакше вони ніколи не змогли б по-справжньому любити Його), а свобода включає можливість неправильного вибору. І хоч Господь знову і знову прагне залучити нас, відкриваючи Свою любов і характер, Він також дозволить нам побачити плоди нашого неправильного вибору, тобто біль, страждання, страх, муки. І це все для того, щоб допомогти нам усвідомити, що відбувається, коли ми відвертаємося від Нього. Проте як часто люди однаково не залишають гріх і не приходять до Господа! Свобода волі – прекрасний дар, без якого ми б не могли бути людьми. Однак горе тим, хто використовує його неправильно.

`Як Бог використовував страждання у вашому житті, щоб відвести вас із неправильного шляху? (Чи, можливо, ви й досі не розумієте Його вістки?)`

#### Додаткове читання: Вибрані цитати Эллен Уайт

«Проте ще й далі вони продовжували грішити і не вірили в чудеса Його… Коли Він їх побивав, тоді вони шукали Його; навертались і шукали Бога, пригадували, що Бог — їхня скеля, і Бог Всевишній — їхній Спаситель» (Псал.77:32—35). Однак ізраїльтяни не навернулися до Нього щирим серцем. Хоч у важкі хвилини, коли оточували вороги, вони й шукали допомоги в Того, Хто Єдиний міг врятувати їх, проте «серцями своїми вони не були справедливими перед Ним; вони не були вірні в Його Заповіті. Проте Він, милосердний, гріхи прощав і не знищив. Часто Він відвертав Свій гнів… бо пам’тав, що вони лише тіло, вітер, який переходить і не повертається» (вірші 37—39) {ПП 390.4}

Боже довготерпіння дивовижне. Справедливість довго очікує, поки милість благає за грішника. Але «справедливість та право — підстава престолу Його» (Псал.96:2). «Господь повільний на гнів», але Він «великої потуги, та очистити винного — Він не очистить. Господь — у бурі та в вихрі дорога Його, а хмара — від стіп Його курява» (Наума 1:3). {НУХ 119.4}

Світ став зухвалим у порушенні Божого Закону. У відповідь на довготерпіння Господа люди потоптали Його авторитет. Вони підтримували одне одного в утисках і жорстокості щодо Його спадку, говорячи: «Хіба Бог те знає, і чи має Всевишній відомість?» (Псал.72:11). Проте існує межа, якої вони не можуть перейти. Наближається той час, коли вони досягнуть встановленої межі. Навіть тепер вони майже перевершили межі довготерпіння Божого, межі Його благодаті й милосердя. Господь втрутиться у розвиток подій, щоб захистити Свою честь, звільнити Свій народ та приборкати поширення нечестя. {НУХ 119.5}

I хоч Йоан не отримав чудодійного визволення, він не був залишений. Його завжди оточували небесні ангели, котрі відкрили йому пророцтва про Христа і дорогоцінні обітниці, дані в Писаннях. Вони були постійною підтримкою для нього; і такою ж підтримкою вони мали стати для Божого народу впродовж усіх наступних віків. Йоанові Хрестителю, а також тим, хто прийшов після нього, дане запевнення: «І ось, Я з вами по всі дні аж до кінця віку!».21 {ХНС 205.3}

Бог завжди веде Свій народ шляхом, який вони вибрали б для себе самі, якби мали змогу бачити кінець від початку і розуміти славну мету праці, котру вони виконують разом із Ним. Ні Єнох, який був узятий на Небеса, ні Ілля, котрий вознісся на вогненній колісниці, не були більшими чи достойнішими за Йоана Хрестителя, який самотньо загинув у в’язниці. «Адже вам даровано через Христа не тільки вірити в Нього, а й за Нього страждати». З усіх дарів, які Небеса можуть послати людям, спільність із Христом у Його стражданнях — це вияв найбільшого довір’я і найвищої честі. {ХНС 206.1}