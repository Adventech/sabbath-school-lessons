---
title: 'Благородний князь миру'
date: 23/01/2021
---

### Біблійні тексти для дослідження
Ісаї 9-12.

> <p>Пам’ятний вірш</p>
> «Бо Дитя народилося нам, даний нам Син, і влада на раменах Його, і кликнуть ім’я Йому: Дивний Порадник, Бог сильний, Отець вічности, Князь миру» (Ісаї 9:5).

«Доктор Роберт Оппенгеймер, який керував створенням атомної бомби, постав перед Комітетом Конгресу США. Члени Конгресу запитали його, чи існує якийсь захист від цієї зброї.

– Звичайно, – відповів великий фізик. – І це…

Доктор подивився на аудиторію, що притихла й чекала відповіді, і м’яко сказав: «Мир» (Compiled by Paul Lee Tan Encyclopedia of 7,700 Illustrations: Signs of the Times [Rockville, Md. Assurance Publishers, 1985]. P. 989).

Мир – ілюзорна мрія людства. Підраховано, що від початку ведення історичного літопису людство загалом перебувало в стані миру тільки приблизно 8 % усього часу. Протягом цих років було порушено щонайменше 8 000 мирних договорів (див. Там само. С. 987). Протягом півстоліття після закінчення Першої світової війни, котра, як передбачалося, повинна була покласти край усім війнам, було дві хвилини миру на кожен рік війни.

1895 року Альфред Нобель, винахідник динаміту, заснував фонд, щоб нагороджувати премією тих, хто зробив видатний внесок у збереження миру на Землі» (Там само. С. 988). Однак останніми роками навіть деякі лауреати Нобелівської премії миру були втягнутими в насильницький конфлікт.

Цього тижня ми будемо читати про Того, Хто Єдиний може дати справжній і вічний мир.

#### Додаткове читання: Вибрані цитати Эллен Уайт

Місія Христа як Князя миру (Ісая 9:5) полягала у тому, щоб повернути небесам і землі втрачений через гріхопадіння мир. «Отож, виправдавшись вірою, майте мир із Богом через Господа нашого Ісуса Христа» (Римл.5:1). Хто зрікся гріха та відкрив своє серце для любові Христової, той стає учасником небесного миру. {НПЩЖ 26.1}

Іншого джерела миру не існує. Прийнята до серця благодать Христа витісняє з нього ворожнечу й незгоду і наповнює душу любов’ю. Той, хто має мир з Богом і ближніми, не може бути нещасним. У його серці немає заздрощів, немає місця для люті та підозри; там не може бути ненависті. Серце, котре перебуває у злагоді з Богом, зазнає небесного миру і поширюватиме його життєдайний вплив на інших. На змучені та стомлені від світської марноти серця спускається дух миру, подібно до роси. {НПЩЖ 26.2}

Послідовники Ісуса послані у світ з вісткою про мир. Кожний, хто сам того не усвідомлюючи, своїм тихим побожним життям поширює навколо себе любов Христа, хто словом і ділом допомагає грішникові залишити гріх і віддати серце Богові, — миротворець. {НПЩЖ 26.3}

Незадовго до Свого розп’яття Христос заповів учням чудову спадщину — Свій мир... Такий мир приходить не в результаті пристосування до навколишнього світу. Це внутрішній мир, а не зовнішній. Навколо людини можуть бушувати війни та битви, їй можуть протидіяти закляті вороги, холодність і підозрілість з боку тих, які називають себе її друзями. Проте мир Христа не в тому, щоб усунути поділ, він повинен залишатися серед чвар і боротьби. {ННП 381.2}

Мир, яким наділив Христос Своїх учнів і про який ми молимося, — це мир, який чинить істина. Над таким миром не владні жодні розділення. Навколо людини можуть бушувати війни, битви, заздрість, злоба, ненависть і боротьба, однак мир Христа не такий, як може дати або забрати цей світ. {ННП 382.1}