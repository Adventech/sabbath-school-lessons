---
title: 'Корінь і пагінець в одному'
date: 27/01/2021
---

`Хто цей «Пагінчик», який вийде «із пня Єссеєвого»? Ісаї 11:1; див. також Зах. 3:8; 6:12.`

У тексті Ісаї 11:1 використаний образ дерева, що впало, із текстів 10:33, 34. Словами «пень Єссеїв» представлена ідея, що династія Давида (сина Єссея) утратить свою силу (Дан. 4:10-17, 20-26). І повстане один «Пагінчик» від приреченого, на перший погляд, пня дерева – Правитель, який походить від Давида.

`Чому новий Правитель із роду Давида також названий «Коренем Єссеєвим»? Ісаї 11:10. Про Кого тут ідеться? Об’явл. 22:16.`

Цей опис відповідає тільки Ісусові Христу, Котрий є водночас коренем і нащадком Давида (Об’явл. 22:16). Христос походив з роду Давида (Луки 3:23-31), а Давид, своєю чергою, походить від Адама, який був сином Божим (Луки 3:38), ідеться про те, що його створив Христос (див. Івана 1:1-3, 14). Отже, Христос був як Предком, так і Нащадком Давида!

`Як цей новий Правитель із династії Давида долає злі наслідки гріха й відступництва? Ісаї 11.`

Він думає і діє в гармонії з Господом, судить справедливо, карає нечестивих і приносить мир. Коли Він отримає владу, Господь поверне, відновить і об’єднає вірний Останок Ізраїлю та Юди (порівняйте Ісаї 10:20–22). Утвориться сильна об’єднана монархія, як за днів царя Давида, який розбив филистимлян й інші народи. Однак новий Правитель буде могутніший, величніший, ніж Давид, Він відновить мир аж до сутності самого творіння: хижаки більше не будуть м’ясоїдними, а будуть мирно співіснувати з колишніми жертвами (Ісаї 11:6–9).

`В 11-му розділі книги Ісаї йдеться тільки про Перший прихід Христа, тільки про Другий чи про обидва? Перегляньте це пророцтво та вкажіть, які тексти про який Прихід повідомляють.`

Обидва Приходи Ісуса в Ісаї 11 об’єднані в одну картину. Вони сплелися воєдино, оскільки є частинами одного цілого, як дві сторони однієї рівнини. Для здійснення Плану спасіння необхідні обидва Приходи – Перший, який вже відбувся, і Другий, якого ми, християни, очікуємо як здійснення всіх наших надій.

Що зробив Христос під час Першого приходу, що дарує нам упевненість щодо Його Другого приходу? Яке значення мав би Перший прихід, якби він не приводив до Другого?

#### Додаткове читання: Вибрані цитати Эллен Уайт

З благоговінням і захопленням він шукав у книжних сувоях пророцтв об’явлення приходу Месії — Насіння, Котре розчавить голову змія,18 — Примирителя, Який з’явиться, перш ніж цар перестане царювати на престолі Давида. Тепер надійшов той час. У палаці на горі Сіон сидів римський правитель. Згідно з незмінним Божим словом, вже народився Христос. {ХНС 79.2}

Натхненні пророцтва Ісаї про славу Месії Йоан вивчав вдень і вночі. Галузка від кореня Єсеєвого, Цар правди, Котрий «буде по правді оголошувати присуд для бідних у країні»... Серце самотнього пустельника наповнювалося передчуттям цих славних подій. {ХНС 79.3}

Йоан дивився на Царя в Його красі, забуваючи про себе. Споглядав на велич святості — і відчував себе нікчемним та недосконалим. Як посланець Неба, він був готовий безстрашно йти до людей, тому що доручив себе волі Всевишнього. Тепер він міг сміливо з’являтись перед монархами Землі, оскільки низько схилявся перед Царем царів. {ХНС 79.4}

Спаситель прагне виявити Свою благодать і закарбувати Свій образ у кожній людині. Він викупив цей світ Своєю кров’ю і бажає зробити людей вільними, чистими і святими. Хоча сатана й намагається перешкодити досягненню цієї мети, та через кров, пролиту для визволення світу, буде здобута перемога, яка принесе славу Богові й Агнцеві. Христос не задовольниться, поки перемога не буде повною. «Він через муки Своєї душі буде бачити плід та й насититься». Усі народи Землі почують Євангеліє Його благодаті. Не всі приймуть Його благодать, але «буде потомство служити Йому, — і буде називатися Господнім повік». {ХНС 789.1}

Євангельська вістка, проповідувана учнями Христа, повідомляла про Його Перший прихід у світ. Вона несла людям Добру Новину про спасіння через віру в Ісуса. Вона також указувала на Його Другий прихід у славі для викуплення Його народу, даруючи людям надію через віру і послух стати спільниками спадщини святих у світлі. Ця вістка дарована людям і сьогодні, і в наш час вона пов’язана з проголошенням скорого Другого приходу Христа. Ознаки Його Приходу, про які Він Сам попереджав, уже збулися; досліджуючи Слово Боже, ми можемо знати, що Господь біля дверей. {НУХ 155.1}

Іван у книзі Об’явлення провіщає проголошення євангельської вістки безпосередньо перед Другим приходом Христа. Він бачить ангела, що летить «серед неба» з вічним Євангелієм у руках, аби звіщати її жителям Землі, — «усякому народові, поколінню, племені і народності, — проголошуючи гучним голосом: Побійтеся Бога й віддайте Йому славу, бо прийшла година Його суду!» (Об’явл.14:6—7). {НУХ 155.2}