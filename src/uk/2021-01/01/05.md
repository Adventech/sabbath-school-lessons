---
title: 'Їсти чи бути з’їденими'
date: 30/12/2020
---

`Прочитайте Ісаї 1:19–31. Яка тема, що простежується в усій Біблії, порушується в цих текстах?`

Зверніть увагу на логічну побудову текстів Ісаї 1:19, 20: якщо люди захочуть і послухають Бога, вони будуть споживати дóбра землі (Ісаї 1:19), але якщо відмовляться від запропонованого прощення та відновлення, то їх пожере меч (Ісаї 1:20). Вибір за ними. У цих віршах містяться благословення і прокляття на певних умовах.

У першому розділі книги Ісаї повторюються та використовуються слова Мойсея, записані у П. Зак. 30:19, 20. Ці слова прозвучали під час укладення Божого заповіту з ізраїльським народом: «Сьогодні взяв я за свідків проти вас небо й землю, ‒ життя та смерть дав я перед вами, благословення та прокляття»

`Проаналізуйте слова Мойсея. Зверніть увагу, що в них немає третього варіанту. Є тільки життя або смерть благословення чи прокляття. Як ви думаєте, чому є лише два варіанти вибору? Чому не може бути третього, компромісного варіанту?`

Ці слова Мойсея підсумовують серію попереджень, благословень і проклять, які завершують формування завіту у П. Зак. 27-30 (порівняйте з Левит 26). Завіт включає такі елементи: (1) перелік усього, що Бог зробив для ізраїльтян, (2) умови (заповіді), яких потрібно дотримуватися для збереження заповіту, (3) посилання на свідків, (4) благословення і прокляття, що застерігають народ про те, що відбудеться в разі порушення ними умов завіту.

Учені виявили, що ці елементи в тій самій послідовності наявні в політичних договорах інших народів, наприклад, хетів Отже, для укладення заповіту з ізраїльтянами Бог використовував форму, яка була їм зрозумілою і впливала на свідомість так само сильно, як і, можливо, сама природа та наслідки взаємин у які вони збиралися вступити. Потенційні переваги завіту були приголомшливими, але якби ізраїльтяни порушили свою частину угоди, їм було б гірше, ніж будь-коли.

`Чи зазнали ви у вашому християнському житті дії принципу благословення і прокляття, про який ідеться?`

#### Додаткове читання: Вибрані цитати Эллен Уайт

Бог промовляє до Свого народу через благословення, які люди отримують; але якщо ними нехтують, Він промовляє до них іншим чином — позбавляє благословень, щоб вони побачили власні гріхи і всім серцем навернулися до Нього. {ПП 451.3}

Пам’ятайте про всі благословення, отримані від Бога. Усвідомивши Його безмежну любов, ми охоче віддамо усе в ті руки, котрі були прибиті за нас до хреста… {ДХ 79.2}

"На крилах хвали душа лине до Небес. Там, в небесних оселях, Бога славлять співом і музикою. І коли ми висловлюємо Йому подяку, то приєднуємося до служіння небесних воїнств. «…Хто жертву подяки приносить, той шанує Мене» (Псал.49:23). {ДХ 79.3}

Прийдемо ж з благоговінням і радістю перед лице нашого Творця «з хвалою і пісноспівами» (Ісая 51:3). {ДХ 79.4}"

"Бог наділив нас правом вибору, і ми повинні цим скористатися. Ми не можемо змінити своїх сердець, не можемо управляти власними думками, спонуканнями, уподобаннями. Ми не можемо зробити себе чистими, придатними для служіння Богові. Але ми можемо обрати служіння Йому; можемо віддати Йому нашу волю, і тоді Він діятиме в нас, викликаючи бажання й дію за Своєю доброю волею. Таким чином Христос управлятиме всім нашим єством. {СЗ 122.3}

Внаслідок правильного застосування волі, у житті може відбутися цілковита зміна. Підкоряючи свою волю Христу, ми з’єднуємося з Божественною силою. Отримуємо силу згори, котра робить нас непохитними. Чисте, благородне життя, життя перемоги над апетитом і пожадливістю можливе для всіх, хто з’єднає свою слабку, хитку людську волю із всемогутньою, непохитною волею Бога. {СЗ 122.4}

"Той, хто по-справжньому любить Бога, виявлятиме щире бажання пізнати Його волю і виконувати її... Дитина, котра любить своїх батьків, проявляє свою любов у добровільному послусі, а егоїстична, невдячна дитина намагається зробити для своїх батьків якомога менше, водночас прагнучи скористатися усіма привілеями слухняних і вірних дітей. {ВХ 88.5}

Подібна різниця помітна і серед тих, хто називає себе Божими дітьми. Багато людей усвідомлюють, що вони є об’єктами Його любові і турботи, та бажають отримати Його благословення, однак не знаходять задоволення у виконанні Його волі. Вони розцінюють Божі вимоги як неприємне обмеження, а Його Заповіді — як важке ярмо. Лише той, хто воістину прагне святості серця й життя, знаходить задоволення у виконанні Закону Божого і сумує тільки через те, що багато в чому не відповідає його вимогам. {ВХ 89.1}