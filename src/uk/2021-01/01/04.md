---
title: 'Підстава для прощення'
date: 29/12/2020
---

`Прочитайте Ісаї 1:18. Обміркувавши цей текст, напишіть що, на вашу думку, Господь говорить у цих віршах (прочитайте декілька попередніх віршів, щоб зрозуміти контекст)`

Наводячи переконливі докази, Бог стверджує, що юдеї звинувачені в порушенні договору (Ісаї 1:2–15), і закликає їх змінитися (Ісаї 1:16, 17). У цьому заклику закладено звістку надії. Зрештою, навіщо переконувати засудженого до страти злочинця змінити свої шляхи? Як може засуджений до смерті рятувати пригнобленого, захищати сироту, заступатися за вдову? Однак коли Бог говорить: «Прийдіть, і будемо правуватися» (Ісаї 1:18), ми розуміємо, що Він усе ще хоче спілкуватися зі Своїм народом, бажає їхнього каяття й навернення від злих шляхів, незалежно від ступеня деградації.

Господь обіцяє, що коли гріхи народу будуть як кармазин, то вони стануть білі, мов сніг. Чому їхні гріхи як кармазин? Це колір «крові», юдеї винні у вбивстві: «Ваші руки наповнені кров’ю» (Ісаї 1:15). А білий, навпаки, – колір чистоти, невинності. Бог пропонує змінити ізраїльтян. Таку ж образну мову використовує цар Давид, звертаючись до Бога щодо свого прощення, адже він згрішив із Вірсавією і прирік на смерть її чоловіка (прочитайте Псал. 51:7, 14). У тексті Ісаї 1:18 Бог Сам пропонує Своєму народу прощення!

`Як Божа пропозиція прощення є підставою для того, щоб народ змінив свої шляхи? Порівняйте Ісаї 1:18 і 44:22.`

Тепер нам стають зрозумілими суворі Божі слова застереження, звернені до Його народу. Вони сказані не для того, щоб відкинути народ, але щоб повернути його назад до Господа. Божа пропозиція пробачити їх є міцною опорою, що дозволить народові морально очиститися (Ісаї 1:16, 17). Боже прощення дає їм можливість змінитися за допомогою Його сили. Тут ми знаходимо насіння «Нового Заповіту», про яке йдеться в пророцтві Єрем. 31:31-34, де прощення лежить в основі взаємин «нового серця» з Богом. Шлях зміни починається з усвідомлення того, що ми перебуваємо в «червоно-кармазинових» гріхах і маємо борг, який ніколи не зможемо сплатити. Тоді, покірно усвідомлюючи нашу потребу в прощенні, ми готові прийняти все, що запропонує нам Бог.

#### Додаткове читання: Вибрані цитати Эллен Уайт

Того, кого Христос прощає, Він приводить спочатку до покаяння, а Дух Святий звинувачує його у гріхові. Якщо Дух Божий торкається сердець людей, вони починають усвідомлювати, що в них немає нічого доброго, і все, що вони досі робили, заплямоване гріхом і власним «я». Подібно до бідного митника, вони стоять збоку, не наважуючись навіть підвести очі до небес, і говорять: «Боже! Будь милостивий до мене грішного» (Луки 18:13). І вони отримують благословення. Завжди є прощення для грішника, що кається, бо Христос — це «Агнець Божий, що на Себе гріх світу бере» (Йоан.1:29). Обітниця Божа незмінна: «Коли ваші гріхи будуть як кармазин, — стануть білі, мов сніг; якщо будуть червоні, немов багряниця, — то стануть мов вовна вони!» (Ісая 1:18). {НПЩЖ 11.1}

Протягом цілого дня Господь Бог в особі Ісуса Христа простягає Свої руки, запрошуючи всіх знеможених і обтяжених. Він приймає всіх. Він усіх вітає. Він нікого не відкидає. Його слава і гідність виявляється у прощенні найбільшого грішника, коли той приходить до Нього з покаянням. Він віднімає здобич у сильного і звільняє полоненого. Він виймає головешку з вогню. Він опускає золотий ланцюг Своєї милості в пучину людських вад і провин і повертає знедолені душі, які загрузли в гріху, до нового життя. Проте, зі свого боку людині необхідно теж виявити бажання прийти до Христа і співпрацювати з Ним у справі спасіння своєї душі, використовуючи дані їй Богом можливості. Господь не примушує нікого. Незаплямований шлюбний одяг Христової праведності приготований для грішника, але якщо він відмовиться від нього, то загине. {ЩМП 241.2}

Так і обмануті сатаною вважають, що Бог вибагливий та немилосердний. Вони гадають, що Він постійно стежить за усіма, аби звинуватити й засудити, не бажаючи прийняти грішника, якщо є законна підстава відмовити йому в допомозі. Його Закон вони розглядають як обмеження людського щастя, обтяжливе ярмо, від котрого раді звільнитися. Але той, чиї очі були відкриті любов’ю Христа, побачить, що Бог сповнений співчуття. Господь не здаватиметься йому деспотичною, невблаганною істотою, натомість побачить у Ньому батька, котрий обіймає свого покаяного сина. {НУХ 137.2}

Та пізнавши краще божественний характер Христа, він побачив власні недоліки, і це упокорило його. Сила й терпіння, могутність і ніжність, велич і лагідність, які він бачив у щоденному житті Сина Божого, викликали в його душі захоплення та любов. З кожним днем серце Йоана більше тягнулося до Христа, поки любов до Вчителя не витіснила з його душі любов до себе. Під впливом перетворюючої сили Христа зникли честолюбство та нестриманість. Відроджуюча сила Святого Духа оновила серце Йоана. Сила Христової любові здійснила зміну в його характері. Це є переконливим доказом єдності з Ісусом. Якщо в серці людини живе Христос, то вона повністю змінюється. {ДХ 55.2}