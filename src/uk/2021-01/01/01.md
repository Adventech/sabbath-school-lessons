---
title: 'Криза ідентичності'
date: 26/12/2020
---

### Біблійні тексти для дослідження
Ісаї 1:1-31; 5:1-7.

> <p>Пам’ятний вірш</p>
> «Прийдіть, і будемо правуватися, – говорить Господь: коли ваші гріхи будуть як кармазин, – стануть білі, мов сніг; якщо будуть червоні, немов багряниця, – то стануть мов вовна вони!» (Ісаї 1:18).

Загублені в землі забуття. Якщо під час подорожі машиною в Ірландії ви опинилися у вузькому сільському провулку, оточеному з обох боків живими огорожами, вашу дорогу раптово може перекрити стадо корів, які ліниво бредуть додому після соковитого обіду. Навіть якщо поруч немає пастуха, вони все одно йдуть самі до свого хліва. Корови знають, де їхнє місце й кому вони належать.

Якщо маленький хлопчик у великому магазині загубився розлучившись зі своєю мамою, і кричить: «Я загубив свою маму!», – він, можливо, не знає достеменно, де вона, але серед усіх матерів у магазині обов’язково впізнає ту єдину – свою маму.

Як не сумно, але на відміну від ірландських корів і хлопчика, який загубився, юдеї забули, що належали Господу, їхньому Небесному Пану, тому втратили свою справжню ідентичність народу завіту. «Синів Собі виховав й викохав Я, а вони зняли бунт проти Мене!.. Віл знає свого власника, а осел – ясла пана свого, – а Ізраїль не знає Мене, не звертає уваги народ Мій на Мене…» (Ісаї 1:2, 3).

Протягом тижня ми зосередимо нашу увагу на діяльності Бога щодо відновлення Його народу для Себе.

#### Додаткове читання: Вибрані цитати Эллен Уайт

Правління Боже не засноване на сліпій чи бездумній покорі, як намагається запевнити сатана. Бог звертається до нашого розуму та совісті. Він запрошує людей: «Прийдіть і розсудимо» (Ісая 1:18). Це заклик Творця, але Він не силує людську волю і приймає тільки добровільне, розумне поклоніння. Вимушена покора зробила б неможливим всебічний розумовий і духовний розвиток людини, перетворила б її у робота. Це не узгоджується з наміром Творця. Він бажає, щоб людина — вінець творіння — досягла найвищої досконалості. Господь відкриває нам такі висоти благословення, які ми можемо осягнути через Його благодать. Він закликає нас довіритися Йому, щоб Він міг здійснити в нас Свій задум. Але вибір за нами: чи бажаємо ми звільнитися від пут гріха, щоб стати дійсно вільними дітьми Божими? {ДХ 33.1}