---
title: 'Грізна пісня любові'
date: 31/12/2020
---

`Прочитайте пісню любові в 5-му розділі Ісаї. Яке значення цієї притчі?`

Бог пояснює значення притчі тільки в кінці, у вірші 7. Використовуючи притчу, Він допомагає людям об’єктивно поглянути на себе, щоб визнати свій справжній стан. Господь ефективно використовував такий самий підхід із царем Давидом (див. 2 Сам. 12:1–13). Називаючи цей уривок «піснею любовною», Бог говорить про особисте ставлення до Свого народу. Його взаємини з ним беруть початок у його характері, котрий є любов (1 Івана 4:8). Господь також очікує любові у відповідь. Проте замість «добірного винограду» Він отримує «дикі ягоди», що єврейською означає «смердючі».

`Що мав на увазі Господь, коли сказав в Ісаї 5:4: «Що ще можна вчинити було для Мого виноградника, але Я не зробив того в ньому?»`

Бог продовжує в наступних текстах: «А тепер завідомлю Я вас, що зроблю для Свого виноградника: живопліт його викину, і він буде на знищення, горожу його розвалю, і він на потоптання буде, зроблю Я загубу йому» (Ісаї 5:5, 6).

Коли ми грішимо, Бог не відкидає нас від Себе відразу, позбавляючи Свого захисту й залишаючи нас на загибель. Він терпляче дає нам можливість отримати прощення (див. 2 Петра 3:9). Господь не відштовхує від себе нікого, хто відгукується на Його заклик. Він звертається доти, доки є надія на відповідь. Бог не відразу приймає нашу відмову, оскільки знає, що ми неосвічені й обмануті гріхом. Але якщо ми продовжуємо виявляти непокору, Він приймає наш вибір і дозволяє нам іти власним шляхом (див. Об’явл. 22:11).

Наполегливо відкидаючи заклики Божого Духа, ми можемо поступово пройти точку невороття (Матв. 12:31, 32). Небезпечно відвертатися від Христа (Євр. 6:4–6). У цій ситуації Бог не може зробити для нас більше, оскільки поважає наш вибір.

`Розгляньте питання «Що ще можна вчинити було для Мого виноградника?» у світлі Голгофського хреста, де Бог запропонував Самого Себе в жертву за наші гріхи. Чи можна було зробити більше, аніж Він зробив? Як хресний подвиг Ісуса дає нам упевненість у спасінні, мотивує покаятися і змінити своє життя?`

#### Додаткове читання: Вибрані цитати Эллен Уайт

"Отже, Бог насадив Ізраїль як добру виноградну лозу біля джерел життя. Його виноградник ріс «на плодючому версі гори». «І обкопав Він його, й від каміння очистив його, і виноградом добірним його засадив» (Ісаї 5:1—2). {НУХ 145.1}

«І чекав, що родитиме він виноград, — та він уродив дикі ягоди!» (Ісаї 5:2). Люди за днів Христа більше виставляли напоказ своє благочестя, ніж юдеї минулих віків, проте їм більшою мірою бракувало чудових плодів Божого Духа. Дорогоцінні риси характеру... були відсутні в характері єврейського народу. {НУХ 145.2}

Бог через Свого Сина шукав плоду в них, але не знайшов. Ізраїль даремно займав землю. Саме його існування було прокляттям, бо він займав місце у винограднику, де могло б рости плодюче дерево. Таким чином, Ізраїль позбавляв світ тих благословень, які Бог бажав дати йому. Ізраїльтяни неправильно представляли Бога серед інших народів. Вони не тільки не приносили жодної користі, але й були явною перешкодою. Їхня релігія великою мірою була неправильною і несла загибель замість спасіння. {НУХ 145.3}

"Надто багато виявляється егоїзму. Нам потрібно померти для власного «я» і сховатися в Ісусі Христі, тоді перестанемо говорити про розчарування і труднощі та всі інші незначні речі, але почнемо звіщати про великий План спасіння і безмежну силу Ісуса Христа, Котрий прийшов у наш світ, взяв на Себе людське єство, щоб піднести нас і зробити гідними сісти по Його правиці Що може бути прекраснішим за це? {ЗІХ 204.3}

Якщо цього недостатньо, то що ще можна було зробити для грішного людства? «Що ще, — запитує Христос, — Я міг би учинити для Моїх овець, чого ще не зробив?» Що ще? Чи дозволить Він піти? Дозволить, якщо не зміните свого ставлення до Бога, бо для вашого спасіння Він зробив усе, що міг. Ми будемо звітуватися перед Богом відповідно до того світла, яке отримали. Ходіть у світлі, як Він у світлі... {ЗІХ 204.4}