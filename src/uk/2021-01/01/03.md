---
title: 'Прогнилий ритуалізм'
date: 28/12/2020
---

`Прочитайте текст Ісаї 1:10. Як ви думаєте, чому тут використані образи Содому і Гоморри?`

`Прочитайте Ісаї 1:11-15. Про що Бог говорить людям у цих текстах? Чому Господь відкидає поклоніння, яке здійснювали юдеї?`

Ті самі руки, які приносили жертви й підносилися в молитві, були «наповнені кров’ю», тобто винні в насильстві й утиску ближніх (Ісаї 1:15; 58:3, 4). Погано ставлячись до інших членів суспільства завіту, вони виявляли зневагу до Захисника всіх ізраїльтян. Гріхи проти ближніх були гріхами проти їхнього Господа.

Звичайно, Сам Господь установив обрядову систему поклоніння (Левит 1-16), і, згідно з Його задумом, Єрусалимський храм був відповідним для цього місцем (1 Цар. 8:10, 11). Однак обряди мали відбуватися в контексті заповіту, який Бог уклав зі Своїм народом. Саме заповіт Господа з ізраїльтянами робив можливим Його перебування серед них у святилищі та храмі. Тому обряди та молитви були дієві лише тоді, коли виражали вірність Богові та Його заповіту. Люди, які приносили жертви без розкаяння у злих справах проти інших членів суспільства завіту, вдавалися до ритуального обману Так їхні жертви не тільки були недійсні, а й ставали гріхом Їхні ритуальні дії ніби свідчили про вірність Богу, проте їхня поведінка показувала, що вони порушили завіт.

`Прочитайте Ісаї 1:16, 17. Що Господь звелів Своєму народові? Знайдіть паралель між цими віршами і словами Ісуса в Матв. 23:23-28. Яку звістку для нас ми можемо побачити в цих уривках, беручи до уваги контекст?`

#### Додаткове читання: Вибрані цитати Эллен Уайт

Юдеї звикли до кривавих жертов і майже не усвідомлювали, що це гріх спричинив пролиття крові тварин. Вони не розуміли і того, що жертвоприношення тварин символізувало жертву Єдинорідного Сина Божого, кров Якого мала пролитися за гріхи світу. Жертвоприношення повинні були спрямовувати погляди людей на розп’ятого Спасителя. {ХНС 557.2}

... Замість покірного покаяння у гріхах вони намножували кількість жертвоприношень, неначе Бог міг бути прославлений таким жорстоким кривавим служінням. Самолюбство і зажерливість зробили серця священиків і старійшин запеклими. Навіть ті символи, які вказували на Божого Агнця, вони зробили засобами наживи. Таким чином, в очах людей святість жертовного служіння була вкрай принижена. Це обурило Ісуса. Він знав, що Його кров, яка незабаром проллється за людські гріхи, буде так само знецінена священиками і юдейськими старійшинами, як і кров тварин, яку вони безперервно проливали. {ХНС 558.1}

Бог не прийме визнання гріхів без щирого покаяння і виправлення. У житті повинні відбутися радикальні зрушення: все, що ображає Бога, слід усунути. Таким є наслідок щирого покаяння у гріху. Нам ясно сказано, що ми повинні зробити зі свого боку: «Умийтесь, очистьте себе! Відкиньте зло ваших вчинків з-перед очей Моїх, перестаньте чинити лихе. Навчіться чинити добро, правосуддя жадайте, захищайте пригнобленого, дайте суд сироті, за вдову заступайтесь» (Ісая 1:16—17). «Якщо заставу поверне несправедливий, грабунок відшкодує, ходитиме уставами життя, щоб не чинити кривди, то конче буде він жити, не помре!» (Єзек.33:15). Апостол Павло так писав про плоди справжнього покаяння: «Саме це, що ви засмутились ради Бога, глядіть, яку щирість це викликало у вас, які перепрошування, яке обурення на винуватого, який страх, яке бажання, яку ревність, яке покарання, готовність віддати кожному належне! В усьому ви показали себе чистими в цій справі» (2Кор.7:11). {ДХ 29.1}

Коли гріх послаблює моральну чутливість, грішник не помічає недоліків у своєму характері і не розуміє потворності власних учинків. Якщо він не підкориться дії Святого Духа, Який переконує Його у гріху, то не усвідомить до кінця свого становища. Тоді визнання гріхів не буде щирим і серйозним. Визнаючи провину, він кожного разу шукатиме виправдання, посилаючись на те, що якби не обставини, він не зробив би вчинку, за який йому докоряють. {ДХ 29.2}