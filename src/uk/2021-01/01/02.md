---
title: '«Послухайте ви, небеса»'
date: 27/12/2020
---

У книзі Ісаї автор коротко представляє себе як «Амосового сина», повідомляє джерело свого послання («видіння») і його тему (Юдея зі столицею Єрусалимом під час правління чотирьох царів). Ця тема також визначає первинну аудиторію, яку становлять сучасні пророкові співвітчизники. Ісая, стурбований їхнім станом і долею, звертався саме до них.

Згадуючи царів, під час правління яких він працював, Ісая звужує аудиторію і прив’язує книгу до історичних і політичних подій певного періоду. Ці часові межі скеровують нас до опису вказаних подій у книгах 2 Цар. 15-20 і 2 Хронік 26-32.

`Прочитайте Ісаї 1:2. У чому сенс записаної тут вістки? Що говорить Господь? Розгляньте цю ідею крізь призму всієї священної історії. Чи можна цю ідею застосувати до християнської Церкви сьогодні? Обґрунтуйте свою відповідь.`

Зверніть увагу на те, що послання Ісаї починається словами: «Послухайте ви, небеса, і ти, земле, почуй» (порівняйте П. Зак. 30:19; 31:28). Господь не має на увазі, що небо і земля самі собою можуть чути та розуміти, Він вживає цей вислів, щоб підсилити значення сказаних Ним слів.

Коли стародавній близькосхідний цар, наприклад, хетський імператор, укладав договір із правителем, що посідав нижче становище, він закликав у свідки своїх богів, щоб підкреслити: будь-яке порушення договору неодмінно буде помічене й покаране. Однак коли Божественний Цар царів укладав заповіт з ізраїльтянами за днів Мойсея, Він не посилався на богів як на свідків. Замість цього Він – єдиний істинний Бог – закликав до небес і землі як до свідків (див. також П. Зак. 4:26).

`Уважно прочитайте Ісаї 1:1-9. Підсумуйте й запишіть, у чому полягали гріхи Ізраїлю. Також опишіть наслідки цих гріхів. У чому була провина Юдеї? Водночас, яку надію можна знайти у вірші 9?`

#### Додаткове читання: Вибрані цитати Эллен Уайт

"Але як же зневажено Його Слово! Нині світ відкрито повстав проти Бога. Це, воістину, непокірне покоління, сповнене невдячності, формалізму, лицемірства, гордості і відступництва. Люди зневажають Біблію й Істину. Ісус бачить, що Його Закон відкидають, Його любов’ю нехтують, а до Його посланців ставляться байдуже. {ПЦ 123.1}

Він звертався до людей мовою Свого милосердя, однак виявилось, що вони їх не потребують; Він посилав застереження, але до них не прислухались. Храм людської душі перетворився на місце злочинної торгівлі. Егоїзм, заздрість, гордість, злоба — усе це викохується в серцях. {ПЦ 123.2}"

Багато хто, не вагаючись, глузує зі Слова Божого, а тих, що беззастережно вірять йому, роблять посміховищем. Зростає зневага до закону й порядку, що безпосередньо провадить до порушення чітких повелінь Єгови. Насильство і злочин — ось результат збочення людей, які поклоняються в капищах ідолам та марно шукають щастя й миру. {ПЦ 123.3}