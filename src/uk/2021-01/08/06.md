---
title: 'Проблема з ідолопоклонством'
date: 18/02/2021
---

Ідолопоклонство руйнує унікальні, близькі взаємини з Богом, замінюючи Його чимось іншим (Вих. 20:4, 5; Ісаї 42:8). Тому пророки говорять про ідолопоклонство як про духовний «перелюб» (Єрем. 3:6–9; Єзек. 16:15–19).

`Прочитайте Ісаї 41:29. Як Ісая характеризує ідолів? Як ви розумієте слова пророка про ідолів? Чому це дуже точна характеристика будь-якого ідола, яким би він не був?`

У давнину язичники вірили, що поклоняються божественним істотам, схиляючись перед їхніми образами та символами. Поклоніння ідолу, що символізує іншого бога, – це порушення першої заповіді: «Хай не буде тобі інших богів передо Мною!» (Вих. 20:3) Однак якщо ідолом намагаються представити істинного Бога, як наприклад, за допомогою золотого тільця (Вих. 32:4, 5), Господь відкидає його як подобу Собі, оскільки ніхто не знає, як зобразити Бога (П. Зак. 4:15–19), і ніщо не може передати Його незрівнянну славу й велич. Отож ідол виконує роль іншого бога, і поклоніння йому – це порушення першої і другої заповідей.

Божий народ не потребує ідолів, оскільки з ними реально присутня Шекіна (Божа слава) у Його святині. Поклонятися ідолам – означає замінювати і, отже, відкидати Його реальну присутність

`З якими видами ідолопоклонства ми як Церква стикаємося сьогодні? Чи з’являється сьогодні ідолопоклонство в Церкві в більш витончених формах? Якщо так, то в яких?`

«Багато з тих, хто носить ім’я християн, служать іншим богам, а не Господу. Наш Творець вимагає нашого повного посвячення, нашої найбільшої відданості. Усе, що послаблює нашу любов до Бога або заважає здійснювати для Нього належне служіння, у такий спосіб стає ідолом» (Коментарі Е. Уайт Біблійний коментар АСД. Т. 2. С. 1011, 1012).

З давніх записів ми знаємо, що ідолопоклонство було привабливим, тому що в ньому було щось матеріальне. Беручи участь у таких формах поклоніння, ідолопоклонники шанували сили, які, як вони вірили, могли дати їм родючість і процвітання. Це була релігія «допоможи собі сам». Знайомо, чи не так?

`Напередодні повернення Господа, коли шлях перед Ним буде приготовлений звісткою останнього Іллі про примирення (Мал. 4), перед людьми стоятиме той самий вибір як і за днів Ісаї: кому ви будете поклонятися – Творцю чи чомусь / комусь іншому (Об’явл. 13, 14), бо, врешті-решт у кожної людини є об’єкт для поклоніння.`

#### Додаткове читання: Вибрані цитати Эллен Уайт

Відкидаючи Істину, люди відкидають і її Автора. Порушуючи Закон Божий, вони заперечують авторитет Законодавця. Із фальшивого вчення і теорій так само легко зробити ідола, як і витесати його з дерева або каменю. Зображуючи характер Бога у фальшивому світлі, сатана викликає у людей хибне уявлення про Нього. В умах багатьох місце Єгови зайняв ідол філософії, тим часом як живого Бога, відкритого у Його Слові, у Христі та ділах Його творіння, поважають небагато. Тисячі обожнюють природу і водночас відкидають її Творця. Ідолопоклонство, хоч і в особливій формі, існує в сучасному християнському світі так само, як існувало і в давньому Ізраїлі за днів Іллі. Бог багатьох сучасних мудреців, філософів, письменників, політиків, журналістів; бог вишуканого елітарного кола... не набагато кращий за Ваала, фінікійського бога сонця. {ВБ 544.1}