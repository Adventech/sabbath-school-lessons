---
title: 'Утіха на майбутнє'
date: 14/02/2021
---

`У текстах Ісаї 40:1, 2 Бог утішає Свій народ. Час їхнього покарання нарешті закінчився. У чому полягало це покарання?`

На це запитання є багато відповідей. Насамперед Юдея зазнала покарання (яке здійснила Ассирія) жезлом Божого гніву (Ісаї 10), та Бог урятував її, знищивши армію Санхеріва 701 року до Р. Х. (Ісаї 37). Інше покарання здійснив Вавилон, винісши все цінне й вивівши народ з Юдеї, адже Єзекія показав своє багатство посланцям Меродаха Бал’адана (Ісаї 39). Юдею карали й інші народи, проти яких Ісая виголосив пророцтва (Ісаї 14–23).

Слова «Ассирія» та «ассирійці» 43 рази згадуються в текстах Ісаї 7:17-25; 8—37; 38:1-6, тоді як у всіх наступних розділах книги тільки один раз згадується, що раніше їх утискав Єгипет, а потім Ашшур (Ісаї 52:4). У наступних розділах книги Ісаї йдеться про звільнення юдеїв із вавилонського рабства (Ісаї 43:14; 47:1; 48:14, 20). Перс Кір завоював Вавилон 539 року до Р. Х. і звільнив юдеїв з рабства (Ісаї 44:28; 45:1, 13).

Розділи 1–39 книги Ісаї описують події, що ведуть до звільнення від Ассирії 701 року до Р. Х. Однак на початку 40 розділу розповідь переноситься на півтора століття вперед, до падіння Вавилона 539 року до Р. Х. і до наступного повернення євреїв.

`Яка подія, провіщена Ісаєю раніше (до 39 розділу), сприяла поверненню Божого народу з Вавилона?`

Розділ 39 є містком до наступних розділів, які передрікають вавилонський полон, принаймні для деяких нащадків Єзекії (Ісаї 39:6, 7). До того ж пророцтва Ісаї 13, 14, 21 розділів сповіщають про падіння Вавилона і звільнення Божого народу: «Бо Господь змилосердиться над Яковом, і вибере знову Ізраїля, і на їхній землі їх поселить… як Господь дасть тобі відпочинок із терпіння твого та з неспокою твого, та з праці тяжкої, яку ти був мусів робити, то ти заспіваєш оцю пісню глумливу про царя Вавилону» (Ісаї 14:1–4). Зверніть увагу на тісний зв’язок цього уривка з текстами Ісаї 40:1, 2 де Бог обіцяє Своєму народу припинити їхнє страждання.

`Що особисто для вас означає біблійна обітниця про припинення страждань, особливо на тлі ваших теперішніх страждань? Наскільки міцною була б наша віра без цих обітниць? Чому так важливо покладатися на них попри все?`

#### Додаткове читання: Вибрані цитати Эллен Уайт

До кінця часу розквіт і падіння Ассирії мають залишатися наочним уроком для всіх людей. І нині Бог питає людей землі, які у своїй гордості і зарозумілості повстають проти Нього: «Якому з едемських дерев ти став рівним у славі та величі? Однак ти будеш принижений разом з іншими едемськими деревами до підземної глибини». {ПЦ 241.2}

«Добрий Господь, притулок в день утиску; Він знає тих, котрі на Нього надіються! Але повінню, що з берегів виходить, Він дощенту знищить усіх, хто намагається піднестися над Всевишнім». {ПЦ 241.3}

Прийдешній час горя й скорботи потребує від нас віри, яка змогла б подолати втому, голод, зволікання, — віри, яка не похитнеться, навіть під час найсуворішого випробовування. Усім буде даний благодатний час, щоб приготуватися до великого горя. Яків переміг тому, що був наполегливий і рішучий. Його перемога свідчить про силу щирої молитви. Усі, хто, подібно до Якова, будуть покладатися на обітниці Божі і виявлять ту саму ревність і наполегливість, яку виявив він, також досягнуть успіху... Коли хвилі невимовного розпачу готові ось-ось поглинути душі, котрі перебувають у молитві, як мало в такі хвилини тих, хто з непохитною вірою покладаються на Божі обітниці. {ВБ 582.3}