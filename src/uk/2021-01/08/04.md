---
title: 'Народження євангелізму'
date: 16/02/2021
---

`Яку подію описано в Ісаї 40:9-11?`

Пізніше в книзі Ісаї з’являється вісник чоловічого роду, що проголошує Добру звістку для Єрусалима (Ісаї 41:27; 52:7). Однак у Ісаї 40:9 звістку: «Ось Бог ваш!» проголошує з гори вісниця жіночого роду, як видно в єврейському оригіналі тексту.

Давид у Псал. 68 вихваляє Бога, бо Він «самітних уводить до дому, витягує в’язнів із кайданів» (вірш 7). І хоч тут ці слова стосуються виходу з єгипетського рабства, Ісая використовує ті самі ідеї, говорячи про проголошення другого «виходу» – повернення з вавилонського полону.

Новий Завіт застосовує тексти Ісаї 40:3-5 до Івана Хрестителя, який готував шлях для Христа, Вічного Слова, Яке стало тілом і перебувало серед Його народу (Івана 1:14).

Ще до Івана деякі люди проголошували Добру вістку про Прихід Христа. Серед перших були літні Симеон і Анна, які зустрілися з Немовлям Ісусом, коли Його посвячували Господу в храмі (Луки 2:25-38). Як і вісники в книзі Ісаї, це були чоловік і жінка. Симеон очікував утіхи Ізраїлю з Приходом Месії (Луки 2:25, 26).

У світлі пророцтва Ісаї чи не здається збігом, що пророчиця Анна першою публічно проголосила на храмовій гор народу Єрусалима, що прийшов Господь: «Вона прославляла Господа і говорила про Нього всім, хто чекав на викуплення Єрусалима» (Луки 2:38)? Тоді відбулося народження християнського євангелізму, яким ми тепер його знаємо проголошення Євангелія, Благої вістки про те, що Ісус Христос прийшов подарувати спасіння. Пізніше Христос довірив іншій жінці, Марії Магдалині, першій повідомити вістку про Його тріумфальне воскресіння (Івана 20:17, 18). Ця вістка підтверджувала, що Його євангельська місія для планети Земля відбулася. Кожне тіло – як трава, але Божественне Слово, що «стало тілом», – вічне (Ісаї 40:6–8)!

`Прочитайте Ісаї 40:11. Який образ змальований у тексті? Напишіть для себе кілька рядків про те, як особисто ви випробували пастирську турботу Господа. Чому корисно згадувати шлях, яким Господь вів вас?`

#### Додаткове читання: Вибрані цитати Эллен Уайт

Землю огортає темрява спотвореного розуміння Бога. Люди втрачають знання про Його характер. Вони неправильно розуміють і тлумачать його. У наш час має проголошуватися вістка від Бога — вістка просвітницька за своїм впливом та спасенна за силою. Його характер повинен бути явлений людям. У темряву світу має пролитися світло Його слави, доброти, милосердя й істини. {НУХ 297.1}

Ця робота описана пророком Ісаєю: «На гору високу зберися собі, благовіснику Сіону, свого голоса сильно підвищ, благовіснику Єрусалиму! Підвищ, не лякайся, скажи містам Юди: Ось Бог ваш! Ось прийде Господь Бог, як сильний, і буде рамено Його панувати для Нього! Ось із ним нагорода Його, а перед обличчям Його — відплата Його» (Ісаї 40:9—10). {НУХ 297.2}

Безкорислива праця перших християн має стати для нас наочним уроком і натхненням. Члени Божої Церкви повинні бути людьми ревними до добрих діл, вільними від світського честолюбства; людьми, які йдуть слідом за Тим,Хто ходив, звершуючи добро. Зі сповненими жалю і співчуття серцями вони мають служити тим, котрі потребують допомоги, розповідаючи грішникам про любов Спасителя. І хоч така праця потребує старанних зусиль, проте вона приносить велику нагороду. Люди, котрі щиро віддаються цій праці, побачать придбані для Спасителя душі, оскільки практичне виконання Божественного доручення супроводжується нездоланним впливом. {ДА 73.4}

Відповідальність за виконання цього доручення лежить не тільки на служителях, посвячених через покладання рук. Кожний, хто прийняв Христа, покликаний працювати для спасіння своїх ближніх. «А Дух і наречена кажуть: Прийди! І хто чує, хай каже: Прийди!» (Об’явл.22:17). Відповідальність за проголошення цього заклику лежить на всій Церкві. Кожний, хто почув це запрошення, повинен сповіщати його на горах і в долинах, говорячи: «Прийди!» {ДА 74.1}

«…І вівці слухаються його голосу; і він кличе своїх овець по імені й виводить їх». У країнах Сходу пастир не жене своїх овець. Він не застосовує сили або залякування, але, йдучи попереду, кличе їх за собою. А вівці знають його голос і слухаються його. Так само поводиться зі Своїми вівцями і Пастир — Спаситель. {ХНС 457.4}

Як пастух іде попереду овець і першим зустрічає небезпеку на шляху, так Ісус іде зі Своїм народом. «Коли він усіх своїх овець веде, то йде перед ними». Шлях до Небес освячений слідами Спасителя. Цей шлях може бути стрімким і небезпечним, але Ісус уже подолав його; Його ноги витоптали гострі колючки, аби полегшити нам дорогу. Усі тягарі, які змушені нести ми, спершу поніс Він. {ХНС 458.2}