---
title: 'Присутність, слово і дорожні роботи'
date: 15/02/2021
---

`Як Божий народ отримує втіху? (Ісаї 40:1–8).`

Безіменний вісник проголошує, що Бог гряде, щоб явити Свою славу (Ісаї 40:3-5). Інший голос сповіщає: хоч люди минущі як трава, «Слово ж нашого Бога повіки стоятиме» (вірш 8).

Після полону Божий народ знову здобуде те, що прийняв на горі Синай, а потім утратив через своє відступництво, за що і був покараний, – знову отримає присутність Бога і Його Слово. Це основоположні складові Божого заповіту з ізраїльським народом дбайливо виплекані в Його святині серед них (Вих. 25:8, 16) Юдеї порушили Слово Бога, тому Він покинув Свій храм (Єзек 9–11), однак повертається назад. Присутність Господа і Його вічно надійне Слово приносять утіху, звільнення та надію.

`Які приготування необхідно зробити перед поверненням Господа? Ісаї 40:3-5.`

Будь-якому цареві не личить трястися на вибоїстій дорозі. Тому його приїзду передують дорожні роботи. Наскільки більше необхідно зробити для Царя царів! Його Прихід з тіє землі, де Він перебував разом зі Своїм народом і був святилищем для них (Єзек. 11:16), вимагає серйозних змін місцевості. Прокласти рівну дорогу, швидкісне шосе серед крутих пагорбів Палестини було б непростим завданням, навіть коли є динаміт і бульдозери. Тільки Бог може звершити таку роботу, саме Він може перетворити «нерівне – в рівнину» (Ісаї 42:16). Однак Йому не потрібна буквальна дорога, оскільки в Нього є повітряна колісниця з херувимами (Єзек. 1:9–11).

Новий Завіт, згадуючи пророцтво Ісаї, явно говорить про духовне виправлення дороги, шляху. Це здійснилося через проповідь Івана Хрестителя (Матв. 3:3). Він проголошував: «Покайтеся, бо наблизилося Царство Небесне!» (Матв. 3:2), Іванове хрещення було хрещенням «для покаяння, для прощення гріхів» (Марка 1:4). Отже, виправлення (вирівнювання) шляху – це покаяння і залишення гріха, щоб знайти розраду в Божественному прощенні та присутності Господа.

Тексти Єрем. 31:31-34 проголошують ту саму духовну звістку: під час довгого полону юдеям необхідно усвідомити духовну природу виправлення шляху для Бога. У цьому уривку Господь обіцяє усім охочим почати знову «Новий Заповіт», у якому Він вкладає Свій Закон у їхні серця та обіцяє бути їм Богом. Вони знають Бога і Його характер, адже Він простив їх.

`Уважно прочитайте Ісаї 40:6-8. Яку надію в цих текстах бачимо ми, що в’янемо, немов трава? На що нам не слід сподіватися?`

#### Додаткове читання: Вибрані цитати Эллен Уайт

"У давнину, коли цар проїжджав по віддалених провінціях своїх володінь, попереду царської колісниці йшли люди, які мали рівняти погану дорогу і засипати ями, щоб царська подорож проходила безпечно і без перешкод. Пророк використав саме цей звичай, ілюструючи роботу Євангелія. {ХНС 112.10}

«Хай підніметься кожна долина, і хай знизиться всяка гора та підгірок». Коли Дух Божий Своєю гідною подиву пробуджуючою силою торкається душі, людські гордощі упокорюються, а світські задоволення, становище і влада втрачають вартість. «Руйнуємо задуми і всяку гордість, що повстає проти пізнання Бога, і беремо в полон всяке знання на послух Христові».3 Це означає, що покора і самовіддана любов, які так мало цінуються людьми, стають єдино життєвою вартістю. Так діє євангельська вістка, частиною якої була проповідь Йоана.  {ХНС 112.11}"

Безбожний Вольтер одного разу хвалькувато сказав: «Мені набридло слухати, як люди твердять, нібито 12 чоловік заснували християнську релігію. Я доведу, що досить і однієї людини, аби знищити її». З дня його смерті минули роки… Мільйони людей приєдналися до нього у війні проти Біблії. Але вона нездоланна; там, де в дні Вольтера були сотні примірників Біблії, сьогодні десятки і сотні тисяч. Один з перших реформаторів сказав: «Біблія — це ковадло, об яке розбився не один молот». Господь говорить: «Жодна зброя, що зроблена буде на тебе, не матиме успіху, і кожнісінького язика, який стане з тобою до суду, осудиш» (Ісая 54:17). {ВБ 270.2}

«…Слово ж нашого Бога повіки стоятиме!» (Ісая 40:8)... Усе, що будується на людському авторитеті, зруйнується, а все, засноване на скелі незмінного Слова Божого, стоятиме вічно. {ВБ 270.3}