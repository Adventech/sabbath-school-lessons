---
title: 'Доля націй'
date: 31/01/2021
---

У вступі – Ісаї 13:1 – Ісая названий автором (порівняйте Ісаї 1:1; 2:1), і цим вступом починається новий розділ його книги. Розділи 13–23 містять пророцтва про суди над різними народами. Розглянемо ці передбачення.

`Чому пророцтва проти народів починаються з Вавилону?`

В Ісаї 10:5–34 вже був проголошений суд над Ассирією, яка була найбільшою грозою за днів Ісаї. Тоді як в Ісаї 14:24–27 коротко повторюється Божий план щодо повалення Ассирії, розділи 13–23 переважно описують інші загрози, головна з яких – Вавилон.

Маючи багату давню культурну, релігійну та політичну спадщину, Вавилон пізніше піднявся як суперсила, яка завоювала й полонила народ Юдеї. Проте з людського погляду в часи Ісаї ще не було очевидним, що Вавилон загрожуватиме Божому народові. Протягом більшої частини служіння Ісаї Ассирія домінувала над Вавилоном. Від 728 року до Р. Х., коли Тіґленат-Піл’несер III захопив Вавилон і був проголошений царем із тронним іменем Пулу (або Пул; див. 2 Цар. 15:19; 1 Хронік 5:26), ассирійські царі ще кілька разів перемагали Вавилон (710, 702, 689, 648 рр. до Р.Х.). Однак згодом Вавилон пануватиме в цьому регіоні та зруйнує Юдейське царство.

`Прочитайте Ісаї 13. Зверніть увагу, наскільки сильна мова тут використовується. Чому люблячий Бог чинить таке або дозволяє цьому статися? Адже постраждають і невинні люди, чи не так (Ісаї 13:16)? Як ми розуміємо такі дії Бога? Що наведені та решта текстів Біблії про гнів і лють Бога щодо гріха і зла повідомляють про кричущу природу гріха і зла? Хіба не є факт, що Бог любові так реагує, достатнім доказом того, наскільки жахливий гріх? Нам необхідно пам’ятати, що ці застереження проголошує через Ісаю Сам Ісус – Той Самий Ісус, Який прощав, зціляв, благав і закликав грішників до покаяння. Як ви розумієте цю грань характеру люблячого Бога? А можливо, цей гнів виникає з Його любові? Якщо так, то як це можливо? Погляньте на це питання з іншого боку, з перспективи хреста, де Сам Ісус, несучи гріхи всього світу, страждав незрівнянно більше, ніж будь-хто, що коли-небудь жив на Землі, навіть більше за тих невинних людей, які страждали за гріхи народу. Як страждання Ісуса на хресті допомагають відповісти на ці важкі запитання?`

#### Додаткове читання: Вибрані цитати Эллен Уайт

Коли читаємо літописи людської історії, може видатися, що розквіт народів, піднесення та падіння імперій залежать від волі й завзяття людини, і що на хід подій значною мірою впливають її сила, честолюбство або примхи. Але Боже Слово відхиляє завісу, і ми спостерігаємо, як у всіх діяннях людей, у всіляких зіткненнях людських інтересів, сил та пристрастей милостивий Бог непомітно й наполегливо звершує Свою волю. {ПЦ 328.4}

Зберігши життя Каїна-вбивці, Бог показав світові, якими були б наслідки, якби грішникові було дозволено жити, щоб продовжувати шлях невгамовного беззаконня. Через вплив і приклад Каїна багато його нащадків були введені в гріх, і сталося «велике розбещення людини на землі, і весь нахил думки серця її — тільки зло повсякденно.., І зіпсувалась земля перед Божим лицем, і наповнилась земля насильством» (Бут.6:5, 11). {ВБ 508.2}

Зі співчуття до світу Бог знищив нечестивих мешканців землі за днів Ноя. Із милосердя Він знищив розпусних мешканців Содома. Під впливом облудної сили сатани беззаконники користуються співчуттям і любов’ю у народі, і постійно схиляють інших на свій бік. Так було за днів Каїна і Ноя, Авраама і Лота, так само є і в наші дні. З милосердя до Всесвіту Бог врешті-решт знищить тих, хто відкидає Його благодать. {ВБ 508.3}

Це сатана підбурив світ відкинути Христа. Князь зла доклав усіх своїх зусиль і лукавства, щоб знищити Ісуса, бо він бачив, що любов і милість Спасителя, Його співчуття і ласкавість відкривають людям справжній характер Бога. Сатана заперечував кожне твердження Сина Божого і використовував людей як своє знаряддя, щоб наповнювати життя Спасителя стражданнями і горем. Фальсифікування і лукавство, з якими він намагався перешкодити роботі Ісуса, ненависть, виявлена в дітях непослуху, їхні немилосердні оскарження проти Того, Чиє життя було взірцем надзвичайної доброти, — все це випливало з глибокого почуття помсти. Усе небо, занімівши від жаху, спостерігало за тим, як на Голгофі вибухнуло полум’я заздрості та злоби, ненависті й помсти, яке досі ще стримувалося. {ВБ 470.1}

Після того, як велика Жертва була принесена і Христос вознісся на небеса, Він відмовився прийняти поклоніння ангелів, поки не представив Отцеві Своє прохання: «Бажаю Я, Отче, щоб і ті, кого дав Ти Мені, там зо Мною були, де знаходжуся Я» (Йоан 17:24). Тоді від престолу Божого надійшла відповідь, сповнена невимовної любові та сили: «І нехай Йому вклоняться всі ангели Божі!» (Євр.1:6). Ісус залишився непорочним. Його приниженню настав кінець, Його жертва була прийнята, і Йому було дано Ім’я, вище від усякого ймення. {ВБ 470.2}