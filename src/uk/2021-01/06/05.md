---
title: 'Небесні брами'
date: 03/02/2021
---

В Ісаї 14 опис сатани, зірниці, що впала, сина ясної зорі (Люцифера) (див. вірш 12), змішаний з описом царя Вавилона. Чому? Проаналізуйте тексти Об’явл. 12:1–9, де дракон, тобто сатана (Об’явл. 12:9), має намір знищити Дитину, як тільки вона народиться. З Об’явл. 12:5 зрозуміло, що Немовля – це Христос. Однак народженого Христа намагався вбити цар Ірод (Матв. 2). Дракон символізує як сатану, так і Римську владу, представлену Іродом оскільки сатана діє через людей. Так само сатана був силою, яка стоїть за вавилонським царем та царем тирським.

`Чому слово «Вавилон» пізніше застосовується до Риму (1 Петра 5:13) і ворожої влади в книзі Об’явлення (Об’явл. 14:8; 16:19; 17:5; 18:2, 10, 21)?`

Подібно до буквального Вавилону, Рим і Вавилон з Об’явлення – це гордовиті, безжальні сили, які гноблять Божий народ. Зверніть особливу увагу на текст Об’явл. 17:6 де сказано, що Вавилон сп’янів від крові святих. Він повстає проти Бога, ця ідея закладена в самій назві «Вавилон». Вавилонською мовою це слово звучить як «баб ілі», що означає «брами бога (богів)», посилаючись на місце доступу до Божественного царства. Порівняйте з розповіддю про будівництво Вавилонської вежі (Бут. 11), коли люди вирішили власними силами піднятися до Божественного рівня, щоб звільнитися від будь-якої відповідальності перед Богом.

Коли Яків прокинувся від сну, у якому бачив драбину, що з’єднує небеса із землею, він вигукнув: «Це ніщо інше, як дім Божий, і це брама небесна» (Бут. 28:17). Зверніть увагу: «дім Божий» – це «брами небесні», тобто доступ до Божого Царства. Яків назвав те місце Бет-Ел – «дім Божий».

«Брами небесні» в Бет-Елі та «Брами бога (богів)» у Вавилоні зображують протилежні способи досягнення Божого царства. Драбина Якова починалася в Небі, відкритому з висоти Богом. А Вавилон з його вежами й ступінчастими храмами (зикуратами) був побудований людьми й піднімався від землі. Ці протилежні способи є протилежними шляхами до спасіння: з одного боку – ініційована Богом благодать, а з іншого – людські вчинки. Справжня релігія ґрунтується на покірній моделі Бет-Ела: «Адже ви спасенні благодаттю через віру» (Ефес. 2:8, 9). Усі помилкові «релігії», зокрема законництво та секулярний гуманізм, ґрунтуються на гордій вавилонській моделі. Контраст між цими двома підходами показаний у притчі Ісуса про фарисея і митника (Луки 18:9–14).

`Навіть провівши кілька років у монастирі Зен, канадський композитор-пісняр Леонард Коен сказав журналісту: «Я не спасенний». У контексті вивченої сьогодні теми, на вашу думку, у чому була його проблема? Що йому потрібно було знати про спасіння?`

#### Додаткове читання: Вибрані цитати Эллен Уайт

Назва Вавилон походить від слова «вавил», що значить «замішання». У Святому Письмі це слово вживається для зображення різних видів неправдивих церков або церков-відступниць. В 17-му розділі книги Відкриття Вавилон представлений жінкою-символом, котрий Біблія використовує для означення Церкви; доброчесна жінка уособлює чисту Церкву, а розпусна — церкву-відступницю. {ВБ 356.3}

Господь знав про лихе середовище, яке оточуватиме Якова, про небезпеку, на яку він буде наражатися. У Своїй милості Він відкрив розкаяному втікачеві майбутнє, аби той міг зрозуміти божественні наміри щодо нього і приготуватися долати спокуси, які неминуче спіткають його, коли він опиниться один серед ідолопоклонників і людей, що замислюють лихе... {ПП 164.3}

У цьому видінні Якову був також відкритий План викуплення, хоча й не повністю, але в тих деталях, які були йому на той час необхідні. Таємничі східці, показані йому уві сні, були тими сходами, про які згадував Христос у розмові з Натанаїлом. Він сказав: «Відтепер ви побачите небо відкритим та ангелів Божих, що підіймаються та спускаються до Людського Сина» (Йоан 1:51)... Сходи символізують собою Ісуса — призначеного Богом Посередника у цьому спілкуванні. Якби Він Своїми заслугами не перекинув міст через прірву, утворену гріхом, ангели, які здійснюють служіння, не змогли б спілкуватися з грішною людиною. Христос з’єднує слабку та безпомічну людину з Джерелом безмежної сили. {ПП 164.4}

Яків пробудився від сну серед глибокої нічної тиші. Сповнене сяйвом видіння зникло. Перед його очима були тільки нечіткі обриси самотніх гір та небо, вкрите сяючими зірками. Але урочисте відчуття присутності Божої не полишало Якова. У цьому самотньому місці Всевишній незримо був поруч. «Справді, Господь перебуває на цьому місці, а я й не знав!.. Це ніщо інше, як дім Божий, це брама небесна». {ПП 165.2}

Наш дім молитви може бути дуже скромним, але Бог приймає його. Якщо ми поклоняємося в дусі, істині й красі святості, він стане для нас небесними ворітьми. Коли ми знову й знову повторюємо уроки чудових Божих діл, коли в молитві й співі висловлюємо сердечну подяку, небесні ангели підхоплюють мелодію, об’єднуючись у хвалі й подяці Богові. Тоді сатанинським силам доводиться відступити. Нарікання й скарги замовкають, і сатана втрачає ґрунт з-під ніг. {ВНО 293.4}

Бог навчає нас, що ми повинні збиратися в Його домі для удосконалення в братерській любові. Тим самим мешканці Землі підготуються до осель, які Христос пішов приготувати для тих, хто любить Його. Там щосуботи й щомісяця вони збиратимуться у святині, щоб об’єднатися в піднесених гімнах, у подяці й хвалі Тому, Хто сидить на престолі, й Агнцеві на віки віків. {ВНО 293.5}