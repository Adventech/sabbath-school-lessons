---
title: 'Більш пізній Вавилон'
date: 01/02/2021
---

626 року до Р. Х. халдей Набопаласар відновив славу Вавилона, ставши його царем і поклавши початок нововавилонській династії, і разом з Мідією взяв участь у поразці Ассирії. Його син, цар Навуходоносор II, завоював і полонив народ Юдеї.

`Як закінчилася історія міста Вавилона? Див. Дан. 5.`

539 року до Р. Х., коли Кир Перський захопив Вавилон і приєднав його до Мідо-Перської імперії (див. Дан. 5), місто назавжди втратило свою незалежність. 482 року до Р. Х Ксеркс I жорстоко придушив повстання Вавилона проти Перського правління. Він зніс статую Мардука, головного бога вавилонян, і, очевидно, зруйнував деякі фортеці та храми.

Олександр Македонський без бою з персами заволодів Вавилоном 331 року до Р. Х. Однак замість того, щоб стати східною столицею імперії, як мріяв Олександр Великий, Вавилон занепав за декілька століть. 198 року н. е. римлянин Септимій Север знайшов Вавилон повністю спустошеним Отже, велике місто припинило своє існування через занепад Сьогодні деякі іракські селяни живуть в окремих частинах цієї давньої місцевості, проте місто не відновлене.

Загибель Вавилона, описана в Ісаї 13, звільнила поневолених Вавилоном нащадків Якова (Ісаї 14:1–3). Це пророцтво здійснилося, коли 539 року до Р. Х. Кир завоював Вавилон Хоч Кир не зруйнував місто, це стало початком кінця Вавилона, і більше він не становив загрози для Божого народу.

Розділ 13-й драматично змальовує падіння Вавилона як прояв Божого суду. Воїни, які захопили місто, представлені посланцями Бога (вірші 2–5), а час суду – «днем Господнім» (вірші 6, 9). Божий гнів настільки могутній, що впливає на зірки, сонце, місяць, небеса і землю (вірші 10, 13).

Порівняйте цю картину із Суд. 5, де в пісні Девори й Барака змальоване наближення Господа: тремтить земля, капає небо, хмари дощать водою (Суд. 5:4). У Суд. 5:20, 21 згадані елементи природи, зокрема й зірки, які ніби борються з чужоземним загарбником.

`Уявіть, що якийсь житель Вавилона під час його розквіту прочитав би пророцтво в Ісаї 13, особливо тексти 19–22. Якими безглуздими та неймовірними здалися б йому ці слова! Які невиконані пророцтва можуть здаватися нам неймовірними сьогодні? Чому нерозумно вважати їхнє виконання неможливим?`

#### Додаткове читання: Вибрані цитати Эллен Уайт

«Несподівано впав Вавилон і зруйнований він!» «Бо прийде спустошник... на Вавилон, вояків його заберуть в полон, їхні луки поламаються, тому що Бог відплати відплатить точно! Я напою доп’яна князів його та мудреців його, правителів його, начальників його та його воїнів, — вони сном вічним заснуть, і не прокинуться, — каже Цар, Господь Саваот Йому ім’я». {ПЦ 351.4}

«Я пастку поставив на тебе, і ти впіймався, Вавилоне, хоч про те й не думав! Тебе знайшли й схопили, бо ти на Господа йшов війною! Господь відчинив своє сховище і виніс звідти знаряддя гніву Свого, бо і в Господа, Бога Саваота, є діло в халдейському краї». {ПЦ 351.5}

«Так говорить Господь Саваот: Сини Ізраїлеві й сини Юдині — усі пригнічені; всі, котрих взято в полон, тримають міцно і не хочуть відпустити. Але Визволитель їхній сильний, — Господь Саваот Його ім’я! Він обов’язково розгляне їхню справу, щоб утихомирити землю, а вавилонських мешканців потривожити». {ПЦ 351.6}

Таким чином, «товстий мур вавилонський» був «аж до основ знищений, і брами високі його вогнем спалені». Так Єгова «бундючність злочинця спинив» і понизив «пишноту халдейської гордості». В результаті Вавилон — «краса царств, оздоба гордості халдеїв» — став подібним до Содому й Гоморри, навіки проклятим місцем. «Ніхто не оселиться там повіки, — говорить богонатхненне Слово, — не буде жити там із роду в рід. Араб там не поставить намета, і пастухи зі стадами не будуть спочивати. Там заляжуть звірі пустині, і будуть доми їхні наповнені совами; там житимуть струсі, і волохачі там стрибатимуть. Завиють шакали в порожніх хоромах його, і гієни — в розкішних палацах». «І зроблю його їжакові оселею та водним багном, і мітлою руїни позамітаю його, говорить Господь Саваот!». {ПЦ 351.7}

Кожному народові, що з’являвся на світовій арені, була дана можливість зайняти певне місце для виконання намірів Святого Стража. Пророцтво передбачило виникнення й розвиток великих світових імперій: Вавилону, Мідо-Персії, Греції та Риму. Як у кожній із цих могутніх імперій, так і в слабших державах історія повторювалася. Кожна з них мала свій час випробування, кожна пережила падіння, занепад слави й могутності. {ПЦ 353.1}

Незважаючи на те, що народи відкинули Божі принципи і цим погубили себе, Божественний вищий задум чітко здійснювався упродовж віків. {ПЦ 353.2}