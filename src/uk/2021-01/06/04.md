---
title: 'Падіння гори «ЦАР»'
date: 02/02/2021
---

Поряд із падінням Вавилона (Ісаї 13), яке звільняє Божий народ (Ісаї 14:1–3), в Ісаї 14:4–23 зображено й образ пихатого царя Вавилона (також див. Мих. 2:4; Авак. 2:6). Поетична та символічна мова уривка зображує, як померлі царі зустрічають свого нового колегу в оселі смерті (вірші 9, 10), де «вистелено… червою» (вірш 11). Такими яскравими метафорами Господь повідомляє гордовитому цареві, що він буде принижений, як і інші горді монархи до нього. Однак це не коментар до теми стану померлих.

`Як можна застосувати слова з Ісаї 14:12–14 до царя Вавилона?`

Вавилонські царі не мали заниженої самооцінки (Дан. 4, 5), та прагнення «уподібнитися Всевишньому» (Ісаї 14:14) перевершує будь-який вияв перебільшеного его. Тоді як царі претендували на тісний зв’язок із богами, вони були їм підвладні. Це щороку яскраво проявлялося на п’ятий день вавилонського новорічного святкування, коли цар повинен був зняти царські знаки й символи влади, перш ніж наблизитися до статуї Мардука, щоб так було підтверджено його право на царювання. Ідея повалення навіть найменшого бога вважалася безумною й самозгубною.

Подібно до Ісаї 14, Єзек. 28 ототожнює зарозумілість, яка піднімається до небес, із правителем міста. Цей опис також перевершує просте змалювання земного монарха, а переплетення з Божественною темою стає ще виразнішим: гордий володар перебував в Едемському саду; це був помазаний херувим-хоронитель на святій Божій горі, досконалий від дня свого створення, аж поки не знайшлося в ньому беззаконня, тому він скинений Богом і зрештою буде знищений вогнем (Єзек. 28:12–18). Специфічні терміни цієї риторики настільки фігуральні, що коли їх застосувати до будь-якої людсько істоти, вони стають безглуздими. Однак тексти Об’явл. 12:7–9 повідомляють нам про могутню істоту, скинену з Небес разом із грішними ангелами. Це сатана, що «обманює весь світ» (Об’явл 12:9) і звабив Єву в Едемі (Бут. 3).

У сатани горда уява: «Ти сказав: “Я Бог, сиджу на Божому престолі в серці морів”, а ти тільки людина, а не Бог, хоч ставив своє серце нарівні з серцем Божим...» (Єзек. 28:2). Його смерть доведе, що він не бог. Сатана загине в озері вогняному (Об’явл. 20:10), щоб більше ніколи не мучити Всесвіт.

`Порівняйте Ісаї 14:13, 14 з Матв. 11:29; Івана 13:5 і Филип. 2:5-8. Що цей контраст говорить нам про характер Бога як порівняти з характером сатани, а також про те, як Бог ставиться до гордості, зарозумілості та самозвеличення?`

#### Додаткове читання: Вибрані цитати Эллен Уайт

Проти Бога повстала істота, яка володіла надзвичайною силою і славою... Люцифер був помазаним херувимом-хоронителем. Він перебував у світлі Божої присутності. Найдосконаліший з усіх створених істот, він першим відкривав Всесвітові Божі плани. Після гріхопадіння Люцифера боротися з силою його омани або викривати його стало надзвичайно важко через те, що він займав високе становище перед Отцем. {ХНС 727.4}

Бог міг би знищити сатану і його прибічників так само легко, як людина може кинути камінець на землю. Але Бог не зробив цього. Повстання не можна було придушити силою. Сила примусу властива лише правлінню сатани. Божі Закони мають зовсім іншу природу. Його правління грунтується лише на доброті, милосерді й любові. Втілення цих принципів у життя має стати основним знаряддям у боротьбі із сатаною. В основі Божого правління — мораль, істина й любов. {ХНС 728.1}

Вчення цієї притчі проілюстроване в особистому ставленні Бога до людей та ангелів. Сатана — неправдомовець. Коли він згрішив на Небесах, навіть вірні ангели не могли повністю зрозуміти його характеру. Ось чому Бог не знищив сатану відразу. Якби Він це зробив, святі ангели не збагнули б справедливості та любові Бога. Сумнів щодо Божої доброти став би тим насінням зла, яке принесло б гіркий плід гріха і горя. Тому родоначальникові зла була дана тимчасова пощада, щоб він міг повністю виявити свій характер. Упродовж довгих віків Бог терпів біль, дивлячись на розвиток зла у світі. Він радше приніс дорогоцінний дар на Голгофі, ніж дозволив, аби хтось був ошуканий зумисним обманом лукавого, бо неможливо виполоти кукіль без ризику вирвати і зерно. Чи не слід і нам бути такими ж терплячими до наших ближніх, яким є Господь неба і землі у Своєму ставленні до сатани? {НУХ 41.1}