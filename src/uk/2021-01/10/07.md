---
title: 'Для подальшого дослідження'
date: 05/03/2021
---

«Христос підніс наші гріхи тілом Своїм на дерево... Чим же тоді є гріх, якщо викуплення не могла здійснити жодна смертна людина? Яке ж прокляття гріха, якщо тільки Бог міг зняти його? Хрест Христа свідчить кожній людині, що відплата за гріх – смерть... О, мабуть, є якась міцна сила, яка зачаровує й сковує моральне сприйняття, роблячи його жорстоким проти впливу Божого Духа» (Е. Уайт. Наше вище покликання. С. 44).

«Закон Божого правління належало возвеличити смертю Єдинородного Сина Божого. Христос поніс провину за гріхи світу. Наша спроможність укладена лише у втіленні і смерті Сина Божого. Він міг переносити страждання, підкріплений Божеством. Він міг страждати до кінця, тому що був без єдиної плями вади або невірності. Христос здобув перемогу заради людства, несучи справедливість покарання. Він забезпечив людям вічне життя, звеличив і прославив Закон» (Е. Уайт. Вибрані вісті. Т. 1. С. 302).

**Питання для обговорення**

`1. Звістка Ісаї 53:7–9 сходить до глибин безодні, зображуючи смерть і поховання Божого Отрока/Раба. Скільки пророчих подробиць, згаданих у цих віршах, виконалося в кінці земного життя Ісуса? Матв. 26:57–75; 27:1-60; Марка 14:53–72; 15:1-46; Луки 22:54–71; 23:1-53; Івана 18:12–40; 19:1-42.`

`2. Ще раз прочитайте другу з наведених цитат Еллен Уайт про те, що смерть Христа звеличила Закон. Про що тут ідеться? Яким чином смерть Господа є доказом незмінності Закону?`

**Висновок.** Розповівши про народження, статус і служіння Спасителя, Ісая в кінці розкриває найбільшу трагедію, яка дарує нам надію: щоб досягти, спасти й зцілити загиблих, нас зокрема, Божий Отрок добровільно поніс на Собі наші гріхи й покарання за них.

#### Додаткове читання: Вибрані цитати Эллен Уайт

У всьому цьому конфлікті зі силами зла над Христом нависла темна тінь, в яку Він повинен був увійти. Він завжди пам’ятав про ціну, яку мав заплатити як викуп за ці душі... Коли Христос воскресив Лазаря, Він знав, що за це життя Йому доведеться заплатити викуп на Голгофському хресті. Кожне здійснене ним звільнення змушувало Його глибоко замислитися. Він повинен був вкусити смерть за кожну людину... Про страждаючих, яких приводили до Христа, сказано: «Він оздоровив їх усіх» (Матв.12:15). Цим Він виявив Свою любов до людських синів. Його чудеса були частиною Його місії... Він знав, як промовляти слово «зцілись», і, лікуючи страждаючого, говорив: «Йди і більше не гріши.» {ЩМП 48.4}

"На Христа, нашого Заступника і Викупителя, були покладені гріхи всіх нас. Він був зарахований до злочинців, щоб спасти нас від осудження Закону. Вина всіх нащадків Адама гнітила Його серце. Огида Бога до гріха, Його страшний гнів проти беззаконня наповнювали серце Його Сина скорботою. Усе Своє життя Христос проголошував грішному світові Добру вістку про милосердя і вибачну любов Отця. Він завжди підкреслював, що спасіння можливе навіть для найзапеклішого грішника. Але тепер під непомірним тягарем вини усього людства Він не міг бачити співчутливого обличчя Небесного Отця. У годину найжорстокіших мук Спаситель був позбавлений Божественної присутності, і це викликало в Його серці таку скорботу, якої не могла б знести жодна людина. Душевні муки були настільки сильними, що Він майже не відчував фізичного болю. {ХНС 721.1}

Своїми страшними спокусами сатана краяв серце Христа. Спаситель не міг бачити, що чекає Його за порогом смерті. Чи вийде Він із гробу Переможцем? Ніщо не говорило про те, що Отець приймає Його жертву. Усвідомлюючи, яким огидним є гріх для Бога, Христос боявся, що буде навіки розлучений з Отцем. Він відчував муку, якої зазнає кожний грішник, коли Господь уже не буде заступатися за людський рід. Саме усвідомлення гріха, який Він узяв на Себе і який накликав на Нього гнів Отця, зробило такою гіркою чашу Його страждань і розірвало серце Божого Сина. {ХНС 721.2}"