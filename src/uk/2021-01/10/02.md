---
title: 'Випробувальна істина Ісаї'
date: 28/02/2021
---

Якби Ісая мав намір тільки передати інформацію, він би відразу виклав усі деталі щодо Месії. Однак щоб навчити переконати й надати своїй аудиторії можливість зустрітися з рабом Господнім, пророк створює твір, багатий на теми, які повторюються в симфонічній формі. Він відкриває Божу вістку крок за кроком, щоб кожен аспект був сприйнятий у його зв’язку із загальною картиною. Ісая – художник, чиїм полотном є душа його слухача.

`Прочитайте Ісаї 50:4-10. Узагальніть, про що повідомляють ці тексти. Яким ви бачите Ісуса в цьому пасажі?`

В Ісаї 49:7 ми виявили, що Раб Господній – погорджений і обриджений, раб володарів, але «побачать царі, і князі повстають, — і поклоняться». А в Ісаї 50 ми дізнаємося, що долина страждань глибша для цього чуйного Вчителя, Чиї слова зміцнюють змученого (Ісаї 50:4). Шлях до виправдання проходить через фізичне насильство (Ісаї 50:6).

Для нас, які живуть у сучасній західній культурі, це звучить жахливо. Однак у культурі стародавнього Близького Сходу честь для людини та її близького кола була питанням життя і смерті. Якби ви когось образили або принизили, вам потрібно було би знайти надійний захист; за найменшої можливості потерпілий і/або його клан неодмінно помстилися б.

Цар Давид напав на землю аммонітян і завоював її (2 Сам. 10:1-12), тому що її цар просто «взяв Ганун Давидових слуг, та й оголив половину їхньої бороди, та обрізав їхню одежу наполовину, аж до сидіння їх, та й відпустив їх» (2 Сам. 10:4). Проте в Ісаї 50 люди вражають Раба, боляче виривають волосся з Його бороди і плюють Йому в обличчя. Що робить ці дії конфліктом міжнародного, космічного масштабу, так це те, що Жертва – Посланник Божественного Царя царів. Фактично порівнюючи Ісаї 9:5, 6 і Ісаї 11:1-16 з іншими уривками про Раба, ми виявляємо, що Раб – це Цар, могутній Спаситель! Проте, маючи всю силу і славу, Він, з якоїсь немислимої причини, не рятує Самого Себе! Така поведінка настільки дивна, що люди не повірили в це. Біля хреста Ісуса керівники народу знущалися з Нього: «Інших спасав, тож нехай спасе і Себе Самого, якщо Він Христос, Божий Обранець!» (Луки 23:35); «Нехай зійде тепер з хреста – і повіримо в Нього» (Матв. 27:42).

`Прочитайте тексти Ісаї 50:4–10. Сформулюйте й запишіть духовні принципи, які містяться тут, які слід застосувати в нашому житті. Погляньте на себе у світлі складеного списку. Які сфери ви могли б поліпшити? Якщо ви впали духом, продовжуйте вивчати урок цього тижня.`

#### Додаткове читання: Вибрані цитати Эллен Уайт

«Син Людський прийшов не для того, щоб служили Йому, а щоб послужити» (Матв.20:28). Він жив, мислив і молився не для себе, а для інших. Щоранку, після проведених з Богом годин, Він виходив до людей, несучи їм небесне світло. Щодня Він одержував нове хрещення Святим Духом. У ранні години нового дня Господь пробуджував Його зі сну, і Його душа й уста помазувалися благодаттю, щоб Він міг наділити нею інших. Він одержував нові слова з Небесних осель, аби вчасно сказати їх знеможеним і пригнобленим. «Господь Бог Мені дав, — сказав Він, — мову вправну, щоб уміти зміцнити словом змученого, Він щоранку пробуджує, збуджує вухо Мені, щоб слухати, мов учні» (Ісаї 50:4). {НУХ 88.1}

Наш Спаситель залишив небесну вітчизну, щоб принести Своїм ворогам хліб життя. Від ясел до могили Він зустрічався лише з наклепами і переслідуваннями, але відповідав на них всепрощаючою любов’ю. Через пророка Ісаю Він сказав: «Плечі Мої віддав Я тим, які Мене били; щоки мої тим, які бороду в Мене рвали; обличчя Мого не відвертав Я від плювків та глузування». (Ісая 50:6). {НПЩЖ 55.4}

Удар, спрямований на нього, впаде на Спасителя, Котрий оточує його Своєю присутністю. Усе, що б з ним не трапилося, приходить через Христа. Йому не потрібно противитися злому, бо Христос — його захист. Ніщо не може торкнутися його, якщо Господь не дозволить, і усе, що є допущене, «допомагає на добро тим, хто любить Бога» (Римл.8:28). {НПЩЖ 56.1}

«Інших спасав, а Себе не може спасти!» (Марка 15:31). Саме через те, що Христос не забажав спасти Себе, грішник здобув надію на Божественні прощення і благовоління. Якби, виконуючи Свою місію зі спасіння грішника, Христос зазнав невдачі або розчарувався, тоді кожен син і кожна дочка Адама втратили б останню надію. Усе життя Христа було життям самозречення і самопожертвування. {ЦДБ 234.2}

О, як сильно прагнув Христос спасти загублених! Його тіло, розп’яте на хресті, не применшило Його Божественності, Його Божественної сили спасати завдяки принесенню цього тіла в жертву за всіх, хто прийме Його праведність. Помираючи на хресті, Він замістив грішника, переносячи вину з грішника на Себе, якщо грішник вірить у Нього як свого особистого Спасителя. {ЦДБ 234.3}