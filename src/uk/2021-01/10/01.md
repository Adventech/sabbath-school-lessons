---
title: 'Чинячи немислиме'
date: 27/02/2021
---

### Біблійні тексти для дослідження
Ісаї 50:4-10; 52:13-53:12; 53:3-9; 53:10-12.

> <p>Пам’ятний вірш</p>
> «А Він був ранений за наші гріхи, за наші провини Він мучений був, — кара на Ньому була за наш мир, Його ж ранами нас уздоровлено!» (Ісаї 53:5).

Лоф Фук, китайський християнин, був сповнений співчуття до співвітчизників, які стали рабами на африканських шахтах. Він хотів дати їм надію Євангелія, але як можна було потрапити до них? Лоф вирішив продати себе на п’ять років у рабство. Його відвезли до Демерари, де він тяжко працював на шахтах і розповідав про Ісуса тим, хто працював разом з ним

Лоф Фук помер, але перед цим 200 чоловік позбулися безнадійності, прийнявши Ісуса як свого Спасителя.

Яка дивовижна самопожертва заради інших! Який приклад

Зробивши немислиме, тобто «прийнявши образ раба» (Филп. 2:7), Ісус також досягнув недосяжного – вас, і мене, і весь світ, який погруз у беззаконні й був загублений у прірві гріха.

Протягом тижня ми будемо розмірковувати про цю неймовірну подію, передбачену за сотні років до її здійснення.

#### Додаткове читання: Вибрані цитати Эллен Уайт

План нашого викуплення визрів не після гріхопадіння Адама. Він був «об’явленням таємниці, що від вічних часів була замовчана…» У ньому розкриті принципи, котрі споконвіку були основою Божого престолу. Від самого початку Бог і Христос знали про відступництво сатани і падіння людини через оманливу силу відступника. Бог не визначив наперед існування гріха, але передбачив його виникнення і вжив заходів, щоб зустріти цю критичну ситуацію. Наскільки ж сильною була Його любов до світу, що Він погодився віддати Свого Єдинородного Сина, «щоб кожний, хто вірить у Нього, не загинув, але мав життя вічне»! {ХНС 10.1}

Це була добровільна жертва. Ісус міг би залишитися біля Отця, оточений славою небес, приймаючи шану від ангелів. Але Він зволів віддати Свій скіпетр у руки Отця і зійти з престолу Всесвіту, щоб понести світло тим, які поринули в темряву, і дати життя тим, хто гине. {ХНС 10.3}

Вперше отрок Ісус бачив храм, священиків у білому одязі, котрі звершували урочисте служіння. Він бачив на жертовнику закривавлену жертву. Разом з усіма Він схилявся у молитві в той час, як хмара пахощів здіймалася до Бога. Він був свідком обрядів пасхального богослужіння, що справляло неабиякий вплив. З кожним днем їхнє значення ставало для нього все зрозумілішим. Ритуал жертвоприношення, здавалося, мав безпосереднє відношення до Його життя. Нові, до цього часу ще незвідані почуття зароджувались у Його душі. Мовчазний, заглиблений у роздуми, Він, здавалось, вирішував якусь важливу проблему. Спасителеві відкривалася таємниця Його місії. {ХНС 58.1}

Павло показав, як тісно Бог поєднав служіння жертвоприношення з пророцтвами про Того, Хто як ягня мав бути проваджений на заколення. Месія повинен був віддати Своє життя як «жертву за гріх». Спрямовуючи свій погляд крізь віки на спокутну жертву Спасителя, пророк Ісая засвідчив, що Агнець Божий «на смерть віддав душу Свою, і з злочинцями був порахований, хоч гріх багатьох Сам носив і заступався за злочинців» (Ісаї 53:7, 10, 12). {ДА 156.3}

Спаситель, про Якого говориться у пророцтві, мав прийти не як земний цар задля звільнення єврейського народу від земних гнобителів, а як звичайна людина, щоб жити в бідності й покорі, а потім бути зневаженим, відкинутим та вбитим. Спаситель, про Якого провіщав Старий Завіт, повинен був принести Себе в жертву за грішне людство, виконавши таким чином усі вимоги порушеного Закону. У Ньому символи жертвоприношень повинні були зустрітися з реальністю, а Його смерть на хресті повинна була надати змісту всій системі єврейських богослужінь. {ДА 156.4}