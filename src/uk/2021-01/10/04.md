---
title: 'Хто повірив?'
date: 02/03/2021
---

В Ісаї 52:13 Божий Отрок високо звеличений, однак наступний вірш без жодного попередження описує Його зовнішність настільки спотвореною, що в Ньому неможливо упізнати одного із «синів людських». Новий Завіт описує чинники, які спотворили зовнішність Ісуса, зокрема бичування, терновий вінець, розп’яття на хресті, але найбільше – покладені на Нього гріхи людства. Гріх ніколи не визначався як щось природне для людини, і, несучи його, «Син людський» став несхожим на людину.

Порівняйте цей опис з історією Йова, який раптово втратив становище людини, яка володіє великим багатством, честю, владою, і став жалюгідним, знедоленим мучеником, що сидить на землі в попелі й шкребе черепком свої рани (Йова 1, 2). Контраст був настільки великий, що навіть друзі Йова не відразу впізнали його (Йова 2:12). Виникають запитання: чому страждав Йов? Чому повинен був страждати Божий Месія? Він теж не заслужив цього. Обидва невинні. Чому ж вони страждають?

`Прочитайте біблійні вірші на сьогодні й випишіть вислови де йдеться про невинних, які страждають за винних. Яку важливу вістку ми знаходимо в цих віршах для себе?`

Поміркуйте над питаннями, які звучать в Ісаї 53:1. Ці питання підкреслюють виклик – вірити в неймовірне (порівняйте з Івана 12:37-41) – і пропонують нам налаштуватися перед тим як почути продовження історії. Однак питання також містять у собі й заклик. У цьому контексті паралель між двома питаннями відкриває нам, що Боже рамено – сила спасіння –(порівняйте з Ісаї 52:10) відкрита для тих, хто повірить почутому. Чи хочете ви випробувати Божу спасенну силу? Тоді вірте тому, що почули

`Уважно прочитайте Ісаї 53:6. Яка особлива звістка міститься в тексті? Що він повідомляє особисто вам, щоб дати вам надію, незважаючи на колишні гріхи й помилки?`

#### Додаткове читання: Вибрані цитати Эллен Уайт

Не говоріть про те, що вам бракує віри, про свої печалі і страждання. Подібні слова приносять насолоду спокусникові. Розповідаючи про сумне і похмуре, ви прославляєте його. Ми не повинні затримувати свою увагу на великій силі сатани, якою він намагається перемогти нас. Часто ми віддаємо себе в його руки, бо говоримо про його силу. Розповідаймо краще про велику силу Бога, здатну об’єднати всі наші інтереси з Його інтересами. Говоріть про незрівнянну силу Христа, оповідайте про Його славу. Усе Небо зацікавлене в нашому спасінні. Ангели Божі — тисячі тисяч і десятки тисяч по десять тисяч — уповноважені служити тим, які мають успадкувати спасіння. Вони оберігають нас від зла, відтісняють сили темряви, що намагаються знищити нас. Хіба ми не маємо підстави бути вдячними навіть тоді, коли на нашому шляху з’являються явні труднощі? {СЗ 187.3}

Наш Господь говорить: ... пам’ятай, що Я помер за тебе. Коли тебе гноблять і переслідують, гонять і засмучують за Моє ім’я та Євангеліє, пам’ятай про Мою любов, настільки велику, що заради тебе Я віддав Своє життя. Якщо твої обов’язки видаються надто суворими і складними, а тягар — надто важким, пам’ятай, що заради тебе Я перетерпів хрест, не зважаючи на сором і біль. Коли тебе лякають тяжкі випробування, пам’ятай, що твій Спаситель живий, щоб заступатися за тебе. {ХНС 631.1}

Ми ніколи не повинні забувати про це, натомість завжди пам’ятати про любов Ісуса та силу її впливу.... Людські душі не можуть поєднатися з Богом інакше, як тільки через Христа. Любов і єдність між братами зцементовані й увічнені любов’ю Ісуса. Лише смерть Христа змогла зробити Його любов дійовою для нас. Тільки завдяки смерті Спасителя ми можемо з радістю чекати Його Другого приходу Жертва Ісуса — основа нашої надії. На цьому зосереджується наша віра. {ХНС 631.3}