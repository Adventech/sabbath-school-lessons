---
title: 'Пісня про стражденного отрока/раба'
date: 01/03/2021
---

Уривок Ісаї 52:13–53:12, відомий як «Пісня про Стражденного Отрока/ Раба», стверджує репутацію Ісаї як «євангельського пророка». Гармоніюючи з перевагою Євангелія, ця Пісня піднімається над іншими літературними творами. Хоч вона захопливо коротка, кожна фраза наповнена глибокого сенсу, що відкриває суть Божого неосяжного прагнення спасти людей, які загрузли й загублені в гріху.

Це не «духовне молоко» книги Ісаї. Він уже приготував свою аудиторію, розвиваючи Месіанську тему з перших частин книги Описуючи в загальних рисах життя Месії на Землі, пророк почав із Його зачаття й народження (Ісаї 7:14), представив Його як Божественного Царя з роду Давида (Ісаї 9:5, 6), розробив тематику Його діянь щодо відновлення Ізраїлю (Ісаї 11:1–16) і зобразив покірне служіння звільнення від несправедливості та страждань (Ісаї 42:1–7). Потім Ісая показав, що велика драма Месії включає в себе контраст: трагедія перед звеличенням (Ісаї 49:1–12; 50:6–10). Тепер «Пісня про Стражденного Отрока» занурюється в глибину трагедії.

`Ще раз прочитайте розділи, згадані в попередньому абзаці, заглиблюючись у повідомлення про Месію Ісуса. Як ці розділи готують нас до прийняття вістки, яка міститься в розділах 52 і 53? Чи, може, вони просто посилюють приголомшливе враження від 52-го і 53-го розділів?`

`Уривок Ісаї 52:13-53:1 — це вступ до Пісні, яка містить разючий контраст: Отрок буде успішним і піднесеться, але Його образ буде спотворений до невпізнання. Хто може в це повірити?`

Тексти Ісаї 53:2, 3 розпочинають болісний спуск від походження і простої зовнішності Отрока до Його страждань і відкидання. Вірші 4–6 роблять паузу, щоб пояснити: Його страждання – це насправді наше покарання, яке Він несе на Собі, щоб зцілити нас. Тексти 7–9 продовжують описувати сходження невинного Отрока до Його могили.

У віршах 10–12 Отрок піднімається до піднесеної нагороди, передбаченої на початку Пісні (Ісаї 52:13), при цьому відкривається істина, що Його жертва заради спасіння інших є волею Божою.

Порівняйте цю Пісню з описом спуску та підйому в Филп. 2:5–11, де спочатку Ісус названий образом Божим, а потім розповідається, як Він принизив Себе Самого, прийнявши образ раба, уподібнившись до людей; упокорив Себе навіть до смерті, і до найбільш принизливої з усіх смертей – хресної. Тому Бог високо звеличив Його, щоб кожен визнавав Його Господом (порівняйте з Ісаї 49:7).

`Прочитайте Ісаї 52:13–53:12. Запишіть усе сказане в Пісні про те, що Ісус зробив для нас. Подумайте: що ці діяння означають для нас?`

#### Додаткове читання: Вибрані цитати Эллен Уайт

Христос особливо гостро відчував Свою ганьбу і безчестя. Він переживав це з глибокою гіркотою, оскільки відчував це набагато глибше і гостріше за нас. Його природа була набагато вищою і святою, ніж природа грішного людського роду, заради якого Він пішов на страждання і хресні муки. Він був величчю Неба, Він був рівним з Отцем, Він був керівником ангельських воїнств, але помер за людину такою смертю, яка понад усі інші була відзначена ганьбою і неправдивими звинуваченнями. О, якби зарозумілі людські серця могли зрозуміти це! О, якби вони осягнули значення викуплення і прагнули пізнавати лагідність і покору Ісуса!.. {ЩМП 348.4}