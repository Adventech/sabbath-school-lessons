---
title: 'Спроба перешкодити намірам царя'
date: 11/01/2021
---

Коли Ахаз обмірковував можливі варіанти, як упоратися із загрозою, що походила від Ізраїлю і Сирії, Бог знав те, чого не знав він. По-перше, саме Господь допустив цю проблему, щоб дати царю урок і напоумити його (2 Хронік 28:5, 19). До того ж, хоча звернення до Тіґленат-Пілʼнесера по допомогу здавалося логічним і привабливим з людського погляду, Бог знав, що це призведе до підпорядкування царства Давидового, Юдеї, іншій державі, з-під гніту якої вона вже ніколи не зможе звільнитися.

Ставки були занадто високі, тому Господь послав Ісаю назустріч царю (який, очевидно, оглядав систему водопостачання Єрусалиму на випадок облоги), щоб переконати його не звертатися до правителя Ассирії.

`Чому Бог наказав Ісаї взяти із собою свого сина Шеар-Яшува? Ісаї 7:3.`

Мабуть, Ахаз злякався, коли Ісая вітав його і представив свого сина, якого звали «Останок повернеться». Що це за Останок? Повернеться звідки? Оскільки хлопчик був сином пророка, його ім’я звучало як зловісне пророкування від Бога про поневолення народу. Однак воно також говорило про повернення до Бога в покаянні (дієслово «повернутися» має значення і «покаятися»). Боже послання до Ахаза було таким: вістка залежить від того, що ти сам у неї вкладеш! Відвернися від гріхів або йди в полон, а з полону повернеться Останок. Рішення за тобою!

`Як саме Божа вістка стосувалася ситуації, у якій перебував цар? Ісаї 7:4-9.`

Загроза, що походила з боку Сирії та Ізраїлю, минула б, і Юдея була би врятована. Ворожі сили, які здавалися Ахазові величезними вогнедишними вулканами, в очах Божих були тільки двома кінцями димлячих головешок (Ісаї 7:4). Не було потреби Ахазу звертатися до Ассирії по допомогу.

Однак, щоб прийняти правильне рішення, Ахазові слід було довіряти Богу та Його обітниці. Аби встояти, потрібно було повірити (Ісаї 7:9). Слова «вірити» і «встояти» в єврейській мові мають один корінь, від якого також походить слово «істина» (те, чому можна довіряти), а також слово «амінь» (підтвердження того, що істинне, гідне довіри). Ахазу потрібно було вірити, щоб стати гідним довіри, а також сподіватися щоб стати надійним.

`Прочитайте останню частину вірша Ісаї 7:9. Чому віра та довіра настільки важливі, аби «встояти»? Встояти в чому? Як цей принцип можна застосувати в житті християнина?`

#### Додаткове читання: Вибрані цитати Эллен Уайт

Нам потрібно опанувати науку християнства — науку, настільки глибшу, ширшу й вищу за будь-яку земну науку, наскільки небо вище від землі. Розум слід дисциплінувати, навчати й виховувати, оскільки, звершуючи служіння для Бога, нам доведеться робити те, що суперечитиме нашим уродженим нахилам. Успадковані й набуті прагнення до зла мають бути переможені. Часто буває необхідно зректися виховання й освіти, отриманих упродовж життя, задля того, щоб стати учнем у школі Христа. Необхідно виховувати свої серця так, щоб вони були непохитними в Богові. Ми повинні сформувати такий спосіб мислення, який допоможе нам опиратися спокусі. Потрібно навчитися спрямовувати свій погляд угору. Ми маємо засвоїти принципи Божого Слова, котрі високі, як небо, і сягають вічності, та впроваджувати їх у своє щоденне життя. Кожний учинок, кожне слово, кожна думка повинні узгоджуватися з цими принципами. Усе необхідно підпорядкувати Христу та привести в гармонію з Ним. {СЗ 356.3}

Справжній послух іде від серця. Він виникає в серці під впливом Христа. І якщо ми не опираємося цьому впливові, то Він настільки зіллється з нашими думками і цілями, так узгодить наші серця і думки зі Своєю волею, що, підкоряючись Йому, ми будемо виконувати не що інше, як свої бажання. Очищена й освячена воля людини знайде найбільше задоволення в служінні Йому. Якщо ми пізнаємо Бога так, як нам це дано згори, тоді наше життя стане прикладом безперервного послуху. Завдяки правильному розумінню Христа і спілкуванню з Богом, ми починаємо ненавидіти гріх. {ХНС 639.5}

Хто заспокоює своє порочне сумління думкою про те, що зможе зійти з гріховного шляху, варто йому лише цього захотіти; хто сподівається, що може легковажити закликами милості, не ризикуючи стати несприйнятливим до них, той чинить це, наражаючись на велику небезпеку для себе. Віддавшись великому бунтівникові, вони гадають, що в хвилину крайньої потреби, коли будуть оточені з усіх боків небезпеками, зможуть обрати собі іншого вождя. Однак це вже не легко зробити. їхній характер виявляється настільки повно сформованим під впливом виховання, досвіду та поблажливого ставлення до гріха, що в той критичний час вони вже не зможуть придбати подобу Ісуса... але оскільки світло вже довгий час відкидалось і зневажалось, то врешті-решт воно буде забране. {ПП 245.1}