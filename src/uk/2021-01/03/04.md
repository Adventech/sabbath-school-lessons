---
title: 'Ще один шанс'
date: 12/01/2021
---

Ахаз не дослухався до заклику Ісаї повірити, тому Бог милостиво дав царю другий шанс, пропонуючи йому просити ознаку, щоб «зійти глибоко до шеолу, або зійти високо догори!» Ісаї 7:11 (в оригіналі «нижче пекла або вище небес»). Тут ми знаходимо одне з найбільших запрошень до віри, будь-коли даних людині. На відміну від лотерей і розіграшів, Бог не дописав знизу дрібним шрифтом обмеження. Бог навіть не обмежив Свою пропозицію половиною царства, як це робили земні правителі, коли досягали вищої межі своєї щедрості (див. Естер 5:6; 7:2; Марка 6:23). Господь був готовий віддати скарби неба або землі заради цього грішного царя, аби він тільки повірив! Як ознаку Ахаз міг би попросити гору золота чи стільки солдатів, скільки піску в Середземному морі.

`Прочитайте текст Ісаї 7:12. Чому Ахаз відреагував саме так?`

На перший погляд, відповідь Ахаза здається благочестивою і поважною. Він не бажає спокушувати Господа, як це робили ізраїльтяни століттями раніше під час мандрів пустелею (Вих 17:2; П. Зак. 6:16). Однак різниця полягала в тому, що Сам Бог запропонував випробувати Його (порівняйте Мал. 3:10) Господу було б приємно, якби цар прийняв Його неймовірно щедрий дар, а не випробовував Його терпіння. Проте Ахаз навіть не хотів дозволити Богу допомогти йому повірити. Він міцно зачинив на засув двері свого серця перед вірою.

`Прочитайте Ісаї 7:13. Про що тут говорить Ісая?`

Пророк підкреслив: відмовляючись випробувати Бога, щоб нібито не обтяжувати Його, Ахаз Його якраз і обтяжив. Однак найбільше тривожить у цьому вірші вислів Ісаї «Бога мого», на відміну від вірша 11, де пророк пропонує царю просити знака від «Господа Бога твого». Відмовившись від Божественної пропозиції, Ахаз відкинув Бога – «Бога свого». Тепер Бог був тільки Богом Ісаї, але не Ахаза.

`Як у сьогоднішньому уроці розкривається тема поблажливості Бога і Його бажання привести кожного з нас до спасіння? Що цей урок відкриває нам про сліпоту і жорстокість людського серця, не посвяченого Богу повністю? Як ви думаєте, якби Господь дав Ахазу будь-яку ознаку, яку той попросив би, чи повірив би тоді Ахаз? Поясніть свою відповідь.`

#### Додаткове читання: Вибрані цитати Эллен Уайт

«Чоловік дивиться на лице, а Господь дивиться на серце» (1Сам.16:7) — на людське серце з усіма суперечливими почуттями радості та смутку, таке непостійне й норовливе, в якому так багато нечистоти і неправди… Бог знає, що керує людським серцем, його намірами і цілями. Ідіть до Нього, якою б заплямованою не була ваша душа. Подібно до псалмиста, відкрийте її потаємні куточки перед Його всепроникливим зором, щиро благаючи: «Випробуй, Боже, мене, — і пізнай серце моє, досліди мене, — і пізнай мої задуми, і подивись, чи не йду я дорогою злою, і на вічну дорогу мене попровадь» (Псал.138:23—24). {ДХ 25.2}

Зрозумівши потворність гріха і справжній свій стан, не впадайте у відчай, бо саме грішників прийшов спасти Христос. Нам не потрібно примиряти Бога із собою, адже — о, незбагненна любов! — «Бог у Xpucmi примирив із Собою світ» (2Кор.5:19). Ніжною любов’ю Бог привертає до Себе серця Своїх заблудних дітей. Ніхто із земних батьків не буває таким терплячим до недоліків і помилок своїх дітей, як Бог до тих, кого Він прагне спасти. Ніхто не може ніжніше умовляти грішника, ніж Він. Жодна людина не здатна на це. Усі Його обітниці, всі застереження є виразом безмежної Божої любові. {ДХ 26.1}

За своєю природою ми егоцентричні, уперті і самовпевнені. Але засвоївши науку, котрої нас бажає навчити Христос, ми стаємо спільниками Його природи і відтоді живемо Його життям. Чудовий приклад Христа, незрівнянна ніжність, з якою Він поділяв почуття інших, плачучи з тими, що плачуть, і радіючи з тими, що радіють, повинен справити глибокий вплив на характер усіх Його щирих послідовників. Словами і вчинками доброти вони намагатимуться полегшити шлях для втомлених ніг. {СЗ 106.4}

Навколо нас перебувають нещасні душі. Ми можемо знайти їх усюди. Будемо ж розшукувати цих страждальців та зміцнювати їх словом для розради їхніх сердець. Будемо ж завжди каналами, через які течуть відсвіжувальні води співчуття. {СЗ 106.6}