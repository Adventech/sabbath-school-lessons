---
title: 'Коли твій світ руйнується'
date: 09/01/2021
---

### Біблійні тексти для дослідження
Ісаї 7:1-14.

> <p>Пам’ятний вірш</p>
> «Якщо ви не повірите, то не встоїте» (Ісаї 7:9).

Одного разу в суботу Конні та Рой поверталися додому з церкви. Коли вони під’їжджали до будинку, дорогу їм перебігло, гарячково розмахуючи крильцями, одне з їхніх курчат.

Подружжя зрозуміло: щось трапилося. Птахи мали перебувати в безпеці у своєму сараї. Озирнувшись навкруги, вони побачили, що сталася трагедія. Маленький сусідський песик на прізвисько Бетховен, який утік зі свого двору, сидів біля озера і тримав у зубах Дейзі, їхню гарну курочку-несучку з пухнастими білими пір’їнками на хвостику. Конні відібрала Дейзі, але було занадто пізно. Її улюблениця з покаліченою шийкою незабаром померла в неї на руках. Конні сиділа надворі, тримаючи мертвого птаха, і гірко плакала.

Свійське птаство теж було дуже занепокоєне. Великий білий качур на прізвисько Пузатик побачив, що Конні тримає Дейзі, і, схоже, вирішив, що саме господиня вбила курочку. Тому протягом кількох тижнів щоразу, коли він бачив Конні, люто нападав на неї, боляче щипаючи сильним дзьобом. Іноді важко зрозуміти, хто твій друг, а хто ворог.

Цього тижня ми будемо досліджувати життя юдейського царя, у якого була схожа проблема, і спробуємо зрозуміти, чому він зробив неправильний вибір.

#### Додаткове читання: Вибрані цитати Эллен Уайт

Коли Божий народ знову повернувся до своїх лихих доріг, Господь дозволив, щоб филистимляни — могутні вороги — пригноблювали його. Протягом багатьох років цей жорстокий войовничий народ не переставав докучати Ізраїлеві, а часом навіть повністю підкоряв його. Змішавшись з цими ідолопоклонниками, беручи участь у язичницьких розвагах і поклонінні, Ізраїль, здавалось, повністю пройнявся їхнім духом та інтересами. Пізніше ці удавані друзі ізраїльтян стали найзапеклішими ворогами, намагаючись будь-якими засобами знищити Ізраїля. {ПП 540.1}

Подібно до ізраїльтян, християни надто часто піддаються впливові світу, приймають його принципи й звичаї, щоб зберегти дружні стосунки з нечестивими, але, врешті-решт, виявиться, що ці так звані друзі є найнебезпечнішими ворогами. Біблія ясно навчає, що між Божим народом і світом не може бути нічого спільного. «Не дивуйтеся, браття мої, коли світ вас ненавидить!» (1Йоан 3:13). Наш Спаситель підбадьорює: «Коли вас світ ненавидить, знайте, що Мене він зненавидів перше, ніж вас» (Йоан 15:18). Сатана під маскою дружби діє через нечестивців, щоб звабити Божий народ до гріха і розлучити його з Богом; а коли той залишається без захисту, він використовує своїх агентів, щоб повстати проти нього і повністю знищити. {ПП 540.2}

"Якою відданою була дружба Спасителя з Петром! Яким співчуттям наповнене Його застереження! Однак це застереження викликало протест. У своїй самовпевненості Петро твердо заявив, що ніколи не зробить того, про що застерігав Христос. «Господи, з Тобою я готовий іти і до в’язниці, й на смерть», — сказав він (в. 33). Його самовпевненість обернулася для нього падінням. Давши привід сатані спокусити його, Петро впав під тиском хитрощів підступного ворога. Коли Христос найбільше потребував Петра, той став на бік ворога і відкрито зрікся Господа... {ЦДБ 258.3}

Хто усвідомлює свою слабкість, той довіряє силі, вищій за себе. Коли такі люди споглядають Бога, сатана не має влади над ними. Але, довіряючи собі, вони зазнають поразки. Будемо пам’ятати: якщо ми не звертаємо уваги на дані нам Богом застереження, нас очікує падіння. Христос не спасає від ран тих, хто добровільно стає на територію ворога. Він дозволяє самовпевненій людині, котра діє так, неначе знає більше за Господа, прямувати далі, покладаючись на свої уявні сили. Наслідком цього будуть страждання, понівечене життя, а часом і смерть. {ЦДБ 258.4}