---
title:  Місіонерська історія
date:   15/01/2021
---

#### ЧЕРВОНА БІБЛІЯ В РІЧЦІ
_Ендрю Мак-Чесні_

Тороні Кумар, житель віддаленого села на південному-сході Бангладеш, був так схвильований, коли отримав поштою Біблію в гарній червоній палітурці. Біблія була подарунком за успішне закінчення біблійних курсів. Проте Тороні мав бути обережним.

Його батько дуже шанував релігійні традиції своєї сім’ї, і йому б не сподобалося, що його син тепер має Біблію. Однак Тороні не хвилювався про це. Він вивчав біблійні уроки щоночі, коли його батьки спали, і тепер також збирався читати Біблію ночами. План, здавалося, був успішним.

Удень Тороні пас корів батька, а вночі чекав, коли його батьки заснуть, щоб з нетерпінням увімкнути ліхтарик і знову читати про Бога.

Одного разу вночі батько застав Тороні за читанням Біблії й дуже розізлився. Наступного дня, коли юнак пішов у справах, батько викинув Біблію у каламутні води річки Ченгі.

Тороні був убитий горем, коли помітив, що його Біблія зникла. Він одразу зрозумів, що сталося.

Що вдіяти? Він не мав змоги купити собі іншу Біблію. Біблійна школа, імовірно, не надішле йому другий екземпляр. Однак хлопець хотів дізнатися про Бога більше.

Минув деякий час. Одного разу Тороні купався в річці Ченгі й побачив серед пластикових пляшок та іншого бруду у воді незвичайний червоний предмет. Він підплив ближче, простягнув руку і схопив його. Юнак не міг повірити своїм очам, але це була його Біблія в червоній палітурці.

Тороні поклав книгу на траву сохнути під пекучим сонцем. Минуло чотирнадцять днів, перш ніж Біблія повністю обсохла. Після цього юнак знову продовжив її читати. Любов до Бога зростала.

Незважаючи на ризик знову розсердити батька, Тороні не міг приховувати любов до Бога. Він розповів іншим селянам про Бога червоної Біблії, котра не тоне в річці. Вражені його свідченням, жителі села захотіли дізнатися більше. Сьогодні більшість із них, зокрема й багато родичів Тороні, поклоняються Богові червоної Біблії.