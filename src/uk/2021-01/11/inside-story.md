---
title:  Місіонерська історія
date:   12/03/2021
---

#### ВПРЯЖЕНА ПІД ЧУЖЕ ЯРМО
_Чанг Цзен-Мей_

Я не хотіла виходити заміж за свого чоловіка, оскільки була вихована в Адвентистській церкві й належала до іншої християнської деномінації в Південному Тайвані. Проте наші батьки хотіли, щоб ми одружилися, і ми змушені були послухати їх. Тому я сказала моєму майбутньому чоловіку Мін-Хуану: «Ми можемо одружитися, але я не зміню своєї релігії». Він не заперечував.

Однак потім, коли ми почали обговорювати весілля, у нас виникли суперечки. Я хотіла, щоб воно відбулося в Адвентистській церкві, проте він сказав:

— Ні! Я чоловік, і тому весілля повинно бути в моїй церкві.

Я намагалася знайти компроміс.

— Тоді проведімо вінчання на природі, — запропонувала я, — але вінчати нас повинен адвентистський пастор.

Ми довго сперечалися. Урешті-решт я сказала:

— Якщо нас вінчатиме пастор твоєї церкви, то я не вийду за тебе заміж.

Він порадився зі своєю матір’ю, і вона дала дозвіл на те, щоб нас вінчав адвентистський пастор. Проте в неї був таємний план. Вона думала, що я приєднаюся до їхньої віри після весілля. Також вона хотіла, щоб я вплинула на її сина, котрий вживав алкоголь.

Я, як і раніше, не хотіла виходити заміж за іновірця й сказала Мін-Хуану про це. Та на той момент про весілля знало все село, тому якщо ми скасуємо його, то зганьбимо наші сім’ї.

Мін-Хуан став адвентистом. За місяць до весілля він пройшов біблійні заняття й уклав заповіт з Богом. Я ніколи не забуду цього дня. Він плакав, виходячи з води, тому що хотів одружитися, але не хотів залишати своє колишнє гріховне життя.

Упродовж перших семи місяців нашого шлюбу я готувала здорову їжу і вчила його вести здоровий спосіб життя. На якийсь час він перестав пити. Наші сусіди помітили це. «Ти став іншим», — говорили вони.

Однак Мін-Хуан не хотів змінюватися. Після народження доньки він повернувся до алкоголю. Минуло десять років, і в нас народилася ще одна донька.

Ми багато сперечалися про релігію. Одного разу, коли все зайшло надто далеко, я взяла двох дітей і переїхала до друзів Я хотіла, щоб мій чоловік побув сам у домі і відчув наслідки можливого розлучення.

Мін-Хуан не хотів розлучення. Він шукав мене три дні, а коли знайшов, пообіцяв змінити свою поведінку. І він справд став іншою людиною.

Сьогодні він дбайливий чоловік і батько. Також він є пресвітером церкви. Однак я б не пішла таким «місіонерським» шляхом знову. Я вийшла за нього, бо думала, що з Божою допомогою зможу змінити його. Проте Біблія говорить: «Не впрягайтеся разом з невірними в чуже ярмо» (2 Кор. 6:14) Краще виходити заміж за людину своєї віри. Соломон, наймудріша людина на Землі, на своєму гіркому досвіді засвоїв цей урок. І я також.
