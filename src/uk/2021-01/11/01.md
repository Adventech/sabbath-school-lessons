---
title: 'Виявляючи любов'
date: 06/03/2021
---

### Біблійні тексти для дослідження
Ісаї 55:1-7; 55:6-13; 58:1-12; 58:13, 14.

> <p>Пам’ятний вірш</p>
> «І будеш давати голодному хліб свій, і знедолену душу наситиш, — тоді-то засвітить у темряві світло твоє, і твоя темрява ніби як полудень стане» (Ісаї 58:10).

Єврейський кантор (людина, яка веде богослужіння) і його дружина, які жили в місті Лінкольн, штат Небраска, почали отримувати телефонні дзвінки з погрозами і непристойною лайкою. Вони визначили, що дзвінки були від лідера американсько групи ненависників Ку-клукс-клан. Подружжя могло звернутися в поліцію, проте зважилося на більш радикальний крок. Дізнавшись про те, що ця людина покалічилася, вони з’явилися на його порозі з обідом зі смаженої курки! Він був украй приголомшений Його ненависть розтанула від їхньої любові. Пара продовжувала відвідувати його, і їхня дружба міцніла. Лідер Ку-клукс-клану навіть почав думати про те, чи не стати йому євреєм!

«Чи ж ось це не той піст, що Я вибрав його: розв’язати кайдани безбожности, пута ярма розв’язати й пустити на волю утиснених, і всяке ярмо розірвати? Чи ж не це, — щоб вламати голодному хліба свого...» (Ісаї 58:6, 7). Дивно, однак згадана сімейна пара з Лінкольна дотримувалася такого посту, ділячись святковою їжею зі своїм гнобителем, звільняючи його від пут несправедливих упереджень!

Протягом тижня ми будемо розмірковувати над цим важливим духовним принципом, описаним пророком Ісаєю.

#### Додаткове читання: Вибрані цитати Эллен Уайт

"Добрі діла — подвійне благословення, що приносить користь як тому, хто виявляє доброту, так і тому, хто її приймає. Усвідомлення правильності своїх учинків є одним з найкращих ліків для хворих тіла й душі. Коли розум людини вільний і вона почувається щасливою від усвідомлення добре виконаного обов’язку та вдоволеності від того, що вона зробила щасливими інших людей, тоді піднесений, бадьорий настрій дає нове життя усьому єству. {СЗ 191.4}

Нехай хворий, замість того, аби постійно вимагати співчуття до себе, намагається виявляти його до інших. Покладіть тягар власних слабкості, скорботи й болю на співчутливого Спасителя. Відкрийте своє серце для Його любові і дозвольте їй зливатися на інших. Пам’ятайте: кожен має випробування, котрі важко знести, спокуси, котрим важко опиратися, і ви можете якось полегшити ці тягарі. Висловлюйте вдячність за отримані благословення; покажіть, що ви цінуєте виявлені знаки уваги. Нехай серце буде наповнене дорогоцінними Божими обітницями, щоб ви могли виносити із цієї скарбниці слова розради й підкріплення для інших. Це оточить вас корисною атмосферою, яка сприятиме духовному піднесенню. Нехай вашою метою буде благословляти оточуючих, і ви знайдете шляхи, щоб стати корисними як для членів своєї родини, так і для інших. {СЗ 191.5}"