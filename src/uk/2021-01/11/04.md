---
title: 'Друзі посту'
date: 09/03/2021
---

`Про який «піст» ідеться в Ісаї 58:3?`

Очевидно, це піст у День викуплення – єдиний заповіданий Богом піст (Левит 16:29, 31; 23:27–32; Дії 27:9). Ця думка підтверджується в Ісаї 58:3 паралельним висловом «упокорювати душу свою», що використовує термінологію книги Левит. Упокорення себе стосується різних форм самозречення, що включає піст (порівняйте Псал. 34:13; Дан. 10: 2, 3, 12).

Постанова про День викуплення в книзі Левит пояснює повеління Боже в Ісаї 58:1: «Свій голос повищ, мов у сурму». У таку трубу (під назвою шофар) з баранячого рогу потрібно було сурмити для нагадування протягом десяти днів перед Днем викуплення (Левит 23:24). Крім того, кожен п’ятдесятий рік у День викуплення цей звук оголошував початок ювілейного року волі (Левит 25:9, 10; порівняйте Ісаї 27:13).

`Прочитайте Ісаї 58:3–7. У чому Господь докоряє юдеям? Що було не так з їхнім «постом»?`

Очевидно, люди очікували, що Господь похвалить їх за «благочестя». Звичайно, у минулому в них усе це було. Самозречення в день викуплення мало висловлювати подяку й вірність Богові цього дня, коли первосвященник був перед Ним, щоб очистити святиню й у такий спосіб очистити народ від їхніх уже прощених гріхів (Левит 16; порівняйте розд. 4). Юдеї повинні були здійснювати всі ці дії на знак подяки Богові, Який спас їх у день суду, а не для того, щоб отримати Боже схвалення за своє «благочестя» та «посвячення». Зрештою, саме гріхи людей робили нечистою Божу святиню. Її необхідно було очищати кров’ю, пролитою через їхнє беззаконня.

Один із найбільш важливих уроків в уривку Ісаї 58:3–7 вказує на різницю між двома поняттями: бути просто релігійною людиною чи бути істинним послідовником Христа.

`У чому полягає ця різниця? Як особисто ми реагуємо на ту ж небезпеку, у якій опинилися згадані в цьому розділі люди: вірити, що наші релігійні обряди якимось чином свідчать, що ми справді йдемо за Господом так, як Він цього очікує від нас?`

#### Додаткове читання: Вибрані цитати Эллен Уайт

Як втомлений мандрівник у пустелі прагне до джерела і, знайшовши його, вгамовує свою спрагу, так і християнин прагне чистої води життя, джерелом якої є Христос. {НПЩЖ 19.5}

"Спасіння — це вільний дар, однак воно купується і продається. На ринку, котрим керує Божественна милість, дорогоцінна перлина продається без грошей і без ціни. Усі можуть придбати небесні блага на цьому ринку. Скарбниця коштовностей Істини відкрита для всіх. «Ось Я перед тобою відчинив двері, — проголошує Господь, — і їх ніхто не може зачинити». Жодний меч не охороняє ці двері. Голоси ізсередини та біля дверей говорять: «Увійди!» Голос Спасителя наполегливо, з любов’ю запрошує нас: «Раджу тобі купити в Мене золото, очищене у вогні, щоб збагатитися» (Об’явл.3:8, 18). {НУХ 73.2}

Євангеліє Христа — це благословення, котрим можуть володіти усі. Найбідніші, як і найбагатші, мають змогу придбати Спасіння, бо воно здобувається не земними багатствами. Його можна осягти за допомогою добровільного послуху, повної віддачі себе Христові як набутої Ним власності. {НУХ 73.3}

Ми не можемо заслужити Спасіння, але маємо шукати його з такою зацікавленістю, такою наполегливістю, аби заради нього готові були відмовитися від усього у світі. {НУХ 74.1}"