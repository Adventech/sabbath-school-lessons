---
title: Народ-раб
date: 21/02/2021
---

`В Ісаї 41:8 Бог заявляє: «Ізраїлю, рабе Мій» і в Ісаї 42:1 говорить: «Отрок/Раб Мій». Хто ж цей другий Раб?`

Можливо, це Ізраїль (Яків), прабатько ізраїльтян? Або це ізраїльський народ? Або Месія, Христос, який згадується в Новому Завіті як Ісус?

Є два види згадок про раба, які зустрічаються в Ісаї 41–53. Один раб названий «Ізраїль» або «Яків», як в Ісаї 41:8; 44:1, 2, 21; 45:4; 48:20. Оскільки Бог звертається до Ізраїля-Якова в теперішньому часі, значить, він являє собою народ, який походить від нього. Це підтверджується фактом, що викуплення Господнього «раба Якова» відбувається, коли він виходить із Вавилона (Ісаї 48:20).

В інших текстах, наприклад, в Ісаї 42:1; 50:10; 52:13; 53:11 Божий раб не названий на ім’я. Коли про нього вперше згадується в Ісаї 42:1, не відразу зрозуміло, хто він. Однак, коли Ісая пізніше продовжує описувати його, стає ясно, що Він відновлює коліна Якова (Ізраїля) для Бога (Ісаї 49:5, 6) і помирає як жертва за грішників (Ісаї 52:13–53:12; див. також Ісаї 49:5, 6). Тому Він не може бути тим самим рабом, що й народ. Отже, Ісая говорить про двох Божих рабів. Один – це узагальнений образ (народ), а інший – окрема Особа.

`Яка роль раба-народу? Ісаї 41:8-20.`

Бог запевняє Ізраїль, що він, як і раніше, є Божим рабом: «Ти раб Мій, Я вибрав тебе й не відкинув тебе» (вірш 9). Потім Господь дає Ізраїлю одну з найвеличніших обітниць у Біблії: «Не бійся, з тобою-бо Я, і не озирайсь, бо Я Бог твій! Зміцню Я тебе, і тобі поможу, і правицею правди Своєї тебе Я підтримаю» (вірш 10). Тут і в наступних текстах окреслена одна з основних ролей Ізраїля: довіряти істинному Богові, що Він спасе їх (чого не робив цар Ахаз), не вірити в інших богів і їхні образи, як це роблять язичницькі народи (вірші 7, 21–24, 28, 29).

`Зверніть увагу, що в Ісаї 41:14 Господь називає народ “черв”. Що Він хоче цим сказати? Прочитайте весь текст, щоб знайти більш повну відповідь. Що це має навчити нас щодо нашої потреби цілком покладатися на Господа?`

#### Додаткове читання: Вибрані цитати Эллен Уайт

Поведінка Спасителя докорінно відрізнялась від поводження тодішніх учителів. У Його житті не було місця ані галасливим суперечкам, ані показному служінню; Він не учинив жодної справи з метою викликати загальне захоплення. Месія мав сховатися у Богові, в той час як Бог мав виявлятися в характері Свого Сина. Без пізнання Бога людство загинуло б назавжди. Без Божественної допомоги люди опускалися б усе нижче й нижче. Силу і життя людство повинно було прийняти від Того, Хто створив світ. Потреби людей просто неможливо було задовольнити іншим шляхом. {ПЦ 460.2}