---
title: 'Надія, що дана завчасно'
date: 24/02/2021
---

Той факт, що Ісая записав точне передбачення про Кіра назвавши його на ім’я, непокоїть людей, які не вірять, що пророки отримують передбачення від Бога. Щоб подолати цю проблему, вони стверджують: інший пророк, «інший Ісая» який жив за часів Кіра, написав 40–66 розділи цієї книги, так книгу Ісаї «перепилюють надвоє» (традиційно вважають, що така доля спіткала самого пророка (див. Євр. 11:37).

Однак немає жодних історичних свідчень про існування «іншого Ісаї». Якби він справді існував, було б дивно, що Біблія не згадує про нього, оскільки його вістка вкрай важлива, а його літературна майстерність – феноменальна. Навіть найдавніші біблійні манускрипти (сувої книги Ісаї із Кумрана) не мають жодної перерви між 39-м і 40-м розділами, що свідчило б про нового автора.

Основна вістка Ісаї послідовна протягом усієї книги: вірте в істинного Бога, включаючи Його Месію-Визволителя, а не іншим силам. Учені правильно підкреслюють зрушення фокусу з ассирійського періоду в Ісаї 1-39 на вавилонський період у 40-му і подальших розділах. Однак ми виявили, що розділи 13–14 і 39 вже передбачають вавилонський полон. Правда, в Ісаї 1–39 підкреслюється суд, а в Ісаї 40–66 – утіха. Однак у ранніх розділах Божественна втіха й запевнення також зустрічаються часто, а в більш пізніх, наприклад, Ісаї 42:18–25; 43:22–28 і 48:1–11 йдеться про Божий суд над Юдеєю за те, що вони залишили Господа. Фактично передбачення Ісаї про майбутню втіху одночасно натякають на страждання.

`Хоч націю справді спіткало жахливе лихо через гріхи народу, деякі з них не втрачали надії. Вони міцно трималися за Божі обітниці, такі як у Левит 26:40-45. Уважно прочитайте ці вірші. Поставте себе на місце тих євреїв, які залишилися живими після перемоги Вавилона. Яку надію можна знайти в прочитаних текстах? Які духовні принципи містяться в цих словах? Що Господь говорить тут Ізраїлю? Як ті самі принципи працюють у нашому житті?`

#### Додаткове читання: Вибрані цитати Эллен Уайт

Несподіване вторгнення армії перського завойовника до столиці Вавилону руслом ріки, води якої були відведені, а також через внутрішні ворота, які з причини недбалості й упевненості в безпеці були відчинені і не охоронялися, було для євреїв переконливим доказом буквального виконання пророцтва Ісаї про раптову поразку їхніх загарбників. Це мало стати для них також безпомилковою ознакою, що Бог керує усіма справами народів задля їхнього ж добра. Адже із пророцтвом про захоплення Вавилона нерозривно пов’язані такі слова: «Кир... — Мій пастир, і всю Мою волю він виконає та скаже Єрусалимові: „Збудований будеш!“ а храмові: „Будеш закладений!“» «„Я підняв його для перемоги, і рівняю йому всі дороги. Він місто Моє побудує і відпустить полонених Моїх, але не за викуп і не за дари“, — говорить Господь Саваот». {ПЦ 365.2}