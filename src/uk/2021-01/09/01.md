---
title: 'Послужити і спасти'
date: 20/02/2021
---

### Біблійні тексти для дослідження
Ісаї 41; 42:1-7; 44:26-45:6; 49:1-12.

> <p>Пам’ятний вірш</p>
> «Оце Отрок Мій, що Я підпираю Його, Мій Обранець, що Його полюбила душа Моя. Я злив Свого Духа на Нього, і Він правосуддя народам подасть» (Ісаї 42:1).

«Чимало людей вважає привілеєм відвідати місця, пов’язані із земним життям Христа: ходити там, де ходив Він; побачити озеро, на берегах якого Він любив навчати людей; пагорби й долини, на яких часто спинявся Його погляд. Але нам не треба вирушати до Назарета, Капернаума чи Вифанії для того щоб іти слідами Христа. Ми можемо бачити Його сліди біля ліжка хворого, в убогих хатинах, на людних вулицях великих міст – усюди, де людське серце прагне розради. Якщо ми чинимо те, що чинив Ісус під час Свого земного життя, ми проходимо Його слідами» (Е. Уайт. Христос – надія світу. С. 640).

Ісая говорив про Отрока (в ориг. «Раб/Слуга») Господа з подібною місією милосердя: «Він очеретини надломленої не доломить, і ґнота тліючого не погасить, буде суд видавати за правдою… щоб очі відкрити незрячим, щоб вивести в’язня з в’язниці, а з темниці — тих мешканців темряви!» (Ісаї 42:3, 7)

У нашому уроці ми розглянемо, Хто ж цей Раб і що Він робить.

#### Додаткове читання: Вибрані цитати Эллен Уайт

Іван згадав пророцтво про Месію: «Господь помазав Мене благовістити сумирним, послав Мене перев’язати зламаних серцем, полоненим звіщати свободу, а в’язням — відчинити в’язницю, щоб проголосити рік уподобання Господу та... потішити всіх, хто в жалобі» (Ісаї 61:1-2). Ісус із Назарета — обіцяний Месія. Свідчення Його Божественності були явлені в Його служінні потребам страждаючого людства. Його слава виявилася в тому, що Він понизив Самого Себе до нашого людського рівня. {СЗ 17.3}

Діла Христа не лише проголошували Його Месією, а й указували, яким чином буде встановлене Його Царство. Іванові була відкрита та сама істина, що й Іллі в пустелі, коли пройшов «перед Господнім лицем вітер великий та міцний, що зриває гори та скелі ламає. Та не в вітрі Господь. А по вітрі — трус землі, та не в трусі Господь. А по трусі огонь, — і не в огні Господь. А по огні — тихий лагідний голос» (1Цар.19:11, 12). Так само й Ісус мав здійснювати Свою роботу, не руйнуючи престоли та царства, не із зовнішнім блиском і пишнотою, натомість промовляючи до людських сердець Своїм життям милосердя й самопожертви. {СЗ 17.4}

У житті Спасителя не було місця для особистих домагань. Світські почесті, притаманні людям високого становища, котрі володіють великими багатствами, талантами, не торкнулись Його. Месія не використав жодного із засобів, за допомогою яких люди завойовують авторитет і повагу. На Його цілковите самозречення вказували такі пророчі слова: «Він не буде кричати, ані вигукувати, і голосу Свого не дасть почути на вулицях. Він очеретини надломленої не доламає і льону, що тліє, не погасить». {ПЦ 460.1}