---
title: 'Для подальшого дослідження'
date: 26/02/2021
---

Прочитайте в книзі Е. Уайт «Христос – надія світу» розділ «У Капернаумі» (с. 252-261), що описує, як Ісус зціляв і навчав людей

«Робота з придбання душ вимагає великої тактовності й мудрості. Спаситель ніколи не приховував істини, але проголошував її завжди з любов’ю. У спілкуванні з іншими Він виявляв найбільший такт, завжди був добрим і уважним. Від Христа ніхто не чув грубості, ніколи Він не вимовив без потреби суворого слова, ніколи не заподіяв марного болю чутливій душі. Визволитель не засуджував людську слабкість. Христос безстрашно викривав лицемірство, зневіру і беззаконня, але в Його голосі були сльози, коли Він висловлював Свої викривальні докори. Правда в Його устах ніколи не здавалася жорстокою. Його голос завжди був сповнений глибокої ніжності до людства. Кожна душа була дорогоцінною в Його очах. Він тримався з Божественною гідністю, однак схилявся в найніжнішому співчутті і турботі перед кожним членом Божої родини. У кожному Христос бачив душу, у порятунку якої полягала Його місія» (Е. Уайт. Служителі Євангелія. С. 117).

**Питання для обговорення**

`1. Прочитайте в класі наведену вище цитату Еллен Уайт про служіння Христа людям. Обговоріть викладені в цитаті принципи й те, наскільки ви (як Церква) спільно втілюєте ці принципи.`

`2. Чи знаєте ви когось, хто є «надломленою очеретиною» або «ґнотом тліючим» (Ісаї 42:3)? Як ви можете допомогти цій людині, не «надломивши» й не «згасивши» її? Як можна вказати таким людям на Господа? Що практично ви запропонували б зробити, щоб вони отримали зцілення й допомогу?`

`3. Припущення про ще одного автора книги Ісаї породжене думкою, що люди не можуть передбачати майбутнє так, як це зробив Ісая. Яка серйозна проблема полягає в такому припущенні й чому ми як християни відразу повинні відкидати його?`

**Висновок.** Для звільнення потрібен визволитель. Божий раб-народ повинен був вийти на свободу завдяки двом Визволителям: Кіру, який відпустив бранців з вавилонського полону, і безіменному Рабу, Чия Особа як Месії ясно розкривається при подальшому вивченні Божого Слова. Цей Раб відновить справедливість і приведе тих, які вижили, назад до Бога.

#### Додаткове читання: Вибрані цитати Эллен Уайт

Яким чином людина може бути виправдана перед Богом? Як грішнику стати праведником? До гармонії з Богом, з Його святістю ми маємо змогу прийти лише через Христа; але як прийти до Христа? Багатьох цікавить саме це питання; воно непокоїло людей і в день П’ятидесятниці, коли, усвідомивши свій гріх, вони запитували: «Що нам робити?» (Дії 2:37). Першим словом у відповіді апостола Петра було: «Покайтесь!» (Дії 2:38). А згодом він додав: «Отож, покайтесь і наверніться, щоб стерті були гріхи ваші» (Дії 3:19). {ДХ 16.1}

Покаяння означає, що людина жалкує про вчинений гріх і відвертається від нього. Ми не можемо відмовитися від гріха, якщо не усвідомимо його згубності; доки наше серце не відвернеться від нього, в нашому житті не відбудеться справжньої переміни. {ДХ 16.2}

Істинно розкаяний грішник не забуває своїх помилок. Навіть знайшовши душевний мир, він не залишається байдужим до вчинених ним гріхів. Він думатиме про тих, хто припустився гріха через його поведінку, і намагатиметься, по можливості, навернути їх на дорогу правди. Чим яскравіше світло, що осяяло його, тим сильнішим буде його бажання навернути інших на правильний шлях. Він не замовчуватиме свої свавільні вчинки, не вважатиме свій гріх дрібницею, а здійматиме тривогу, застерігаючи інших. {ПЦ 50.2}

Ці приклади навчають нас, що пильність і молитва — єдиний захист як для молодих, так і старших. Високе становище і великі переваги не гарантують небезпеки. Людина може протягом багатьох років бути щирим християнином, однак це не означає, що вона цілковито захищена від нападів сатани. Навіть мудрий і сильний Соломон був переможений у боротьбі з внутрішнім гріхом і зовнішньою спокусою. Його падіння навчає нас: якими б здібностями не володіла людина і як би вірно не служила Богові в минулому, вона ніколи не буде в безпеці, якщо покладатиметься на свою мудрість і досконалість. {ПЦ 52.2}