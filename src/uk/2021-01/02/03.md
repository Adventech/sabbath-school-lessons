---
title: '«Свят, свят, свят»'
date: 04/01/2021
---

Зверніть увагу на те, про що розповідають перші чотири вірші 6-го розділу Ісаї. Цар помирає під час серйозних політичних потрясінь, коли ассирійці виходять на стежку війни. Це був час реальних небезпек, а Ісая не був упевнений, хто керує тим, що відбувається.

Що ж було потім? Піднесений у видінні, Ісая споглядав чудову славу Бога, Який сидить на троні, слухав антифони осяйних серафимів, які кликали й говорили: «Свят, свят, свят», і від голосу тих, хто вигукував, відчував сейсмічне коливання під ногами. Він вдивлявся крізь дим кадила, що наповнював храм. Це був приголомшливий досвід для пророка. Безсумнівно, тепер Ісая знав, Хто контролював ситуацію, незважаючи на події, що відбуваються.

`Де перебуває Господь у цьому видінні? Ісаї 6:1. Чому Господь вирішив з’явитися пророку саме тут, а не десь в іншому місці? Див. Вих. 25:8; 40:34-38.`

Єзекіїль, Даниїл та Іван перебували у вигнанні, коли Бог давав їм видіння (див. Єзек. 1; Дан. 7:9, 10; Об’явл. 4, 5). Подібно до Ісаї, вони потребували особливої розради й підбадьорення, щоб переконатися в тому, що Бог, як і раніше, усе контролює, хоч їхній світ зруйнований. (Даниїл і Єзекіїль були бранцями язичницького народу, що вбивав і поневолив їх власний народ, а Іван був засланий ворожою політичною владою на безлюдний острів). Безперечно, отримані видіння зміцнили їх і допомогли залишитися вірними Богу навіть під час кризи.

«Споглядаючи відкриття слави та велич Господа, Ісая був приголомшений чистотою і святістю Бога. Який різкий контраст між незрівнянною досконалістю Творця та гріховним життям тих, котрі разом з ним уже тривалий час вважалися вибраним народом Ізраїлю та Юди!» (Е. Уайт. Пророки і царі. С. 307).

Незбагненна святість Бога, що має особливе значення у видіннях пророка Ісаї, є основним аспектом його вістки. Бог святий, і Він вимагає святості від Свого народу – святості, яку Він Сам дасть їм, якщо тільки вони розкаються, відвернуться від своїх злих шляхів, підкоряться Йому у вірі та послуху.

`Ми всі часом потрапляємо в ситуації, які розчаровують коли здається, що все втрачено. Навіть якщо ви не отримували видіння про Божу славу, як сталося з Ісаєю розкажіть, як Господь підтримував вас і вашу віру під час кризи? Які уроки ви почерпнули із цього досвіду? Поділіться ними з класом Суботньої школи.`

#### Додаткове читання: Вибрані цитати Эллен Уайт

На Небі знаходиться Божий Храм. Його сходи встелені славою, призначеною для кожної церкви, яка любить Бога і дотримується Його Заповідей. Нам необхідно вивчати Його істину, розмірковувати над нею і молитися. Тоді ми будемо мати духовний зір, який допоможе нам побачити внутрішні двори цього небесного Храму. Ми почуємо мелодії вдячних гімнів, які співає небесний хор навколо Божого престолу. Коли Сіон встане і засяє, його промені будуть проникати всюди, і чудові пісні хвали й подяки лунатимуть у зібранні святих. Нарікання, скарги і плач з приводу незначних труднощів і розчарувань видадуться нам такими малозначними... Коли ми помажемо свої очі золотою маззю, то побачимо славу, яка була схована від наших очей. Наша віра проникне через пекельні тіні сатани, і ми побачимо нашого Заступника, Який підносить фіміам Своїх заслуг ради нас. {ЩМП 280.4}

Будемо ж підносити хвалу Богові тут, на землі, об’єднавшись із небесним сонмом святих ангелів. Так ми будемо представляти оточуючим Божу істину в її справжньому світлі як джерело сили й опору для всіх, хто вірить у неї. {ЩМП 280.5}

"Духовний екстаз, який може переживати людина за надзвичайних обставин, не може служити переконливим доказом того, що вона є християнином. Святість — це не чуттєва екзальтація, а цілковите підкорення Божій волі. Бути святим — означає жити кожним словом, яке виходить з уст Божих; виконувати волю нашого Небесного Отця; довіряти Богові під час випробувань, в темряві та при світлі; ходити вірою, а не баченням; покладатися на Бога з твердою впевненістю, спочиваючи в Його любові. {ДА 33.1}