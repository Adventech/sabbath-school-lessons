---
title: '«Цар помер. хай живе цар!»'
date: 03/01/2021
---

`Текст Ісаї 6:1 повідомляє про смерть царя Озії. Прочитайте 2 Хронік 26 і дайте відповідь на запитання: яке значення мала смерть Уззійї?`

У зв’язку зі смертю царя Уззійї проаналізуємо деякі порівняння і протиставлення:

1. Хоч правління Озії (Уззійї) було довгим і успішним, «а як він зміцнів, запишалося його серце аж до зіпсуття» (2 Хронік 26:16), і він спробував кадити в храмі. Озію справедливо зупинили, оскільки він не був нащадком священників по ліні Аарона (2 Хронік 26:18), але цар розгнівався. Коли цар відкинув справедливий осуд, Господь одразу вразив його проказою і він залишався «прокажений аж до дня своєї смерти, і сидів у осібному домі» (2 Хронік 26:21). Як іронічно, що Ісая бачив у видінні чистого та безсмертного Божественного Царя в Його домі/храмі саме того року, коли помер нечистий земний цар!

2. Ми бачимо разючий контраст між Озією та Ісаєю Озія намагався досягнути святості, проявляючи самовпевненість і керуючись спонуканнями гордого серця. Як наслідок, він став ритуально нечистим і був відділений від святості. Ісая, навпаки дозволив Божій святості досягнути його. Він покірно визнав свою слабкість і жадав моральної чистоти, яку отримав (Ісаї 6:5-7) Подібно до митника в притчі Ісуса, він пішов до свого дому виправданим, «бо кожний, хто підноситься, – буде понижений а хто себе понижує, – піднесений буде!» (Луки 18:14).

3. Ми також помічаємо дивну паралель між ураженим проказою тілом царя Озії й моральним розтлінням народу: «Від підошви ноги й аж до голови нема цілого місця на ньому: рани й ґудзі, та свіжі порази» (Ісаї 1:6).

4. Смерть Озії приблизно 740 року до н. е. знаменує собою глибоку кризу керівництва Божого народу. Смерть будь-якого абсолютного правителя загрожує країні незахищеністю під час переходу влади. Проте Юдеї загрожувала особлива небезпека оскільки за кілька років до цього, 745 року до н. е., на трон в Ассирії зійшов Тіґленат-Пілʼнесер (Тіллеґат-Пілнеесер, Тіґлат Пілнеесер, Тілленат-Піл’несер, Тіґлат-Піл’есер) III, який одразу ступив на стежку війни. Це сприяло тому, що його народ став непереборною силою, яка загрожувала незалежності всіх країн Близького Сходу. Цього кризового часу Бог підбадьорив Ісаю, показавши пророку, що Він, як і раніше, контролює ситуацію.

`Уважно прочитайте 2 Хронік 26:16. Яким чином кожен із нас може зіткнутися із чимось схожим? Чому, постійно дивлячись на Голгофський хрест, ми можемо уникнути падіння?`

#### Додаткове читання: Вибрані цитати Эллен Уайт

За довгі роки царювання Уззії (відомого ще як Азарія) земля Юдина та Веніяминова зазнала такого розквіту, якого не було майже двісті років від смерті Соломона. Упродовж багатьох років цей монарх мудро управляв державою. З благословення Неба його армія відвоювала певну територію, втрачену в минулому. Міста були відбудовані й укріплені, а становище нації серед оточуючих народів значно зміцнилося. Відновилася торгівля, і багатства інших народів рікою потекли до Єрусалима. Ім’я Уззії «рознеслось аж надто далеко, бо він мав якусь дивовижну допомогу, так що став могутнім». {ПЦ 203.1}

На жаль, зовнішнє процвітання не завжди супроводжувалося відповідним духовним відродженням. Служіння в храмі здійснювалося, як і колись, безліч народу приходило на поклоніння живому Богові, але поволі покірливість і щирість поступилися місцем гордості і формалізму. Про самого Уззію зазначено: «А як він зміцнів, загорділо його серце йому на погибель, і він згрішив проти Господа, Бога свого». {ПЦ 203.2}

"Господь дав безліч доказів вірності Своїх обітниць і застережень. Його народ може довіряти Його Слову. Проте, маючи світло і докази, чи не підуть вони власним шляхом, незалежно від Бога? Навіть достойним людям слід остерігатися самопіднесення через дані Богом благословення, щоб захоплення та похвала неосвячених людей не спровокували їх пишатися своєю великою мудрістю і надбаннями. {ЦДБ 191.2}

Господь бачить. Господь знає. Він, безумовно, упокорить усі такі прагнення, бо Він ненавидить гордість, егоїзм і пожадливість. Чим успішнішою може бути робота сама по собі, тим менше слід людям підносити себе, немовби вони того варті. Бог довірив людям таланти і здібності, щоб їм гідним чином брати участь у Його служінні. Нехай вони остерігаються підносити себе. {ЦДБ 191.3}