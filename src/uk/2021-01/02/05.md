---
title: 'Царське доручення'
date: 06/01/2021
---

«І почув я голос Господа, що говорив: “Кого Я пошлю, і хто піде для Нас?” А я відказав: “Ось я, ‒ пошли Ти мене!”» (Ісаї 6:8).

Після свого очищення Ісая негайно відгукнувся на Божий заклик стати вісником, посланим від імені Бога. Висловлюючись мовою Нового Завіту, Ісаю можна було б назвати апостолом, тобто «посланим».

Цікаво, що книга Ісаї, на відміну від деяких інших пророчих книг, не починається з опису пророком свого покликання (порівняйте Єрем. 1:4-10; Єзек. 1-3). Він, очевидно, уже був покликаний до пророчого служіння до подій 6-го розділу. Біблія повідомляє, що зустріч із Богом може надихнути пророка навіть після початку його служіння (Мойсей: Вих. 34; Ілля: 1 Цар. 19) Також, на відміну від інших прикладів, коли Бог закликав людей до пророчого служіння, у 6-му розділі Ісаї пророк сам зголосився виконувати особливу місію.

Отже, розділи 1-5 книги описують стан народу тоді, коли Ісая був покликаний уперше, після чого Господь активізує його служіння, надихнувши в храмі й ще раз підтвердивши доручення, дане Ісаї як Божому пророку.

`Бог підбадьорив і зміцнив Ісаю у Своєму храмі. Чи є ще в Біблії свідчення того, що храм Божий є місцем підбадьорення? Псал. 73:17; Євр. 4:14–16; 10:19–23; Об’явл. 5. Про що повідомляють наведені тексти?`

Божа святиня має потужну силу, що вселяє благоговіння; окрім того, вона є місцем, де слабкі, недосконалі люди можуть знайти притулок. Ми знову отримуємо запевнення в тому, що Бог діє заради нашого спасіння через Христа, нашого Первосвященника

Іван також бачив Ісуса, представленого в образі жертовного неначе заколеного (тобто зі смертельною раною на горлі) Агнця (Об’явл. 5:6). Це не було приємним видовищем. Однак такий опис відкриває істину про те, що Ісус, хоч і воскрес із мертвих і вознісся на Небеса, постійно носить у Собі подію, що відбулася на хресті. Він усе ще піднятий від землі, щоб привернути всіх людей до Себе біля Свого жертовника.

`Входячи в Божий Небесний храм за допомогою віри та молитви, чи знаходили ви для себе натхнення й підбадьорення? Текст Євр. 4:16 запрошує нас із відвагою приступати до Божого престолу, «щоб одержати милість і знайти благодать для своєчасної допомоги». Якби хтось запитав вас, як ви отримали благодать і милість у важкий час, що б ви відповіли?`

#### Додаткове читання: Вибрані цитати Эллен Уайт

Наше свідчення про Його вірність — це вибраний Небом засіб для явлення Христа світові. Ми маємо визнати Його благодать, відкриту через святих мужів давнини, однак найбільш ефективним буде свідчення нашого власного досвіду. Якщо в нас помітна дія Божественної сили, ми стаємо Божими свідками. Життєвий досвід кожної людини унікальний і неповторний. Бог бажає, щоб до Нього підносилася хвала, позначена нашою власною індивідуальністю. Ці дорогоцінні визнання, висловлені на славу Його благодаті та підтверджені христоподібним життям, мають нездоланну силу, що діє для спасіння душ. {СЗ 60.5}

Якщо ми зберігаємо свіжим у нашій пам’яті кожний Божий дар. це служить для нашого ж добра. Цим зміцнюється віра, аби просити й одержувати все більше і більше. У найменшому одержаному нами від Бога благословенні міститься для нас більше підбадьорення, ніж у всьому прочитаному про віру і досвід інших. Душа, яка відгукується на Божу благодать, буде подібна до напоєного саду. Її здоров’я швидко розквітне, засяє в темряві світло її, і слава Господня з’явиться на ній. {СЗ 61.1}