---
title: 'Нова особистість'
date: 05/01/2021
---

У святилищі/храмі тільки первосвященник мав право в День викуплення увійти в присутність Божу до Святого святих, перебуваючи під захистом кадила, інакше він міг би померти (Левит 16:2, 12, 13). Ісая бачив Господа, хоч не був первосвященником і не кадив пахощі! Храм був переповнений димом (Ісаї 6:4), що нагадував хмару, у якій Божа слава була в День викуплення (Левит 16:2). Сповнений побожного страху й думаючи, що йому прийшов кінець (порівняйте Вих. 33:20 Суд. 6:22, 23), пророк вигукнув у відчаї, усвідомивши власну гріховність і гріховність свого народу (Ісаї 6:5), що нагадувало сповідання первосвященника в День викуплення (Левит 16:21)

«Осяяний незвичайним світлом Божественної присутності у святині, він зрозумів: залишаючись таким недосконалим і безпорадним, він ніколи не зможе виконати місію, до якої був покликаний» (Е. Уайт. Пророки і царі. С. 308).

`Чому серафим узяв розпалене вугілля з-над жертовника щоб очистити уста Ісаї? (Ісаї 6:6, 7).`

Серафим пояснив, що завдяки цьому дотику до уст пророка його беззаконня відійшло і гріх був окуплений (Ісаї 6:7). Тут не було названо якийсь конкретний гріх, але його не слід обмежувати лише гріховною мовою, оскільки уста символізують не лише мову, а й усю людину. Отримавши моральне очищення, Ісая тепер міг підносити чисту хвалу Богові.

Вогонь є засобом, що очищає, оскільки спалює нечисте (див. Числ. 31:23). Однак серафим використовував вугілля, узяте з особливого, святого вогню на вівтарі, тобто на золотому жертовнику кадіння (див. Вих. 30:6-8). Так серафим очистив і освятив Ісаю. До того ж під час богослужіння у святилищі або храмі вугілля із жертовника брали для того, щоб запалити фіміам. Порівняйте дії серафима з текстами Левит 16:12, 13, що розповідають про те, як первосвященник брав повну кадильницю вугілля із жертовника й запалював пахощі. Однак серафим доторкнувся розпаленим вугіллям до пророка, а не до фіміаму. Тоді, коли Озія хотів кадити, Ісая сам став подібний до фіміаму! Як святий вогонь запалює пахощі й дім Божий наповнюється святим ароматом, так цей вогонь запалює дух пророка, щоб поширювати святу вістку. Тому не випадково в наступних віршах 6-го розділу (Ісаї 6:8 і далі) Бог посилає Ісаю благовістити Його народові.

`З молитвою прочитайте відгук Ісаї на небесне видіння (Ісаї 6:5). Як тут зображена головна проблема грішних людей, що живуть у Всесвіті, створеному Богом, Який «Свят, свят, свят» (Ісаї 6:3)? Чому Ісус, Який зійшов на хрест, є єдиною можливою відповіддю на цю проблему?`

#### Додаткове читання: Вибрані цитати Эллен Уайт

Ведучи боротьбу, ворог атакує найслабкіші місця в захисті тих, на кого нападає. На них він спрямовує найлютіші атаки. Християнин не повинен мати слабких місць у захисті. Він має укріпити свої позиції підтримкою, яку Священні Писання дають людині, котра виконує Божу волю. Спокушувана душа отримає перемогу, якщо піде за прикладом Того, Хто зустрічав спокусника словом «Написано». Така людина може спокійно стояти, бо її захищають слова: «Так говорить Господь»... {ЦДБ 258.5}

Господь дозволяє Своїм дітям падати, а потім, якщо вони розкаюються у своїх гріхах, Він допомагає їм стати кращими. Як вогонь очищує золото, так і Христос очищує Свій народ викупленням та випробуванням. {ЦДБ 258.6}