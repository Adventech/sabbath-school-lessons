---
title: 'Приголомшливе звернення'
date: 07/01/2021
---

`Знову посилаючи Ісаю на служіння, чому Бог доручив пророку проголосити таку дивну звістку Своєму народу? Ісаї 6:9, 10.`

Щоб ми не подумали, ніби Ісая погано розчув звістку або вона не була важливою, Ісус процитував її, пояснюючи, чому Він навчав притчами (див. Матв. 13:13–15).

Бог не бажає, щоб хто загинув (2 Петра 3:9), саме тому Він послав Ісаю до юдейського народу, а Ісуса в наш світ. Боже бажання не знищити, а спасати для вічності. Одні люди відгукуються на Його заклик, інші – стають ще більш непохитними у своїй протидії. Проте Бог продовжує звертатися до них, знову і знову даруючи можливість покаятися. Однак що більше вони чинять опір, то жорстокішими стають. У цьому сенсі результатом Божих діянь щодо цих людей стає жорстокість їхніх сердець, хоч Господь прагне пом’якшити їх. Божа любов до нас незмінна, вирішальною стає наша відповідь на Його любов.

Роль служителя, як видно на прикладі Мойсея, Єремії, Єзекіїля і Самого Христа, полягає в тому, щоб продовжувати говорити до людей, навіть якщо вони відкидають звістку. Бог сказав Єзекіїлю: «А вони чи послухаються, чи занехають, ‒ бо вони дім ворохобний, ‒ то пізнають, що пророк був серед них» (Єзек. 2:5). Завдання Господа і Його слуг – дати людям вибір і чітке застереження (порів. Єзек. 3:16-21), навіть якщо вони зрештою виберуть смерть і вигнання (Ісаї 6:11-13).

`З огляду на вищесказане, як ми розуміємо роль Бога в питанні жорстокості, закам’янілості фараонового серця? Вих. 4:21.`

У тексті Вих. 4:21 є такі слова Бога: «Я ожорсточу серце його». Це перший із дев’яти випадків, коли Бог сказав, що зробить запеклим серце фараона. Проте є й інші дев’ять текстів, де сказано, що фараон сам робить жорстоким своє серце (наприклад, Вих. 8:15, 28; 9:34).

Із цих текстів стає зрозуміло, що фараон виявляв свою волю, інакше він не зміг би робити своє серце запеклим. Однак твердження, що Бог робив запеклим серце фараона, означає: Господь створював обставини, на які фараон реагував, відкидаючи дані йому Богом ознаки. Якби фараон відкрив своє серце для цих ознак, воно б не було запеклим, а пом’якшало б.

`Зі свого особистого досвіду з Богом, ви коли-небудь відчували запеклість серця щодо Святого Духа? Подумайте, що спричинило її? Якщо тоді ви не вважали такий стан жахливим (адже, по суті, це частина процесу закам’янілості серця), то як дивитеся на це тепер? Де шукати вихід? Див. 1 Кор. 10:13.`

#### Додаткове читання: Вибрані цитати Эллен Уайт

"Слухачів, котрі не принесли плоду, Господь поділив на тих, які сумніваються, поверхневих і поглинутих земним. Вони не спроможні побачити моральну красу Істини та її практичне особисте застосування у власному житті. Їм не вистачає віри, яка перемагає світ, тому як неминучий наслідок — світ перемагає їх. {ЦДБ 361.3}

Саме тісне спілкування з Богом відкриває розум, робить його живим і гострим. Люди за днів Христа наводили на себе таку сліпоту, що, бачачи, не бачили, і таку навмисну глухоту, що, чуючи, не чули і не розуміли. Ісус сказав, що не слід дивуватися з Його слів про їхнє невір’я, бо ще Ісая передбачив це (див. Матв. 13:13-15)... {ЦДБ 361.4}

Про фараона Бог сказав: «Я зроблю запеклим серце його, — і він не відпустить народу» (Вих.4:21). Жодна надприродна сила не була застосована для того, щоб зробити твердішим серце царя. Бог дав фараонові найразючіші докази божественної сили, але монарх уперто відмовлявся прийняти світло. Кожний відкинутий ним вияв безмежної сили робив його ще запеклішим у повстанні проти Бога. Насіння протистояння, яке він посіяв, відкинувши перше чудо, принесло свої плоди. Він продовжував дотримуватися власного шляху, стаючи дедалі запеклішим, а його серце — все більш кам’яніло, доки не побачив холодних облич своїх мертвих дітей-первістків. {ПП 244.1}

Бог звертається до людей через Своїх слуг, посилаючи застереження та викриваючи гріх. Він кожному дає змогу виправити свої помилки, щоб вони не вкорінилися і не стали рисами характеру; але якщо хтось не бажає виправитися, то божественна сила втручається, аби запобігти наслідкам його власних дій. З кожним разом людині дедалі легше зробити цей крок. Вона робить своє серце нечутливим до дії Святого Духа; продовжуючи відкидати світло, особистість опиняється в такому становищі, коли навіть найвагоміший вплив не може справити на неї належного враження. {ПП 244.2}