---
title:  Місіонерська історія
date:   08/01/2021
---

#### РЯТІВНА НАДІЯ
_Ендрю Мак-Чесні_

2002 року світ із жахом дізнався про зіткнення в Німеччині вантажного літака DHL з російським авіалайнером, на якому 45 російських школярів вирушили на канікули до Іспанії. У результаті авіакатастрофи загинула 71 особа. Коли трапилася ця страшна трагедія, Володимир Шевиль, який оплакував смерть доньки від раку, здобув надію.

Володимир згадує, як його донька Надія радісно повернулася додому з новою Біблією, котру їй хтось подарував у школі в їхньому рідному місті в Молдові. П’ятнадцятирічна дівчинка годинами читала цю книгу, часто засиджуючись до пізньої ночі. Володимиру, що відвідував церкву дуже рідко, не подобалося, що донька так цікавиться Біблією. Він звинувачував її в гаянні часу і говорив, що краще б вона більше поралася на городі. «Нам не потрібна Біблія, — сказав він доньці. — У нас є церква». Надія не сперечалася й слухняно допомагала на городі.

Через два роки лікарі діагностували в Надії рак кісток. Вона місяцями лежала в лікарні, їй ампутували одну ногу від стегна. Вона померла в 2001 році у віці 18 років. Володимир був пригнічений. Він благав Бога пояснити, чому це трапилося. «Невже я був таким поганим батьком?» — у молитві запитував він.

У липні 2004 року, усе ще перебуваючи в горі, він дізнався про те, як Віталій Калоєв, який утратив у авіакатастрофі 2002 року дружину та двох дітей, вислідив і вбив авіадиспетчера, відповідального за спостереження за повітряним простором Німеччини. У новинах Володимир також побачив, як журналіст запитав ще одного батька, який утратив доньку в тій самій авіакатастрофі, чи хотів би він теж помститися. «Ні, — відповів чоловік. — У мене є надія, що я знову побачу свою доньку».

Ці слова торкнулися серця Володимира. Він бажав отримати таку надію.

Одного разу, повернувшись після роботи додому, Володимир побачив дружину, яка чекала його з Біблією в руках Розгорнувши її, вона прочитала: «Не хочемо, щоб ви, брати, не знали про померлих, аби не сумували, як і інші, що не мають надії. Бо коли віримо, що Ісус помер і воскрес, то й померлих в Ісусі Бог приведе з Ним» (1 Сол. 4:13, 14).

«У цьому наша надія, — сказав він дружині. — Якщо ми віримо в Бога, ми зустрінемо нашу доньку знову».

Сьогодні Володимир служить дияконом у церкві й з радістю розповідає про свою надію в повернення Ісуса. «Завдяки моїй доньці ми знайшли Бога, — говорить він. — У нас є надія, що ми знову зустрінемося з нею».
_Частина приношень тринадцятої суботи 2017 року допомогла відремонтувати базу відпочинку для табірних зібрань та інших церковних заходів у Молдові._
