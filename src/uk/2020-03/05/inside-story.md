---
title:  Місіонерська історія
date:   31/07/2020
---

#### Чотири сни
_Ендрю Мак-Чесні_

Авраам Кейта, житель села Буфало (Гвінея, Західна Африка), як завжди, прокинувся о третій годині ранку, щоб молитися своїм богам.

— Мені вже за сорок, і в мене немає ні дружини, ні дітей, ні грошей, ні роботи, – молився Авраам. – Будь ласка, допоможіть мені.

Під час молитви подув сильний вітер. Чоловік відчув слабкість і поринув у сон. Раптом хтось злегка штурхнув його і промовив: «Мій сину, лягай спати».

Він послухався, і йому приснився сон. Уві сні до нього підійшов Хтось із вогняними очима. Авраам подумав, що на нього зараз нападуть, й охоплений жахом закричав:

— Хто ти?!

— Я – Ісус Христос, – відповів йому Явлений.

Уранці Авраам розмірковував, що ж буде далі.

Наступної ночі йому приснився ще один сон. Уві сні він разом з Ісусом ішов стежкою по високій горі.

На третю ніч Авраамові приснилося, що він шукає роботу, а Ісус наймає працівників. Ісус сидів за столом і записував імена майбутніх найманців.

На четверту ніч Авраам побачив, як Ісус стоїть у водах океану. Ісус дивився на нього, а він дивився на Ісуса.

Минуло три роки. Авраам переїхав до столиці Гвінеї Конакрі і влаштувався на роботу будівельником. Одного разу, повертаючись додому, він зустрів піонера Глобальної місії Транкила Фассинадуно.

— Як справи? – запитав Транкил. – Я християнин. Чи хотіли б ви відвідати мою церкву?

— Я не можу, – відповів Авраам, – я належу до іншої релігії. Я навіть не розумію, про що ви говорите.

Однак прийшовши додому, він згадав свої сни про Ісуса й вирішив піти до церкви. У церкві його радо прийняли, йому сподобалися урок Суботньої школи та проповідь. Відтоді Авраам почав відвідувати церкву щосуботи і незабаром віддав своє серце Ісусу.

Сьогодні Авраамові сорок вісім років, він працює сторожем офісу Церкви адвентистів сьомого дня в Гвінеї та охоронцем школи при офісі.

Частина приношень Тринадцятої суботи цього кварталу допоможе розширити адвентистську школу в Конакрі.

— Мої сни привели мене до Ісуса, – каже Авраам. – Зараз я йду з Ним, як було в одному з моїх снів. Я подорожую з Христом.
