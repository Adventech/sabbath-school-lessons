---
title:  Для подальшого дослідження
date:   10/07/2020
---

Прочитайте в книзі Е. Уайт «Дії апостолів» розділ «Ти майже переконав мене» (С. 433-438).

Суть християнського життя – це настільки чудові, виняткові стосунки з Ісусом, що ми прагнемо поділитися ними. Якою б важливою не була правильна доктрина, вона не може замінити життя, перетворене благодаттю й любов’ю. Еллен Уайт підкреслює цю істину: «Спаситель знав, що жодні аргументи, якими б логічними вони не були, не зможуть пом’якшити запеклі серця або пробитися крізь товщу егоїзму й захоплення земними інтересами. Він знав, що Його учням необхідно прийняти небесний дар і що Євангеліє стане дійовим лише тоді, коли його проповідуватимуть люди, серця котрих будуть зігріті, а вуста помазані живим знанням Того, Котрий є Дорогою, і Правдою, і Життям» (Дії апостолів. С. 31). У книзі «Бажання віків» вона доповнює цю сильну думку: «Чудова любов Спасителя пом’якшує й упокорює серця, у той час як сухе повторювання доктрин не дає нічого» (С. 826).

Дехто вважає, що їхнє особисте свідчення полягає лише в тому, аби намагатися переконати людину в істинах, які містяться в Слові Божому. Хоч дуже важливо в належний час поділитися біблійними істинами, проте значно більше ми повинні свідчити про наше звільнення від вини, про мир, милість, прощення, силу, надію, радість, здобуті нами в дарі вічного життя, який так щедро пропонує Ісус.

**Питання для обговорення:**

`Як ви вважаєте, чому наше особисте свідчення може так сильно вплинути на інших? Як свідчення інших людей впливали на вас і ваш власний досвід?`

`Поділіться в класі своєю відповіддю на останнє запитання уроку за середу. Чому щоденний досвід з Господом важливий не тільки для нашого свідчення, а й для нашої особистої віри?`

`Звичайно, сильне словесне свідчення може бути ефективним. Водночас, чому благочестиве життя є важливою частиною нашого свідчення?`

`Поділіться власним досвідом із класом. Пам’ятайте: ви ділитеся тим, що Христос учинив для вас та Ким Він є для вас сьогодні. Які зміни здійснює Ісус у вашому житті?`
