---
title:  Місіонерська історія
date:   17/07/2020
---

#### Навернення філіппінської сім’ї
_Стівен Драгу_

Літературний євангеліст самотньо йшов курними спекотними вулицями Бутуан Сіті, Філіппіни. Він працював увесь день, але нічого не продав. Продаж книг був його єдиним джерелом доходу, тому він був пригнічений. Проходячи повз один будинок, євангеліст вирішив постукати в ще одні двері. Підходячи до них, він помолився.

Двері відчинила тендітна жінка й привітала стомленого чоловіка усмішкою. Він був щирий у розмові, про що свідчили його погляд і слова. Вони розмовляли про книгу «Велика боротьба», і жінка була впевнена, що Сам Святий Дух звертався до неї.

Вона була християнкою, але давно вже втратила глибоку потребу в Богові. Останнім часом ситуація змінилася у зв’язку зі скрутним фінансовим становищем сім’ї, і жінка почала жадати більших знань про Ісуса. Проте грошей не вистачало, адже в неї було десятеро дітей, і вона була вагітною ще трійнею.

Чи могла вона дозволити собі купити книгу, яку просто прочитає? Без вагань вона придбала на останні гроші цю книгу.

Відтоді минуло понад п’ятдесят років, але вплив однієї цієї книги відчувається й досі. Ім’я цієї жінки Єпіфанія Ті, вона привела кожного зі своїх дітей до Христа. Жінка щиро повірила словам Еллен Уайт: «Наша робота для Христа повинна починатися з дому, сім’ї. Немає важливішого місіонерського поля за це» (Свідчення для Церкви. Т. 6. С. 429).

Один із її синів, Флоренте Ті, став пастором і тепер звершує служіння директора видавництва Церкви адвентистів сьомого дня в Манілі. Інші стали дияконами, дияконисами, пресвітерами, учителями й викладачами в адвентистських церквах та академіях. Майже всі закінчили коледж Маунтін-В’ю. Кожен старший, хто був уже студентом, допомагав вступити до коледжу молодшому члену сім’ї.

— Для мене ця жінка – друга мама. Я одружився з однією з її доньок – Доркас, яка викладає в адвентистських навчальних закладах, – розповідає Стівен Драгу. – Перед тим як я зустрів свою дружину, у Єпіфанії стався інсульт. Вона була прикута до ліжка, не могла говорити й погано бачила. Під час нашої першої зустрічі вона намагалася всім серцем поговорити зі мною, але не змогла. Утім це не має великого значення, тому що головне, що багато років тому вона відгукнулася на заклик Святого Духа. Мама померла в серпні 2013 року у віці 89 років.

Десятки людей прийшли до Христа завдяки одному літературному євангелісту, одній книзі й одній жінці, котра відгукнулася на заклик Святого Духа.

Стівен Драгу, біблійний працівник і євангеліст у Крисченсбергу, Вірджинія.
