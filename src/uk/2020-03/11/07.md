---
title:  Для подальшого дослідження
date:   11/09/2020
---

**Прочитайте Марка 5:25-34.**

«Здивований натовп, який продовжував юрмитися навколо Христа, не усвідомлював присутності тієї життєдайної сили. Коли ж страждаюча жінка з вірою простягнула руку, щоб доторкнутися до Нього, вона відчула цілющу силу. Так і в духовному житті. Порожні балачки про релігію, молитви без духовного голоду й живої віри – даремні. Умоглядна віра в Христа, яка лише формально визнає Його Спасителем світу, ніколи не принесе зцілення душі. Спасенна віра – це не просто визнання істини розумом… Не досить знати про Христа – ми повинні вірити в Нього! Віра приносить користь лише тоді, коли ми приймаємо Його як особистого Спасителя і покладаємося на Його заслуги…

Наше свідчення про Його вірність – це обраний Небом засіб відкрити світові Христа. Ми повинні визнавати Його благодать, котра виявлялася в давнину через святих. Але найбільш дієвим буде свідчення про наш власний досвід. Ми стаємо Божими свідками, коли люди зауважують у нас дію Божественної сили. Життя й досвіди кожної людини унікальні. Бог бажає, щоб ми славили Його на підставі наших особистих досвідів. Якщо ці дорогоцінні свідчення на славу Його благодаті підкріпляються чистим християнським життям, вони володіють нездоланною силою для навернення душ» (Е. Уайт. Бажання віків. С. 347).

**Питання для обговорення:**

`Які складові переконливого свідчення? Прочитайте свідчення Павла перед Агрипою в Дії 26:1-23. На чому було засноване його свідчення?`

`Як ви вважаєте, чому наше особисте свідчення про те, що Христос зробив для нас, володіє такою великою силою? Однак, як ви відповісте на таке запитання: «Добре, це сталося з вами, але якщо в мене немає такого досвіду? Як ваш досвід може переконати мене в тому, що я маю йти за Ісусом?»?`

`Чого ви хотіли б уникнути, свідкуючи невіруючому?`

`Обговоріть істину про впевненість у спасінні. Чому це настільки важлива частина християнського досвіду? Як ми можемо бути впевнені у своєму спасінні, але вільними від самовпевненості?`
