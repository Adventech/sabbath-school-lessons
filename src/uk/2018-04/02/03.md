---
title:  Те, що здається справедливим
date:   08/10/2018
---

Книга Суддів показує численні негативні наслідки того, що євреї не дотримувалися волі Господа. Незабаром після завоювання ізраїльтянами Ханаана люди почали наслідувати хибні релігійні практики ханаанців, тобто чинили всупереч повелінням Бога. І це було однією із серйозних проблем.

`Прочитайте Суд. 17:6 і 21:25. Що наведені тексти повідомляють про проблеми, які виникли в Божого народу?`

Ідеться про причини відокремлення й роз’єднаності серед Божого народу. Єдність нації мала ґрунтуватися на їхньому вірному послухові Господу заповіту – заповіту, який вони уклали з Ним. Роблячи те, що їм здавалося правильним, схильні до впливу народів, які їх оточували, євреї наближалися до катастрофи. Керуючись нахилами свого серця, ми як грішні істоти неминуче зіб’ємося з істинного шляху, яким Бог закликає нас іти.

*Що повідомляється в наступних текстах про духовний стан ізраїльського суспільства за днів суддів?*

`Суд. 2:11-13`

`Суд. 3:5-7`

«Через Мойсея Господь відкрив Своєму народові, до чого призводить невірність. Відмовляючись дотримуватися Його заповіту, ізраїльтяни відмовилися від Джерела життя і не могли отримувати Його благословень. Часом вони прислухалися до Божих застережень, тоді рясні благословення зливалися на Ізраїль, а через нього – на навколишні народи. Однак здебільшого вони забували Бога й високу перевагу бути Його представниками. Вони не служили Господу, як цього Він вимагав, і таким чином позбавили своїх ближніх духовного керівництва й святого прикладу. Вони мали намір привласнити плоди виноградника, управителями якого були поставлені. Їхня зажерливість викликала презирство навіть у язичників. Таким чином, характер Бога й закони Його Царства постали перед язичницьким світом у фальшивому світлі» (Е. Уайт. Пророки і царі, с. 20, 21).

`Яким чином наші дії як членів Адвентистської церкви впливають на оточення? Що в нашому житті могло б справити на них сприятливе враження?`