---
title:  «Верніться, діти невірні»
date:   07/10/2018
---

Історія ізраїльського народу сповнена драматичних розповідей про непослух і анархію, покаяння й тимчасову покору Богові, нове відступництво й нові нещастя. Цей сценарій повторювався знову й знову. Щоразу, коли Божий народ свідомо виконував Його волю, він був благословенний мирним життям. Коли ж народ не слухав Господа, прямуючи своїм шляхом, його життя було наповнене війнами й конфліктами. Ще до того, як Ізраїль увійшов до Обітованого краю, Бог передбачав цю закономірність і запропонував рішення, яке допомагає уникнути таких жахливих наслідків.

`Прочитайте П. Зак. 28:1-14. Які благословення отримав би Ізраїль, якби народ був слухняний Божій волі?`

`Прочитайте Єрем. 3:14-18. Який урок ми можемо почерпнути зі зверненого до Ізраїлю заклику покаятися й навернутися до Господа? Що це говорить нам про Божу любов і терпіння до Свого народу?`

У книзі Єремії є дивовижний опис Бога, безмежно люблячого, милосердного і великодушного до Свого народу, незважаючи на повстання, розділення та ідолопоклонство цих людей. Господь постійно закликає Свій народ повернутися до Нього й покаятися у відступництві. Знову й знову Бог обіцяє людям відновлення й надію на майбутнє.

«Вернися, відступна дочко Ізраїлева! говорить Господь. Не зверну Я Свого обличчя у гніві на вас, бо Я милостивий, - говорить Господь, і не буду повік стерегти Свого гніву. Тільки пізнай же провину свою, бо ти проти Господа, Бога свого повстала, і грішила з чужими під деревом кожним зеленим, і Мого голосу ви не почули, говорить Господь» (Єрем. 3:12, 13).

Слова Єремії були проголошені під час загального нехтування Божим Словом. Хоч за часів царя Йосії почалися деякі реформи, більшість людей не відчувала духовної потреби коритися Богу. Їхні гріхи, ідолопоклонство та егоїстичні нахили стали причиною духовного й політичного занепаду. Чим більше люди ухилялися від виконання Божої волі, тим трагічнішою була їхня доля в майбутньому. Однак Господь через Єремію закликав їх отямитися. У Бога було краще майбутнє для людей, і Він прагнув повернути їх до процвітання, єдності й повноцінного життя. Але це могло статися тільки в тому разі, якщо вони посвятили б своє життя Господу й жили вірою.

`Яка, на вашу думку, різниця між послухом і непослухом у вашому житті?`