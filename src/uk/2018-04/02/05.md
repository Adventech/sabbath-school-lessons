---
title:  Розкол у Коринті
date:   10/10/2018
---

На жаль, проблема роз’єднаності Божого народу існувала й у новозавітний час.

Наприклад, перші чотири розділи Першого послання Павла до коринтян – це заклик до єдності. Перебуваючи в Ефесі, Павло почув, що в Коринтській церкві відбулося розділення. Тому він починає свого листа з великої за обсягом промови про церковну єдність і необхідність уникати розколу. Стурбований тенденцією, що намітилася, Павло прагне дати натхненну пораду для виправлення цієї несприятливої ситуації.

`Згідно з 1 Кор. 1:10-17, що було причиною роз’єднаності, розбіжностей і сварок?`

Павло був стурбований поведінкою своїх братів і сестер у Коринті, оскільки люди з оточення Хлої розповіли йому про сварки між ними. Вступні слова апостола показують ступінь його занепокоєння: «Благаю вас, брати, Ім’ям Господа нашого Ісуса Христа, щоб ви всі говорили те саме, щоб не було між вами поділу, але щоб ви були поєднані однаковим розумінням і однією думкою». Бажаючи допомогти у вирішенні проблеми, Павло нагадує їм як християнам про необхідність бути «поєднані однаковим розумінням і однією думкою» (1 Кор. 1:10). Він прагне покласти край поділу незалежно від його причин.

Павло також нагадує коринтянам, що християни покликані йти за Христом, а не за людиною, якою би талановитою, обдарованою чи духовною вона не була. Хоч вони розділилися на кілька груп, апостол недвозначно заявив, що в такому поділі немає Божої волі. Він стверджував, що християнська єдність зосереджена на Христі та Його Голгофській жертві (див. 1 Кор. 1:13).

Така єдність бере початок в істині, яка міститься в розп’ятому Ісусі Христі й ні в кому іншому, незалежно від того, наскільки обдарованим і духовним наставником, проповідником чи лідером може бути ця людина. Біля підніжжя хреста всі рівні. Ми хрестимося в Ісуса, Котрий може очистити нас від гріха. Однак для єдності в Христі потрібно здійснювати практичні кроки.

Як адвентисти сьомого дня, ми повинні усвідомити, що не можна вважати само по собі зрозумілим нашу єдність віри й місії. Розділення й сварки також можуть підірвати єдність нашої Церкви сьогодні, якщо любов і милість Христа не об’єднають нас із Ним.

`Як ми можемо навчитися уникати тих небезпек, з якими зіткнувся Павло? Чому завжди потрібно бути обережними в прояві надмірної відданості комусь, крім Христа?`