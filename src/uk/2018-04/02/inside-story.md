---
title:  Місіонерська історія
date:   12/10/2018
---

#### Благословенний спів
_Елвіс Думитру_

Я – пастор. Мій дідусь, Геразе Думитру, котрий упродовж усього життя був православним віруючим, у похилому віці порадив моєму батькові: «Якщо ти колись захочеш належати до єдиної істинної Церкви, відвідуй Церкву адвентистів сьомого дня!»

Батько жив тоді в маленькому селищі Ратешти, Румунія. Слова дідуся запали в його душу, спонукали розшукати Адвентистську церкву й укласти заповіт з Богом у період комуністичних ідей у Румунії. Я виріс в адвентистській сім’ї, і ми з братом звершуємо пасторське служіння в адвентистських громадах.

Як мій дідусь дізнався про адвентистів?

Історія розпочалася на початку 1960-х років у селі Ратешти, розташованому на відстані 135 кілометрів від румунської столиці Бухареста. У селі проживало лише восьмеро адвентистів, і влада, проводячи антирелігійну кампанію, наказала їх заарештувати. Приїхав візник, який на запряженому кіньми возі мав доставити адвентистів до в’язниці.

Віз трясся на вибоїнах ґрунтової дороги, до в’язниці співали гімни. Візник слухав їх, вражений чудовими словами про Христа та Його любов, розмірковуючи: «Як можуть адвентисти дорогою до в’язниці так радісно співати про Ісуса?»

Через тиждень цьому ж візнику доручили привезти православного священика села до його церкви. Дорогою колесо воза потрапило у вибоїну, і священик вибухнув потоком проклять.

Візник був неприємно вражений почутим. «Чому, їдучи до церкви, священик проклинає Бога за яму на дорозі, адвентисти ж співали на славу Ісуса прекрасні гімни, коли їх везли до в’язниці?» ‒ думав він.

Ці два випадки справили сильне враження на візника, і він вирішив дізнатися більше про адвентистів. Згодом цей чоловік уклав заповіт з Господом в Адвентистській церкві. Візник був хорошим другом мого дідуся і розповів йому цю історію.

Ратешти залишається маленьким селищем і сьогодні, але в ньому помітна активна діяльність сорока членів Адвентистської церкви.

Ми часто думаємо, що людям байдуже до нас, проте вони завжди спостерігають за нами. Заарештовані адвентисти на возі не знали, що візник чує їхній хвалебний спів і що їхня вірність сприяє появі двох поколінь адвентистів у моїй родині.

Елвіс Думитру, 26 років, помічник пастора Церкви адвентистів сьомого дня Куза-Воде в Бухаресті.