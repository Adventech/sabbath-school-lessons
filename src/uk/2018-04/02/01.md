---
title:  Причини роз’єднаності
date:   06/10/2018
---

### Біблійні тексти для дослідження
П. Зак. 28:1-14; Єрем. 3:14-18; Суд. 17:6; 1 Сам. 12:1-16; 1 Кор. 1:10-17; Дії 20:25-31.

> <p>Пам’ятний вірш</p>
> «Страх Господній – початок премудрости, а пізнання Святого – це розум» (Прип. 9:10).

Старозавітні пророки неодноразово закликали Ізраїль підкорятися вказівкам Господа. Непокора й безтурботність привели до відступництва й роз’єднаності. Послух Божим законам був засобом, який оберігав євреїв від природних наслідків гріха й освячував їх серед численних чужих народів.

Покора волі Господа мала встановити гармонію серед народу й зміцнити рішучість разом протистояти поширенню язичницьких і нечестивих практик поклоніння. Божий намір полягав у тому, щоб Його народ був святим і свідчив про Нього навколишнім народам.

Після того як Господь вивів євреїв з Єгипту, їм було сказано: «Дивіться, – навчив я вас постанов та законів, як наказав мені Господь, Бог мій, чинити так серед того Краю, куди ви входите, щоб посісти його. Бережіть, і виконуйте їх, бо це мудрість ваша та ваш розум на очах народів, що вислухають усіх постанов тих та й скажуть: Тільки він мудрий та розумний народ, цей великий люд!» (П. Зак. 4:5, 6).

Звичайно, якби Божий народ залишився вірним, він був би щедро благословенний і слугував благословенням для інших. Однак невірність призвела до безлічі проблем, зокрема роз’єднаності.