---
title:  «Прийдуть до вас хижі вовки»
date:   11/10/2018
---

`Прочитайте Дії 20:25-31. Про що Павло попереджає керівників Церкви в Ефесі? Як можна було уникнути подібної ситуації?`

Під час свого служіння Павло часто зустрічав опір, тому знав, що буде важко зберегти чистоту Євангелія Ісуса Христа. Прощаючись з ефесянами, він використовує образ вартового з Єзек. 33:1-6, щоб донести до лідерів думку: вони також відповідальні за збереження Євангелія й мають бути вірними пастирями своїх громад.

Для опису фальшивих учителів апостол використовує вислів «хижі вовки» (Дії 20:29). Це нагадує попередження Ісуса про лжепророків, які прийдуть в овечих шкурах (див. Матв. 7:15). Справді, лжевчителі з’явилися невдовзі після попередження Павла, вони зваблювали віруючих у створених ним азійських церквах. В Ефес. 5:6-14 і Колос. 2:8 апостол застерігає про це церкви в Малій Азії.

У Другому посланні до Тимофія Павло також попереджає Тимофія, відповідального за громаду в Ефесі (1 Тим. 1:3), про омани в церкві й безбожництво, що зростає в останні дні.

`Прочитайте тексти 2 Тим. 2:14-19 і 3:12-17. Які поради дає Павло Тимофію щодо того, як протистояти лжевчителям і зберігати єдність Церкви?`

По-перше, Тимофій повинен знати Біблію, бути «бездоганним працівником, який наставляє на принципи істини» (2 Тим. 2:15). Щоб уникнути непотрібних суперечок і домислів, необхідно правильно розуміти й викладати дане Богом Слово. Біблійні істини мають бути правильно витлумачені, щоб жодна частина Святого Письмо не суперечила загальній картині, представленій у Біблії, і щоб запобігти неправильним тлумаченням, здатним підірвати віру людини в Ісуса. Другорядні питання мають бути підпорядковані принципам Божого Слова, які насправді будуть готувати віруючих до переможного життя в Христі. Друга рекомендація Павла Тимофію полягає в тому, щоб він уникав «пустих балачок» (2 Тим. 2:16). Несуттєві й абстрактні теми не повинні стати частиною вчення Тимофія, якщо він хоче бути гідним і вірним служителем. Такі розмови ведуть до ще більшого нечестя й не повчають віруючих (див. 2 Тим. 2:16). Тільки істина веде до благочестя й гармонії серед віруючих. Тимофій повинен сам уникати таких помилок і закликати до цього своїх підопічних, тому що такі прогріхи заражають церкву, подібно до онкологічного захворювання (див. 2 Тим. 2:17). Послух Слову Божому є протиотрутою від хибного вчення (2 Тим. 3:14-17), яке загрожує єдності Церкви.

`Яким чином ми захищаємо Церкву від людей, що сіють своїми хибними вченнями розбрат і розділення?`