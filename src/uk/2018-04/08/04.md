---
title:  Служіння Ісуса в Небесній Святині
date:   20/11/2018
---

У старому заповіті Бог наказав Мойсеєві побудувати скинію, або святиню, яка слугувала б місцем Його перебування на Землі (див. Вих. 25:8). Завдяки здійснюваному в ній служінню святиня стала місцем, де народ Ізраїлю вивчав План спасіння. Пізніше, за часів царя Соломона, переносну скинію замінив чудовий храм (див. 1 Цар. 5-8). І намет, і храм були побудовані за зразком Небесної святині – «святині та істинного намету, який поставив Господь, а не людина» (Євр. 8:2; Вих. 25:9, 40).

У багатьох текстах Святого Письма відкривається факт існування Небесної святині, яка слугувала основним місцем проживання Бога. Служіння в земній святині вказувало на План спасіння і священицьке служіння Ісуса на Небесах.

`Прочитайте Євр. 8:6; 9:11, 12, 23-28; 1 Івана 1:9-2:2. Що повідомляється в цих уривках про священицьке служіння Ісуса на Небесах?`

З моменту вознесіння Ісуса Небесна святиня – місце, де Христос звершує Своє священицьке служіння задля нашого спасіння (див. Євр. 7:25; 9:24). Тому ми «приступаймо сміливо до престолу благодаті, щоб одержати милість і знайти благодать для своєчасної допомоги» (Євр. 4:16).

Оскільки священицьке служіння в земній скинії мало дві фази – щоденне служіння у Святому й щорічне – у Святому святих, Священне Писання також описує дві фази служіння Ісуса на Небесах. Його служіння у Святому на Небі характеризується заступництвом, прощенням, примиренням і відновленням. Розкаяні грішники мають прямий доступ до Отця через Посередника Ісуса (див. 1 Івана 2:1). З 1844 року служіння Ісуса у Святому святих пов’язане із судом та очищенням, які відбувалися раз на рік у День викуплення (див. Левит 16). Служіння очищення святині також ґрунтується на пролитій крові Ісуса. Здійснене в цей день викуплення провіщало остаточне знищення гріха завдяки заслугам Христа і повне примирення Всесвіту, який досягнув гармонії під Божим керівництвом. Доктрина адвентистів про двофазне служінні Христа в Небесній святині важлива в розумінні всього Плану спасіння.