---
title:  Субота
date:   21/11/2018
---

Ще одне важливе біблійне вчення, у яке вірять і якого дотримуються адвентисти сьомого дня, – вчення про суботу. Це ключова доктрина, що об’єднує нас. За рідкісним винятком, у християнському світі цієї доктрини дотримуються тільки адвентисти.

Субота – Божий дар людству, даний у кінці тижня творіння (Бут. 2:1-3). При створенні Бог трьома характерними діями заснував суботу: (1) Бог спочивав у суботу, (2) благословив цей день і (3) освятив його. Завдяки цьому субота стала особливим Божественним даром, який дозволяє людській сім’ї відчути небесну реальність на Землі та визнати буквальність семиденного тижня творіння. Відомий рабин Авраам Джошуа Хешель назвав суботу «палацом у часі», святим днем, коли Бог особливим чином зустрічається зі Своїм народом.

`Що повідомляється в наступних уривках про значення суботи для людства? Вих. 20:8-11; П. Зак. 5:12-15; Єзек. 20:12, 20.`

Прагнучи наслідувати приклад Христа (див. Луки 4:16), адвентисти сьомого дня дотримуються суботи. Участь Ісуса в суботніх богослужіннях свідчить про те, що Він визнавав суботу днем відпочинку й поклоніння. Деякі зі Своїх чудес Спаситель здійснив у суботу, щоб явити зцілення (як фізичне, так і духовне), дароване святкуванням суботи (див. Луки 13:10-17). Апостоли й перші християни розуміли, що Ісус не скасував суботу; вони самі дотримувалися її і відвідували богослужіння цього дня (див. Дії 13:14, 42, 44; 16:13; 17:2; 18:4).

Субота також є ознакою нашого визволення від гріха. Субота нагадує про Боже визволення Ізраїлю від єгипетського рабства й обітований спокій у ханаанській землі (див. П. Зак. 5:12-15). І хоч Ізраїль не зміг повністю насолодитися цим спокоєм через свій неодноразовий непослух та ідолопоклонство, Господь продовжує звіщати, що «для Божих людей залишається дотримання суботи» (Євр. 4:9). Усі, хто бажає увійти в цей спокій, можуть зробити це через віру в дароване Ісусом спасіння. Крім буквального значення, дотримання суботи символізує духовний спокій у Христі й те, що в питанні спасіння від гріха й отримання вічного життя ми покладаємося виключно на Його заслуги, а не на наші діла (див. Євр. 4:10; Матв. 11:28-30).

`Яким чином дотримання суботи допомагає вам відчути єдність і спілкування, які Христос бажає бачити серед Свого народу?`