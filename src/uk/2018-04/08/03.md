---
title:  Другий прихід Христа
date:   19/11/2018
---

Апостоли і ранні християни вважали повернення Христа «блаженною надією» (Тита 2:13) й очікували виконання всіх пророцтв і обітниць Священного Писання при Другому приході. Адвентисти сьомого дня й сьогодні мають щодо цього тверді переконання, на що вказує і сама назва «адвентисти» (від лат. _аdventus_ – прихід). Усі, хто любить Христа, з нетерпінням чекають того дня, коли зможуть спілкуватися з Ним віч-на-віч. До настання цього дня обітниця Другого приходу Христа об’єднує нас як Божий народ.

`Що повідомляється в наступних уривках про те, яким чином повернеться Христос? Як ця картина відрізняється від деяких популярних уявлень про повернення Ісуса? Див. Дії 1:11; Матв. 24:26, 27; Об’явл. 1:7; 1 Сол. 4:13-18; Об’явл. 19:11-16.`

Біблія неодноразово запевняє нас, що Ісус знову прийде, щоб забрати Свій викуплений народ. Точний час Другого приходу не має бути предметом спекуляцій, оскільки Сам Господь сказав: «Про той же день і годину не знає ніхто: ані небесні ангели, ані Син, а тільки один Отець» (Матв. 24:36).

Наприкінці Свого земного служіння Ісус розповів притчу про десять дів (див. Матв. 25:1-13), щоб проілюструвати, як Церква очікує Його Другого приходу. Дві групи дів представляють два класи віруючих, які чекають Христа. На перший погляд, ці дві групи нічим не відрізняються, але в момент, коли Ісус затримується, різниця між ними стає очевидною. Одна група, незважаючи на затримку, зберегла надію і завчасно духовно підготувалася. Цією притчею Спаситель хотів навчити Своїх учнів, що християнський досвід повинен ґрунтуватися не на емоційному підйомі або ентузіазмі, а на постійній залежності від Божої благодаті й наполегливості у вірі. Навіть коли здається, що немає видимих доказів виконання Божих обітниць, Ісус закликає нас сьогодні, як і раніше, «не спати» і в будь-який час бути готовими до Його Приходу.

`Що означає постійно очікувати Другий прихід Христа? Як з плином часу нам не припуститися тієї ж помилки, про яку Ісус попереджав у притчі про десять дів?`