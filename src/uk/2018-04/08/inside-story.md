---
title:  Місіонерська історія
date:   23/11/2018
---

#### Розплата за чужі гріхи
_Ендрю Макчесні, Адвентистська місія_

Коли люди вперше зустрічали цього хлопчика, їхнім першим запитанням було: «Що з твоїми ногами?»

Джек Чен, що народився в центральному Тайвані, до п’яти років не міг ходити. Завдяки щоденним фізичним вправам йому вдалося зміцнити м’язи. Коли Джек пішов до першого класу, він уже міг тримати спину рівно. Утім, оскільки ходив він незграбно, на пальчиках, інші діти сміялися з нього і дражнили його. Іноді хлопці, проходячи повз, плювали в нього.

Джек народився з хворобою ніг, яка викликала запитання в лікарів. Проте Джек і його батьки не сумнівалися в причині цієї хвороби: хтось у їхній родині завинив, і тепер вони несуть покарання.

«Моя родина поклонялася ідолам, і батьки вірили, що ми покарані за свої гріхи або за гріхи наших пращурів», – розповідає Джек.

Друг сім’ї припустив, що дванадцятирічний Джек, у якого була низька успішність у загальноосвітній школі, міг би домогтися більшого, навчаючись у найближчій школі адвентистів сьомого дня.

Джек почув про Ісуса вперше, коли перевівся до сьомого класу адвентистської школи. Він уперше прочитав Біблію. У віці тринадцяти років хлопчик вирішив віддати своє серце Христу.

Відповідь на своє найголовніше запитання ‒ чому несе покарання за чужі гріхи? ‒ хлопчик отримав через рік, читаючи в Євангелії від Івана історію зцілення сліпого від народження: «Його учні запитали Його, кажучи: Учителю, хто згрішив: він чи батьки його, що сліпим народився? Ісус відповів: Ні він не згрішив, ні його батьки, але щоб виявилися на ньому Божі діла» (Івана 9:2, 3).

Джек відчув, як важкий тягар упав з його плечей. «Я зрозумів, що це було не покарання, а благословення, ‒ розповідає він. ‒ Якби у мене не було цієї хвороби, то, мабуть, не було і б шансу пізнати Бога самому й моїй сім’ї».

Джек продовжив навчатися, закінчив Тайванський адвентистський коледж і тепер здійснює служіння пастора в прибережному місті Цзядін. Він трохи кульгає на одну ногу, проте це не заважає йому повноцінно жити й працювати. Джек одружений і виховує двох синів.

Тридцятидворічний Джек захоплюється тим, як Ісус знайшов його. «Я не був християнином, але шукав Бога ‒ Того, хто міг би спасти моє життя, ‒ говорить він. ‒ Ви повинні спочатку відкрити свій розум для того, щоб знайти Бога, а потім Бог скаже вам, що робити далі».