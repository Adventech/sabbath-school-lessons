---
title:  Смерть і воскресіння
date:   22/11/2018
---

При творінні «створив Господь Бог людину з пороху земного. І дихання життя вдихнув у ніздрі її, – і стала людина живою душею» (Бут. 2:7). Історія про створення людства свідчить, що життя походить від Бога. Чи є безсмертя невід’ємним аспектом цього життя? Біблія говорить, що тільки Бог безсмертний (див. 1 Тим. 6:16). Безсмертя не дається людям при народженні. На відміну від Бога, люди смертні. Святе Письмо порівнює наше життя з парою, яка ненадовго з’являється, а потім зникає (див. Якова 4:14). Мертва людина перебуває в несвідомому стані (див. Екл. 9:5, 6, 10; Псал. 146:4; Псал. 115:17 (за новим перекладом Псал. 114, 115:25); Івана 11:11-15).

Хоч люди народжуються смертними, Біблія говорить про Ісуса Христа як про Джерело безсмертя. Він обіцяє безсмертя й вічне життя всім, хто вірить у Його спасіння. «Божий дар благодаті – вічне життя в Христі Ісусі, Господі нашім» (Римл. 6:23). Ісус «знищив смерть, а життя і нетління освітив Євангелієм» (2 Тим. 1:10). «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16).

`Прочитайте 1 Кор. 15:51-54 і 1 Сол. 4:13-18. Що ці уривки повідомляють про відновлення життя після смерті і про той час, коли людям буде дане безсмертя?`

Апостол Павло пояснює, що Бог подарує людям безсмертя, однак не в момент смерті, а при воскресінні, коли прозвучить остання сурма. Хоч віруючі отримують обітницю вічного життя в той момент, коли приймають Ісуса як свого Спасителя, безсмертя буде подароване тільки при воскресінні. Новий Завіт нічого не говорить про те, що душа відразу підноситься на Небеса; це вчення сягає своїм корінням язичницьких вірувань, філософії древніх греків, і не зустрічається ані в Старому, ані в Новому Завітах.

`Як розуміння смерті допомагає нам ще більше цінувати обітницю Другого приходу? Яким чином ця віра об’єднує нас як адвентистів сьомого дня?`