---
title:  Для подальшого дослідження
date:   23/11/2018
---

Е. Уайт «Поради авторам і редакторам», розділ «Підстави, стовпи і межі», с. 28-32. D. Fortin, J. Moon, _The Ellen G. White Encyclopedia_, «Значення доктрин», с. 778, 779.

Як адвентисти сьомого дня, ми поділяємо важливі загальнохристиянські доктрини разом з іншими християнськими деномінаціями. Безумовно, центральною є доктрина про спасіння через віру завдяки викупній і замісній смерті Ісуса. Як і інші християни, ми вважаємо, що наша праведність ґрунтується не на наших ділах, а на праведності Христа, дарованій нам через віру як незаслужений дар благодаті. Еллен Уайт висловила це наступними словами: «З Христом повелися так, як того заслуговуємо ми, щоб з нами повелися так, як того заслуговує Він. Христос був засуджений за наші гріхи, до котрих Він не мав жодної причетності, щоб ми могли бути виправдані Його праведністю, до котрої ми не причетні. Він прийняв нашу смерть, щоб ми прийняли Його життя» (Христос – надія світу, с. 25).

Водночас біблійні основоположні істини, а також релігійні практики і спосіб життя, які ґрунтуються на цих істинах, роблять нас унікальними серед християнського світу. Інакше наше існування як адвентистів сьомого дня не мало б сенсу. Наша любов до Ісуса і вчення, яке ми проголошуємо, повинні бути для нас найсильнішим об’єднувальним чинником.

**Питання для обговорення**

`У книзі «Віра і діла», с. 103, Еллен Уайт прирівнює виправдання до прощення гріхів. Чому правильне розуміння прощення і виправдання в Христі є основою нашого спілкування і єдності з братами та сестрами?`

`Подумайте, наскільки важливі наші доктрини в контексті церковної єдності. Що ще привернуло мільйони людей з різних етнічних, релігійних, політичних та культурних груп, крім наших загальних доктринальних переконань? Як це свідчить про важливість доктрини не тільки в контексті місії і поширення вістки, а й для досягнення єдності Церкви?`

`Назва «адвентисти сьомого дня» вказує на дві важливі доктрини: про сьомий день – суботу і про Другий прихід. Одна частина назви вказує на творіння, інша – на викуплення. Як пов’язані ці два вчення і яким чином так лаконічно передають суть того, ким ми є?`

**Висновок**

Адвентисти сьомого дня дотримуються єдиних переконань. Деякі з них спільні з християнами інших конфесій; інші – відрізняються. Доктрини роблять нас Божою Церквою і є основою нашої єдності в Ісусі.