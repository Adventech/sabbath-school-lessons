---
title:  Вівці і пастух
date:   08/11/2018
---

`Прочитайте Івана 10:1-11. Як метафора Церкви як пастви відображає ідею єдності? Див. також Псал. 23.`

Більшість людей, які проживають у великих промислових містах, зараз рідко цікавиться такою галуззю сільського господарства, як тваринництво, і мало хто знає про взаємини між вівцями й пастухами. Коли ж Ісус свого часу розповідав цю притчу, люди добре розуміли Його. Коли Він сказав: «Я – Пастир Добрий», слухачі відразу ж провели паралель із Псал. 23:1: «Господь – то мій пастир». Цей образ був не тільки зрозумілий для них, а й ніс певне емоційне навантаження. У давнину – як і сьогодні – на Близькому Сході пастухи дбайливо доглядали за своїми вівцями, незважаючи на всі труднощі. Образ пастуха – один з найбільш зворушливих образів, який використовує Писання для опису характеру Бога і Його взаємин з народом.

Розглянемо образ Божого народу як пастви. Вівці справляють враження беззахисних і нетямущих тварин. Тому вони мають потребу в доброму пастухові для захисту й керівництва. Іноді через необережність вівці губляться, а пастух шукає їх і повертає до отари. Молодих овець часто потрібно носити, вони потребують особливого догляду. Пастухам необхідно терпіння й розуміння. Цей образ дуже влучний, щоб охарактеризувати Церкву. При наявності близьких взаємин з Пастирем члену Церкви не слід боятися – з Ним він здобуває все.

У цій притчі Ісус також зазначив, наскільки важливо для вівці слухати голос пастуха. За необхідності можна захистити кілька отар овець, загнавши їх до обгородженого місця. А як їх потім розділити? Для цього пастух повинен стати біля дверей кошари й покликати своїх овець. Вони упізнають знайомий голос і прийдуть до нього. «Коли він усіх своїх овець веде, то йде перед ними, а вівці йдуть за ним, бо знають голос його» (Івана 10:4). Для Церкви життєво важливо слухати голос Пастиря. Насправді, єдність і безпека народу Божого залежать від їхньої близькості до Бога і безпосередньо пов’язані з їхнім послухом.

`Люди зазвичай не люблять, коли їх порівнюють з вівцями. Чому ж для Церкви найкраще підходить саме це порівняння? Що цей образ говорить про нашу потребу в Пастирі й про необхідність підкорятися Його голосу?`