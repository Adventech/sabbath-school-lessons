---
title:  Божий народ
date:   04/11/2018
---

`Прочитайте 1 Петра 2:9; Вих. 19:5, 6; П. Зак. 4:20; 7:6. Що повідомляють ці тексти про особливий статус Божого народу?`

Церква – це Божий народ, котрий називає Господа своїм Отцем і Спасителем і котрий був викуплений Христом та слухняний Йому. Цей образ підкреслює концепцію: у Бога був Свій народ на Землі від початку дії Плану спасіння, а також існує наступність між старозавітним Ізраїлем та новозавітною Церквою. Від днів Адама, патріархів та Авраама, які жили до і після потопу, Бог укладав заповіт зі Своїм народом, аби вони виявляли Його любов, милосердя і справедливість усьому світу.

Божий народ названий «рід вибраний», «царське священство» і «святий народ». Ці терміни вказують на те, що віруючі люди відокремлені для особливої мети: «аби звіщати чесноти Того, Хто вас покликав із темряви до дивного Його світла» (1 Петра 2:9). Ці вірші також співзвучні опису характеру милостивого Бога у Вих. 34:6, 7. «Бог придбав Церкву як Своє особливе надбання, щоб її члени могли відобразити Його дорогоцінні риси характеру у своєму житті й проголосити Його милість і милосердя до всіх людей» (Біблійний коментар АСД, т. 7, с. 562 ).

`Прочитайте П. Зак. 7:6-8. Що спонукало Бога обрати нащадків Авраама як Свій народ? Як це можна застосувати в наш час?`

Можливо, у вас виникне запитання: яка нація сьогодні заслуговує таку характеристику, як «святий народ» (ще один образ Церкви)? Жодна. Усі народи й етнічні групи складаються з людей, які не заслуговують на Божу любов і благодать. І хоч Біблія закликає нас бути святим (відокремленим) народом, вона також навчає, що обрання і призначення Ізраїлю ґрунтувалися виключно на Божій любові, а не на людських заслугах. Формування народу Божого – це обумовлений любов’ю акт творіння. Незважаючи на гріх і відступництво нації, Бог дотримав дану Аврааму обітницю, що через його насіння, Христа, Він спасе Свій народ. Обрання Божого народу було такою ж дією благодаті, як і його спасіння. Це нагадує нам про те, що всіх нас викликала до духовного життя незаслужена милість Бога.

`Чому необхідно завжди пам’ятати про священну істину: наше спасіння ґрунтується на тому, що здійснив для нас Христос, а не на тому, що ми самі можемо зробити для себе, навіть як «Божий народ»?`