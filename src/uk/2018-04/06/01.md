---
title:  Образи єдності
date:   03/11/2018
---

### Біблійні тексти для дослідження
1 Петра 2:9; Вих. 19:5, 6; Ефес. 2:19-22; 1 Кор. 3:16, 17; 1 Кор. 12:12-26; Івана 10:1-11; Псал. 23.

> <p>Пам’ятний вірш</p>
> «Бо як тіло одне, але має багато членів, так і всі члени: хоч їх багато, становлять одне тіло, – так і Христос» (1 Кор. 12:12).

Кожен, хто вивчає Біблію знає, що вона наповнена образами й символами, які вказують на реалії, що перевершують за своїм масштабом ці образи й символи. Наприклад, біблійна система жертвоприношень символізує найвищу реальність - жертву Ісуса і Божий План спасіння загалом.

У Біблії використовується безліч образів, зокрема, таких як вода, вогонь і вітер. Залежно від контексту ці образи символізують духовні й богословські істини. Наприклад, коли Ісус сказав: «Вітер віє, де хоче, і ти чуєш його шум, але не знаєш, звідки приходить і куди прямує. Так буває з кожним, хто народжений від Духа» (Івана 3:8), Він представив Святого Духа в образі вітру.

У Біблії використано ряд образів для опису притаманної Церкві єдності, яку Бог закликає показати світу. Кожен окремий образ не є повним, але в сукупності вони свідчать про єдність Церкви, розкриваючи ставлення віруючих до Бога, Церкви, до суспільства загалом, а також взаємини послідовників Христа один з одним.

Цього тижня ми розглянемо деякі образи і те, як вони відображають ідею єдності в Христі.