---
title:  Храм Святого Духа
date:   06/11/2018
---

Ще один образ, який використовує Павло, – образ храму Бога або Святого Духа. З його допомогою створюється картина розкішної величної будівлі. В 1 Кор. 6:19 про наше тіло говориться як про храм Святого Духа, а в 1 Кор. 3:16, 17 Павло використовує цей образ, указуючи на найбільш священну й багату будівлю Близького Сходу в давнину – Божий храм.

`Прочитайте 1 Кор. 3:16, 17. Що означає ототожнення Церкви з храмом Святого Духа? Про що попереджає Павло?`

Говорячи про Церкву, Павло не має на увазі буквальний храм або місце перебування Бога. На це вказує використання займенника другої особи множини – «ви». Ця метафора стосується всіх членів громади. Усі християни Коринта разом і кожен зокрема утворюють храм Святого Духа, і в духовному сенсі Бог перебуває серед них і в них.

Як зазначає Павло, Господь перебуває в християнській спільноті, і той, хто спробує знищити її, зазнає покарання. Основою такої спільноти і присутності Бога в цьому храмі є єдність віруючих. Павло попереджає про наслідки дій тих, хто намагається підірвати єдність Церкви.

Раніше в цьому розділі Павло вказував на те, що може перешкодити єдності, – «заздрість, суперечки» (1 Кор. 3:3). Така поведінка є реальною загрозою для християнської спільноти. Іншими словами, конфлікти в Церкві можуть зруйнувати Божий храм. Тому Павло закликає членів Церкви уникати такої поведінки і прояву негативних якостей.

Коли в сучасній Церкві виникають конфлікти, тоді слушною буде порада Павла коринтянам: «Благаю вас, брати, Ім’ям Господа нашого Ісуса Христа, щоб ви всі говорили те саме, щоб не було між вами поділу, але щоб ви були поєднані однаковим розумінням і однією думкою» (1 Кор. 1:10).

`Заздрість, боротьба і чвари – це проблеми, з якими Церква зіткнулася не тільки за часів служіння Павла. І сьогодні в громадах виникають такі ж негативні явища. Яка роль кожного з нас у тому, щоб вирішувати такі проблеми, не ставлячи під удар єдність Божої церковної сім’ї?`