---
title:  Тіло Христа
date:   07/11/2018
---

Розглянемо ще один образ Церкви, який красномовно свідчить про єдність її різних частин, – тіло Христа. «Бо як тіло одне, але має багато членів, так і всі члени: хоч їх багато, становлять одне тіло, – так і Христос... Ви – тіло Христа, а окремо ви члени» (1 Кор. 12:12, 27).

Подібно до того як тіло – це цілий організм, який складається з безлічі різних частин, кожна з яких виконує свою функцію, так і Церква є тілом Христа.

`Прочитайте 1 Кор. 12:12-26. Як образ єдиного тіла, що складається з багатьох частин, можна порівняти з вашою місцевою громадою, а також з усесвітньою Церквою адвентистів сьомого дня?`

У 1 Кор. 12 Павло висловлює глибоку думку про те, що справжня християнська єдність виявляється не просто в розмаїтті і, звичайно ж, не всупереч різноманітності, а через різноманітність. Не дивно, що саме Святий Дух є джерелом такого прояву різноманітності. Подібно до того як людське тіло неймовірно єдине й різноманітне, такими ж чудовими характеристиками володіє тіло Христа, чиї повнота й багатство виражаються через єдність.

Цей образ безпосередньо пов’язаний з нинішньою всесвітньою Божою Церквою. Протягом останніх кількох десятиліть Адвентистська церква стрімко зростала. Вона складається з людей різного походження, представників різних культур і соціальних верств. Етнічні, расові, культурні та вікові відмінності не повинні розділяти віруючих у Христа. Ця різноманітність під впливом Святого Духа має перетворитися на потужну об’єднувальну силу, розкриваючи важливу істину: незважаючи на зазначені відмінності, ми всі єдині в Христі.

Біля підніжжя хреста ми всі рівні, незалежно від того, хто ми або звідки прийшли. У міру того як у навколишньому світі дедалі частіше трапляється розділення, Церква повинна показати, що єдність в різноманітті можлива. Божий народ може продемонструвати цілющу і примирливу силу Євангелія.

У посланнях Павла говориться про те, як можна досягти цього ідеалу. «Христос – Голова Церкви, Він же – Спаситель тіла» (Ефес. 5:23). «Він є Головою тіла – Церкви» (Колос. 1:18). Оскільки кожен віруючий духовно пов’язаний з Христом, усе тіло живиться однією їжею. Тому ми не можемо переоцінити важливість вивчення Слова Божого, виконання його настанов та роль спільного досвіду поклоніння й молитви за єдність у тілі Христа.