---
title:  Місіонерська історія
date:   09/11/2018
---

#### Перетин кордону
_Володимир_

Коли я був на пасторській конференції в іншій країні, друзі попросили мене відвезти на батьківщину коробку з релігійною літературою. Там було близько ста книг. Я виявив бажання допомогти, але моя країна строго контролює розповсюдження релігійної літератури.

«Я візьму коробку тільки в тому разі, якщо водій автобуса погодиться взяти відповідальність на себе!» ‒ сказав я друзям.

Водії автобусів часто погоджуються взяти додатковий вантаж за готівку, і водій мого автобуса погодився допомогти за сто доларів. Ми з другом сіли в автобус і налаштувалися на довгий шлях.

Уночі ми прибули на кордон, і водій підійшов до мене із запитанням про вміст коробки. Він хотів знати, що говорити митникам. Дізнавшись, що в коробці християнські книги, він дістав стодоларову банкноту з кишені й повернув її мені. «Простіше провезти кокаїн через кордон, ніж християнську літературу», ‒ сказав він.

У нас із другом не було вибору. Ми стали на коліна поряд з автобусом і перепакували книги у свої валізи. Перед тим як стати в чергу пасажирів для перетину кордону, ми ще раз помолилися. Людина перед нами поклала свої сумки на транспортер, що вів до сканера, і перетнула кордон. Потім і ми поставили свої валізи на транспортер. Митник натиснув кнопку, щоб транспортер почав рухатися, але він був нерухомий. Чоловік щосили натиснув на кнопку й вилаявся. Однак транспортер так і не спрацював.

Митник подивився на нас. «Гаразд, ідіть!» – сказав він, указуючи жестом, щоб ми забрали валізи з транспортера.

Через декілька хвилин ми з другом підійшли до другого прикордонного посту, щоб потрапити до моєї рідної країни. Ми знову поставили валізи на транспортер, і митник натиснув кнопку. Транспортер не працював! Митник звернувся до нас зі словами: «Беріть сумки й проходьте!»

Лише перетнувши кордон, ми насмілилися озирнутися назад. Митник зупинив жінку, що йшла за нами, і почав оглядати її багаж. Опинившись на своїх місцях в автобусі, ми подякували Богові.

У суботу жінка – член Церкви – розповіла дивовижну історію. Уночі її розбудив голос зі словами: «Молися за свого пастора!» Вона не знала, що я здійснював поїздку, і думала, що я вдома. Голос повторив слова: «Молися за свого пастора!». Тоді жінка стала на коліна й молилася близько години.

Я запитав її, о котрій годині вона чула цей голос. Виявилося, що це було саме в той час, коли ми з другом перетинали кордон.

Хоч я не можу назвати свою країну, будь ласка, моліться про Божу роботу. Дякую вам за місіонерські пожертвування, завдяки яким люди в усьому світі чують вістку спасіння.