---
title:  Божий дім
date:   05/11/2018
---

Інший образ народу Божого в Новому Завіті – дім або домогосподарство Бога. Образ будівлі, яка складається з каміння, підкреслює складний і взаємозалежний характер людських взаємин у Церкві. Петро називає християн «живе каміння» (1 Петра 2:5). Цю метафору використано, щоб підкреслити такі якості, як сталість і міцність.

`Прочитайте Ефес. 2:19-22. Які ключові ідеї висловлює Павло в уривку? Що цей образ говорить нам про єдність у Церкві?`

У цьому уривку Павло об’єднує два образи Церкви: один статичний – дім або будівля; інший живий – домогосподарство, що складається з людей.

Саме по собі каміння не дуже цінне, але побудована з каменів будівля може протистояти бурям життя. Жоден християнин не може встояти, залишаючись самотнім «каменем», він має бути пов’язаний з іншим «камінням». Щоб будинок був міцним, у нього повинна бути міцна основа, фундамент. Цією основою є Ісус Христос, Котрий є і наріжним каменем Божого храму (див. 1 Кор. 3:11). Церква припинила б існування, якби не зробила Христа наріжним каменем своєї діяльності. Фундамент Церкви – Ісус Христос: Його життя, смерть, воскресіння й повернення. Церква утворює спільноту віруючих, об’єднаних для того, щоб ділитися зі світом Доброю вісткою про Ісуса. Ця вістка допомагає зрозуміти, Хто такий Христос, що Він здійснив для нас та здійснює в нас, що Він пропонує людині, котра прийме Його як Господа і Спасителя?

Образ домогосподарства, заснованого на взаєминах людей, також значущий. Це знайомий образ батька і матері, братів і сестер. Сімейні зв’язки можуть бути дуже тісними, і відданість родині часто перевершує всі інші зовнішні зв’язки. Відданість, вірність – це важливі складові єдності.

Члени Церкви також є частиною однієї великої родини. Ми пов’язані між собою, оскільки належимо до однієї людської сім’ї через нашого спільного прабатька Адама, через Ісуса, другого Адама, та через наш досвід «нового народження». Таким чином, ми об’єднані один з одним не тільки завдяки спільним доктринальним істинам, яких дотримуємося, а й спільному досвіду навернення й нового життя в Ісусі.

`На жаль, не всі мають позитивний досвід життя в дружній родині. Тому цей образ не для всіх зрозумілий. Як церква може стати родиною, яку ці люди ніколи не мали?`