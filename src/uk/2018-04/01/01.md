---
title:  Творіння і гріхопадіння
date:   29/09/2018
---

### Біблійні тексти для дослідження
Бут. 1:26, 27; 1 Івана 4:7, 8, 16; Бут. 3:16-19; 11:1-9.

> <p>Пам’ятний вірш</p>
> «Господь його вивів надвір та й сказав: “Подивися на небо, та зорі злічи, коли тільки потрапиш ти їх полічити”. І до нього прорік: “Таким буде потомство твоє!” І ввірував Аврам Господеві, а Він залічив йому те в праведність» (Бут. 15:5, 6).

Історія Божого народу розпочинається з творіння людей та їхнього трагічного гріхопадіння. Щоб зрозуміти природу єдності в Церкві, потрібно усвідомити, яким був первісний задум Бога при творінні, а також необхідність відновлення людини після гріхопадіння.

Перші розділи Біблії розповідають про те, що Бог передбачив для людства життя однією сім’єю. На жаль, ця єдність була втрачена після гріхопадіння. Саме гріх спричинив відокремленість і розділення з Богом та іншими людьми. Це були трагічні наслідки непослуху. Розділення простежується вже в поведінці Адама та Єви в момент, коли Бог уперше наблизився до них після того, як вони з’їли заборонений плід (див. Бут. 3:8-11). Отже, однією з найважливіших цілей Плану спасіння разом з іншими є відновлення первісної єдності.

Авраам, батько Божого народу, став однією з ключових постатей серед людей у Божому Плані спасіння. Слово Боже зображує Авраама як великий приклад праведності через віру (див. Римл. 4:1-5). Саме ця віра споріднює Божий народ і об’єднує із Самим Господом. Бог діє через людей, щоб відновити втрачену єдність і сповістити Свою волю заблудлому людству.