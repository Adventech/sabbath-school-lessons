---
title:  Любов як основа єдності
date:   30/09/2018
---

Історія творіння, викладена в Бут. 1 і 2, розповідає про досконалу гармонію, яка панувала наприкінці творчого тижня. Останні слова Бога: «Вельми добре воно» (Бут. 1:31) – вказують не тільки на естетичну красу, а й на відсутність найменшої ознаки зла або розбрату після завершення творіння цього світу й людей, які мали його наповнити. Початкова мета Бога в процесі творіння включала гармонійне і взаємозалежне співіснування всіх форм життя. Це був прекрасний світ, створений для людської сім’ї. Усе було досконалим і гідним Творця. Початковий задум Бога щодо світу полягав у тому, щоб у ньому панували любов, єдність і гармонія.

`Прочитайте Бут. 1:26, 27. Що ці вірші повідомляють про унікальність людини порівняно з іншими створеними істотами, описаними в Бут. 1 і 2?`

У книзі Буття йдеться про те, що тільки людину Бог створив за Своїм образом. «І сказав Бог: “Створімо людину за образом Нашим, за подобою Нашою...” І Бог на Свій образ людину створив, на образ Божий її Він створив, як чоловіка та жінку створив їх» (Бут. 1:26, 27). Хоч богослови протягом століть обговорюють значення цього образу й характер Самого Бога, багато уривків Писання свідчать про те, що Бог – це любов.

`Прочитайте 1 Івана 4:7, 8, 16. Згідно з цими текстами, якими ми були створені та як це вплинуло на споконвічну єдність при творінні?`

*Оскільки Бог є любов, люди також наділені здатністю любити, причому так, як не можуть інші земні істоти. Створення за образом і подобою Бога має на увазі таку здатність. Однак любов може проявляться лише у взаєминах з іншими.*