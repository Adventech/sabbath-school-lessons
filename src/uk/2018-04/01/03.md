---
title:  Наслідки гріхопадіння
date:   01/10/2018
---

Наслідки гріхопадіння масштабні. З непослуху Адама та Єви почався розрив гармонійної взаємозалежності між усіма живими істотами. Окрім того, воно спричинило роз’єднаність, незгоду й розбрат серед людей, що простежується й сьогодні. Порушення гармонії відразу позначилося на поведінці Адама та Єви, які спробували перекласти вину за гріхопадіння на інших (див. Бут. 3:12, 13). Відтоді ситуація значно погіршилася.

`Прочитайте Бут. 3:16-19; 4:1-15. Як ці вірші показують наслідки гріха та його вплив на гармонійний світ, створений Богом?`

Непослух Адама та Єви призвів до подій, які згодом вплинули на все Боже творіння. Світ природи почав страждати від наслідків гріха (див. Римл. 8:20-22). Людські взаємини також погіршилися. Брати Каїн і Авель, які мали проявляти любов і піклуватися один про одного, розділилися, тому що один з них бажав керуватися власними егоїстичними нахилами, замість того щоб діяти згідно з Божими приписами. Він знехтував Божою моделлю богослужіння. Це відчуження призвело до насильства й смерті. Однак гнів Каїна був спрямований значною мірою на Бога. Він злився на Господа (див. Бут. 4:5) і свою злість зганяв на Авелі. Згодом непокора значно погіршила людські взаємини.

«І бачив Господь, що велике розбещення людини на землі, і ввесь нахил думки серця її – тільки зло повсякденно» (Бут. 6:5). Це зло врешті-решт призвело до потопу й неймовірного спустошення створеного Богом світу. Однак навіть тоді Господь не відмовився від людського роду, а зберіг останок – Ноя і його сім’ю, щоб відновити втрачене.

Після потопу Бог дав Ноєві та його сім’ї обітницю. Веселка в небі була ознакою заповіту між Господом і людьми, вона завжди нагадувала їм про обітниці, турботу, доброту й милосердя Бога (див. Бут. 9:12-17; Ісаї 54:7-10). Господь уклав заповіт з Ноєм і відновив Свій початковий задум єдиної людської сім’ї, вірної Йому і Його Слову.

`Яким чином гріх вносить дисгармонію? Яке рішення ви можете прийняти сьогодні, щоб допомогти відновити гармонію у своєму житті, а також тих, хто перебуває у сфері вашого впливу?`