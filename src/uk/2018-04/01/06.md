---
title:  Обраний божий народ
date:   04/10/2018
---

Бог покликав Авраама бути Його слугою та обрав для Себе народ, який відкривав би Його світові. Ці покликання й обрання були актом Божої любові та благодаті й відігравали важливу роль у Його плані відновлення всього людства після спричинених гріхопадінням руйнувань і роз’єднаності. Священна історія Святого Письма відкриває діяння Бога на шляху до відновлення, і важливою складовою цього плану був народ завіту – Ізраїль.

`Згідно з текстами П. Зак. 7:6-11, для чого Бог покликав Ізраїль бути Його народом? Чому Він обрав нащадків Авраама?`

Бог обрав Ізраїль Своїм народом з любові до людства. Господь уклав заповіт з Авраамом та його нащадками, щоб зберегти знання про Бога, а також звершити викуплення людства (див. Псал. 67:3). Бог обрав Ізраїль завдяки Своїй безмежній любові. Нащадкам Авраама не було чим хвалитися, і в них не було підстав претендувати на любов Бога. «Не через численність вашу понад усі народи Господь уподобав вас та вибрав вас, бо ж ви найменші зо всіх народів» (П. Зак. 7:7).

При виборі Свого народу Бог керується власною системою цінностей. Якщо люди при виборі лідерів звертають увагу на силу, мудрість і самодостатність, то Господь для служіння Йому обирає тих, хто усвідомлює свою слабкість, невігластво і немічність, визнаючи, що ніхто не гідний слави (див. 1 Кор. 1:26-31).

Проте зверніть увагу на дані Ізраїлю переваги: «Бог бажав, щоб ізраїльський народ був Його хвалою і славою. Їм були даровані всі духовні переваги. Бог не відмовляв їм ні в чому, що могло сприяти формуванню такого характеру, який би гідно представляв іншим Його Самого.

Послух Божому Закону сприяв би їхньому надзвичайному процвітанню перед лицем народів світу. Той, Хто міг дати їм мудрість і здібність до всілякої мистецької роботи, і надалі залишався їхнім Учителем, ушляхетнюючи та звеличуючи їх через дотримання Його законів. Якби ізраїльтяни виявили послух, вони були б захищені від хвороб, що уражали інші народи, та обдаровані силою інтелекту. Слава, велич та сила Бога мали виявитися в їхньому добробуті. Вони повинні були стати царством священиків. Бог наділив їх усіма здібностями, щоб вони зробилися найвидатнішим народом на Землі» (Е. Уайт. Наочні уроки Христа, с. 288).

`Які паралелі можна провести між стародавнім Ізраїлем і нами, адвентистами сьомого дня, у тому, що стосується Божих благодіянь і нашого покликання? Поділіться своїми відповідями в класі Суботньої школи.`