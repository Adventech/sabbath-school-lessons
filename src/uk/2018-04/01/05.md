---
title:  Авраам як батько божого народу
date:   03/10/2018
---

Три монотеїстичні світові релігії – юдаїзм, християнство та іслам – звертаються до Авраама як до праотця. Християни простежують духовну спорідненість з Авраамом. Коли він був покликаний покинути свою країну в Месопотамії, то отримав обітницю, що в ньому «благословляться… всі племена землі!» (Бут. 12:3, див. також Бут. 18:18; 22:18). Це благословення дарує Ісус.

`Прочитайте Євр. 11:8-19; Римл. 4:1-3 і Гал. 3:29. Які елементи віри Авраама простежуються в цих віршах і як вони пов’язані з ідеєю християнської єдності? Згідно із зазначеними віршами, яка найважливіша складова християнської єдності?`

Як батько всіх віруючих, Авраам демонструє у своєму житті ключові елементи християнської єдності. По-перше, він виявляв послух. «Вірою Авраам, коли був покликаний іти на місце, яке мав одержати в спадок, – послухався і пішов, не знаючи, куди йде» (Євр. 11:8). По-друге, він зберіг віру в Божі обітниці. «Вірою прибув до обіцяної землі, мов до чужої, оселившись у шатрах з Ісааком і Яковом – співспадкоємцями тієї самої обітниці, бо він очікував міста з підвалинами, творцем і будівничим якого є Бог» (Євр. 11:9, 10). По-третє, Авраам вірив у те, що Господь дасть йому сина і що одного разу його нащадки будуть такими ж численними, як зірки. Тому Бог виправдав його через віру (див. Римл. 4:1-3). По-четверте, Авраам довіряв Божому Плану спасіння. Коли Господь звелів йому принести в жертву Ісаака на горі Моріа, це стало найбільшим випробуванням віри Авраама (див. Бут. 22:1-19; Євр. 11:17-19).

Старий Завіт характеризує Авраама як Божого друга (див. 2 Хронік 20:7; Ісаї 41:8). Притаманні йому віра, непохитний послух і впевненість в обітницях Господа роблять життя цієї людини прикладом, яким має бути наше християнське життя.

`Протягом наступних кількох днів подумайте про свої дії та слова. Як вони характеризують вашу віру?`