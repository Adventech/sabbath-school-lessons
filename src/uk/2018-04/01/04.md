---
title:  Подальші відокремленість та роз’єднання
date:   02/10/2018
---

`Прочитайте Бут. 11:1-9. Яка подія поглибила проблему відокремленості й роз’єднання?`

Далі Біблія розповідає про будівництво Вавилонської вежі, змішування мов і подальше розсіяння людей, які до цього говорили однією мовою. Імовірно, приваблені красою земель між ріками Євфрат і Тигр і родючістю ґрунту, деякі з нащадків Ноя вирішили побудувати собі місто й вежу в Шинеарському краю на території нинішнього Іраку (див. Бут. 11:2).

Археологічні дослідження свідчать, що від ранніх історичних часів Месопотамія була густонаселеним регіоном. Серед народів, які населяли Месопотамію, були шумери, відомі своїм умінням писати на глиняних табличках. Крім того, вони вміло будували будинки й досягли успіхів у виготовленні ювелірних виробів, інструментів та предметів побуту. Розкопки також виявили численні вежоподібні храми, присвячені різним божествам.

Нащадки Ноя, які оселилися в Шинеарському краї, незабаром забули Бога й дану обітницю: ніколи більше не наводити на світ потоп. Вавилонська вежа мала стати пам’ятником їхньої небаченої мудрості й майстерності. Бажання «вчинити для себе ймення» (Бут. 11:4) було одним з основних мотивів цього будівництва. «За Божим задумом люди мали зберегти єдність за допомогою істинної релігії. Коли ідолопоклонство й багатобожжя зруйнували цей внутрішній духовний зв’язок, вони втратили не тільки єдність релігії, а й дух братерства. Тому такий план, як будівництво вежі з метою зберегти зовнішніми засобами втрачену внутрішню єдність, ніколи не досягнув би успіху» (Біблійний коментар АСД, т. 1, с. 284, 285).

Гріхопадіння Адама та Єви порушило єдність людського роду й первинний Божий план. Наслідком цього стало неналежне поклоніння, широке поширення по всій землі зла й аморальності та врешті-решт розподіл людства на безліч різних культур, мов і рас, які відтоді часто протистоять одне одному.

`Які практичні кроки можна здійснити, щоб подолати болісний поділ рас, культур і мов хоча б на рівні церкви?`