---
title:  Духовні дари, необхідні для єдності
date:   04/12/2018
---

`Як ми побачили в попередніх уроках, у Коринтській церкві виникли серйозні проблеми. Які принципи зцілення й відновлення викладає Павло в 1 Кор. 3:5-11; 12:1-11 і 2 Кор. 10:12-15? Чому вони важливі для єдності Церкви?`

У цих текстах апостол описує найважливіші принципи єдності Церкви. Він наголошує, що для виконання різних служінь у Своїй Церкві Ісус використовує різних працівників, а всі разом вони працюють над встановленням Божого Царства (див. 1 Кор. 3:9).

Бог закликає нас до співпраці, а не до конкуренції. Кожен віруючий обдарований Богом, аби робити свій внесок у служіння тілу Христа й суспільству (див. 1 Кор. 12:11). Немає більших або менших дарів, усі вони необхідні в Церкві Христа (див. 1 Кор. 12:18-23). Дані Богом дари не призначені для егоїстичного прояву, вони даровані Святим Духом для поширення вістки Євангелія.

Не слід порівнювати себе з іншими людьми, оскільки це викликає або гіркоту, або зарозумілість. Якщо ми думаємо, що інші значно перевершують нас, то відчуватимемо себе пригніченими й можемо розчаруватися в служінні, яке звершуємо. З іншого боку, якщо вважаємо, що наша праця для Христа більш ефективна, ніж праця інших, ми можемо загордитися, чого в жодному разі не можна допускати.

Обидва погляди підривають наше служіння Господу та спілкування між собою. Працюючи в тій сфері впливу, яку довірив нам Ісус, ми знаходимо радість і задоволення в нашому свідченні для Христа. Наші старання доповнять зусилля інших членів, і Церква Христа наблизить Небесне Царство.

`Павла непокоїв прояв заздрості й гордості, властивих гріховній людській природі. Як навчитися безкорисливо служити ближнім, що дозволяє зберегти нашу єдність у Христі?`