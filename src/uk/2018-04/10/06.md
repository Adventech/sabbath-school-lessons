---
title:  Відновлення і єдність
date:   06/12/2018
---

`Прочитайте Матв. 18:15-17. Яку пораду дає Ісус, щоб допомогти нам розв’язати конфлікти з іншими членами Церкви? Як ми можемо застосовувати її в сучасних умовах?`

Даючи пораду в Матв. 18, Ісус показав, що в міжособистісний конфлікт усередині Церкви має бути залучено якомога менше людей. Бажано, щоб двоє людей самі вирішили свою проблему. Ось чому Він заявляє: «Коли згрішить твій брат проти тебе, піди й докори йому віч-на-віч. Коли послухає тебе, ти придбав свого брата» (Матв. 18:15). У міру збільшення кількості людей, що беруть участь у двосторонньому конфлікті, може виникнути ще більше суперечок, що ускладнить спілкування інших віруючих. Люди долучаються до однієї зі сторін, і конфлікт розростається. Однак коли християни намагаються врегулювати свої розбіжності в приватному порядку, у дусі християнської любові та взаєморозуміння, створюється атмосфера примирення. У такій атмосфері з людьми співпрацює Святий Дух, оскільки вони прагнуть вирішити, а не поглибити конфлікт.

Іноді особистий заклик до вирішення конфліктів не ефективний. У такому разі Ісус запрошує нас узяти із собою одну або двох осіб. Це другий крок у процесі примирення. Мета полягає в тому, щоб об’єднати людей, а не роз’єднувати їх ще більше. Людина, яка прийшла з ображеним, не доводить свою думку і не приєднується до звинувачення іншого. Виявляючи дух християнської любові та співчуття, вона виступає в ролі консультанта й посилено молиться, аби примирити людей.

Трапляються випадки, коли всі спроби вирішити проблему безрезультатні. У такому разі Ісус навчає нас представити питання перед усією Церквою. Він, звичайно ж, не говорить про те, що потрібно переривати ранкове суботнє богослужіння розглядом особистого конфлікту. Якщо перші два кроки не допомогли примирити сторони конфлікту, відповідним місцем вирішення проблеми є церковна рада. Мета Христа – примирення. Церковна рада не має звинувачувати одну сторону й виправдовувати іншу.

«Не дозволяйте, щоб вами заволоділо почуття образи, яке може перерости в злобу. Не дозволяйте рані гноїтися і прориватися назовні за допомогою отруйних слів, які вражають розум тих, хто їх чує. Не дозволяйте гірким думкам наповнювати розум ваш і вашого співрозмовника. Підіть до вашого брата і в смиренні та щирості поговоріть з ним про виниклі непорозуміння» (Е. Уайт. Служителі Євангелія, с. 499).