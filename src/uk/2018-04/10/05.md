---
title:  Прощення
date:   05/12/2018
---

Що таке прощення? Чи виправдовує наше прощення поведінку людини, яка дуже образила нас? Чи залежить прощення від покаяння кривдника? Якими будуть наші дії, якщо той, хто образив нас, не заслуговує прощення?

`Як наступні уривки допомагають зрозуміти біблійний сенс прощення? Римл. 5:8-11; Луки 23:31-34; 2 Кор. 5:20, 21; Ефес. 4:26.`

Христос взяв ініціативу примирення у Свої руки. «Доброта Божа» веде нас до покаяння (Римл. 2:4). Христос помер за нас тоді, коли ми були ще грішниками. Примирення стало можливим не завдяки нашому визнанню гріха й каяттю, а смерті Христа на хресті. Ми можемо лише прийняти або відкинути те, що було здійснене для нас.

Справді, ми не можемо отримати благословення прощення, доки не визнаємо наші гріхи. Але це не означає, що наше визнання породжує прощення в Божому серці. Воно було в Його серці завжди. Коли ж ми визнаємо свої гріхи, то стаємо здатними прийняти це прощення (див. 1 Івана 1:9). Визнання гріхів і покаяння життєво важливі не тому, що змінюють ставлення Бога до нас, а тому, що змінюють наше ставлення до Нього. Коли ми піддаємося викривальній силі Святого Духа, щоб покаятися і визнати наш гріх, наше внутрішнє єство й мислення змінюються.

Прощення надзвичайно важливе і для нашого духовного благополуччя. Нездатність пробачити нашому кривднику, навіть якщо ця людина не заслуговує прощення, заподіює нам більше болю, ніж йому. Відмовляючись пробачити людині, яка образила вас, ви завдаєте собі ще більшого болю. Як часто образа є причиною розділення й напруженості в Церкві! Конфлікти й розбіжності між членами Церкви порушують єдність Христового тіла.

Прощення звільняє іншу людину від нашого осуду, оскільки Христос звільнив нас від Свого осуду. Воно не виправдовує поведінку іншої людини щодо нас. Ми можемо примиритися із кривдником, бо Христос примирив нас із Собою, коли ми завдали Йому болю. Ми можемо пробачити, тому що нас пробачили. Ми можемо любити, оскільки нас люблять. Прощення – це вибір. Ми можемо усвідомлено пробачити, незважаючи на вчинки або ставлення іншої людини. У цьому виявиться істинний дух Ісуса.

Як думка про прощення, яке ми отримали в Христі, допомагає нам навчитися пробачати іншим? Чому прощення є важливим аспектом нашого християнського досвіду?