---
title:  Місіонерська історія
date:   07/12/2018
---

#### Школи – опора церкви
_Ендрю Макчесні, Адвентистська місія_

За словами керівників Церкви, у Республіці Бангладеш адвентистська освіта ‒ шлях до людських сердець.

«Церква в Республіці Бангладеш розвивається завдяки нашим християнським школам, ‒ говорить Мілтон Дас, директор з питань комунікацій у Бангладеській уніонній місії. ‒ Освіта ‒ це найсильніший інструмент навернення людей у нашій країні. Де є церква, там є і школа».

Перша місіонерська станція, яка започаткувала адвентистську освіту в країні, була заснована 1906 року Лалом Гопалом Мукерджі та його дружиною, шкільним учителем Грейс Келлог, на території колишньої Східної Бенгалії.

Сьогодні адвентистські школи ‒ це успішні центри впливу в країні з чисельністю населення ‒ 162 млн осіб. У 174 сільських школах, 10 міських школах і 9 школах-інтернатах навчається близько 10 тисяч учнів. З них 60-70 % ‒ не адвентисти, а в міських школах цей показник становить 99 %, як, наприклад, в адвентистській школі в Дацці, де навчається 1535 учнів.

За словами Мілтона Даса, адвентистська освіта затребувана серед батьків різних віросповідань, які бажають прищепити своїм дітям християнські цінності.

«Ще багато дітей бажає навчатися в наших школах!» ‒ говорить Мілтон Дас. Протягом п’яти років він був директором адвентистської школи в Дацці й відповідав за роботу Бангладеської служби підтримки дітей, підрозділи Бангладеської уніонної місії, що щорічно покривають витрати на навчання трьох тисяч дітей із неблагополучних сімей завдяки співпраці з Генеральною Конференцією, адвентистському служінню «Допомога Азії», чеським відділенням ADRA й іншим організаціям.

Сам Дас отримав 16-річну адвентистську освіту завдяки жінці з Австралії, яка покривала його щомісячні витрати на навчання. Зокрема таку спонсорську допомогу надають не лише дітям, а й 90 % керівників місцевих церков.

Шова Рані Байен, 76-річна вчителька на пенсії, розповіла, як адвентистська освіта змінила життя народу сантали на кордоні Бангладешу з М’янмою. Коли на початку 1960-х років вона вперше приїхала в цей район зі своїм чоловіком, євангелістом Нароттом Байеном, люди там не носили одягу, окрім пов’язок на стегнах, і вживали равликів, щурів, кішок і собак. У цих людей не було бажання змінювати свій спосіб життя.

«Проте потім ми відкрили адвентистську школу, ‒ розповідає Байен. ‒ Молоде покоління почало змінюватися. Після того як діти закінчили третій клас, ми відправили їх до школи-інтернату. Тепер багато хто з них звершує служіння церковного працівника, пастора чи євангеліста».