---
title:  Відновлена дружба
date:   02/12/2018
---

Павло і Варнава разом здійснювали служіння, свідчили про Ісуса. Утім, у них виникли розбіжності щодо того, чи можуть вони довіряти такій людині, як Іван Марко (див. Дії 15:36-39). Небезпеки, пов’язані з проповіддю Євангелія, змусили Марка в якийсь момент залишити Павла і Варнаву й повернутися додому (Дії 13:13). «Йому ще потрібно було навчитися мужньо дивитися в лице небезпеці, гонінню та злигодням. У міру того як апостоли рухалися вперед, очікуючи ще більших труднощів, Марко сповнився страхом і, втративши мужність, відмовився йти далі...

Це дезертирство призвело до того, що Павло деякий час відгукувався про Марка несхвально й навіть суворо. Варнава ж, навпаки, був схильний виправдовувати його недосвідченістю. Він непокоївся, щоб Марко взагалі не залишив служіння, бо зауважував у ньому якості, що могли зробити його корисним працівником для Христа» (Е. Уайт. Дії апостолів, с. 170).

Хоч Бог діяв через кожного з цих людей, між ними виникли розбіжності, які необхідно було залагодити. Апостол, який проповідував благодать, повинен був проявити її до молодого проповідника, котрий розчарував його. Апостол, що закликав до прощення, мав пробачити. Варнава з подвоєною силою взявся наставляти Марка (див. Дії 15:39), і зміни, що відбулися в юнакові, а також переосмислення цього питання самим Павлом зрештою відновило їхні взаємини.

`Як листи Павла до Тимофія і церкви в Колосах свідчать про його відновлені взаємини з Марком та довіру до цього молодого проповідника? Див. Колос. 4:10, 11; 2 Тим. 4:11.`

Хоч ми не знаємо всіх подробиць примирення Павла з Марком, Біблія ясно повідомляє: Марко став одним з найближчих співпрацівників апостола. Павло відрекомендував Марка колосянам як «співпрацівника для Царства Божого». Наприкінці свого життя Павло наполегливо закликав Тимофія привести Марка з собою в Рим, оскільки той був потрібний «для служіння» (2 Тим. 4:11). Цей молодий проповідник, якого Павло пробачив, збагатив його служіння. Перешкода між ними була зруйнована, і вони змогли разом здійснювати євангельську справу.

`Як ми можемо навчитися пробачати тим, хто заподіяв нам біль або розчарував нас? Водночас чому прощення не завжди включає цілковите відновлення попередніх взаємин? Чому це не завжди необхідно?`