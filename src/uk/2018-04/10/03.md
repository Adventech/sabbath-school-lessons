---
title:  Від раба – до сина
date:   03/12/2018
---

Перебуваючи в ув’язненні в Римі, Павло зустрів рабавтікача на ім’я Онисим, який утік з Колос у Рим. Апостол зрозумів, що особисто знає господаря Онисима. Послання до Филимона – особисте звернення Павла до свого друга з проханням прийняти раба-втікача.

Взаємини були важливі для апостола. Він знав, що зруйновані відносини завдають шкоди духовному зростанню і єдності Церкви. Филимон був лідером Церкви в Колосах. Якби він затаїв образу на Онисима, це послабило б не тільки його християнське свідчення, але й вплив Церкви на невіруюче суспільство.

`Прочитайте Филм. 1:1-25. Які важливі принципи відновлення взаємин ми тут знаходимо?`

На перший погляд, дивно, що Павло не засуджує рабство. Проте стратегія Павла була значно ефективнішою. Євангеліє руйнує всі класові відмінності (див. Гал. 3:28, Колос. 3:10, 11). Апостол послав Онисима назад до Филимона, але вже не як раба, а як свого сина в Ісусі та «улюбленого брата… в Господі» для Филимона (Филм. 1:16).

Павло знав, що рабів-утікачів чекає тяжке майбутнє: їх могли затримати в будь-який час, вони були приречені на життя, наповнене злиднями й поневіряннями. Однак тепер, як брат Филимона у Христі і добровільний працівник, Онисим міг мати краще майбутнє. Филимон був здатний забезпечити його всім необхідним – харчуванням, житлом і роботою. Відновлення зруйнованих взаємин могло повністю змінити його життя. Онисим став «вірним і улюбленим братом» і співробітником Павла в євангельській роботі (Колос. 4:9). Апостол настільки ревно й непохитно намагався примирити їх, що був готовий оплатити можливі матеріальні витрати.

`Які згадані вище євангельські принципи можуть допомогти вам у розв’язанні конфліктів і в налагодженні взаємин з людьми? Як дотримання цих принципів може сприяти єдності вашої громади?`