---
title:  Ісус молиться за Себе
date:   14/10/2018
---

Первосвященницька молитва Христа поділяється на три частини. Спочатку Ісус молиться за Себе (Івана 17:1-5), потім за Своїх учнів (Івана 17:6-19) і, нарешті, за тих, хто пізніше повірить у Нього (Івана 17:20-26).

`Прочитайте Івана 17:1-5. У чому суть молитви Христа і що вона означає для нас?`

Спочатку Ісус помолився за Себе. Раніше в Євангелії від Івана Христос зазначав, що Його час ще не настав (див. Івана 2:4; 7:30; 8:20). Однак тепер Він знав, що час Його жертви наблизився. Наставав час драматичного завершення Його земного життя, і Христос потребував сили, щоб завершити Свою місію. Це був слушний момент для молитви.

Ісус прославив Свого Отця, виконавши Його волю, хоч для цього потрібно було витерпіти хрест. У тому, що Христос прийняв хрест, не було прояву фаталізму<sup>*</sup>, радше Він так розпорядився владою, яку Йому дав Отець. Христос помер не смертю поставленого перед неминучістю мученика, а охоче прославив Свого Отця, виконавши місію, заради якої прийшов на Землю: померти на хресті як Жертва за гріхи світу.

`Згідно з Івана 17:3, що таке вічне життя? Що означає знати Бога?`

Насамперед Ісус говорить про те, що вічне життя полягає в нашому особистому пізнанні Бога. Це не спасіння ділами або знаннями, а досвід пізнання Господа завдяки тому, що Отець через Сина зробив для нас на хресті. Це пізнання стає реальним завдяки особистим взаєминам з Отцем. Люди схильні обмежувати знання фактами й деталями, але тут Ісус закликає до глибшого досвіду – особистих взаємин з Богом. Метою Першого приходу Христа було також направити людство в його пошуках більш значущого й спасенного пізнання Бога та єдності один з одним, що випливає з цього пізнання.

<sup>*</sup>Фаталізм – містична віра в неминучу долю, у те, що все у світі нібито заздалегідь визначене таємничою силою, фатумом _(прим. редактора)_.

`Знати про Бога і знати Бога – у чому відмінність між цими поняттями? Що допомогло вам пізнати Його?`