---
title:  «Хто повірить у Мене через їхнє слово»
date:   16/10/2018
---

Після того як Ісус помолився за Своїх учнів, Він розширив молитву, включивши «що повірять у Мене через їхнє слово» (Івана 17:20).

`Прочитайте Івана 17:20-26. Яким було найбільше бажання Ісуса щодо тих, хто пізніше повірить у євангельську вістку? Чому так важливо, щоб ця молитва здійснилася?`

Оскільки Отець і Син єдині, Ісус молився, щоб і ті, хто повірить, були єдині. У Євангелії від Івана Христос кілька разів згадав про єдність Отця і Сина. Вони ніколи не діють незалежно один від одного, але завжди єдині у Своїх діях (див. Івана 5:20-23). Вони настільки сповнені любові до грішного людства, що Отець був готовий віддати Свого Сина заради цього світу, а Син – віддати за нього Своє життя (див. Івана 3:16; 10:15).

Єдність, про яку говорить Ісус у Своїй молитві, – це єдність любові й місії. Вона проявляється у взаєминах Отця і Сина. «З того дізнаються всі, що ви Мої учні, коли любов матимете між собою» (Івана 13:35). Прояв такої єдності в любові слугуватиме для всіх підтвердженням їхніх взаємин як з Ісусом, так і з Отцем. «Щира єдність віруючих у Христа має стати переконливим свідченням істини Євангелія» (Andreas J. Köstenberger, John: _Baker Exegetical Commentary on the New Testament_, p. 498). Саме так світ дізнається, що Ісус є Спасителем. Інакше кажучи, єдність, про яку молився Ісус, не може бути невидимою. Як світ може переконатися в правдивості Євангелія, якщо не побачить любові та єдності серед Божого народу?

«Бог виводить Свій народ, щоб він стояв як одне ціле на фундаменті вічної істини... Бог прагне, щоб усі Його діти прийшли до єдності віри. Безпосередньо перед Своїм розп’яттям Христос молився про те, щоб Його учні були одним цілим, як Він єдиний з Отцем, і щоб світ повірив, що Отець послав Його. Ця найбільш зворушлива й чудова молитва через століття дійшла до нашого часу, вона особливо насущна сьогодні, оскільки в ній є слова: «Та благаю не лише за них, а й за тих, хто повірить у Мене через їхнє слово» (Івана 17:20). Як же ревно потрібно прагнути послідовникам Христа зробити своє життя відповіддю на цю молитву!» (Е. Уайт. Свідчення для Церкви, т. 4, с. 17).

`Що ми робимо в нашому житті й у Церкві, щоб досягнути єдності? Якщо ми бажаємо, щоб наша Церква була єдиною, чому кожному з нас так важливо упокорювати свою егоїстичну природу?`