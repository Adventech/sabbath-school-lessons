---
title:  Віра і любов
date:   18/10/2018
---

`В Івана 17:3 Ісус сказав, що вічне життя полягає в пізнанні Бога. Прочитайте 1 Івана 2:3-6. Що означає знати Бога? Як ми проявляємо наше знання Господа в повсякденному житті?`

У сучасному суспільстві люди здебільшого прагнуть бути законослухняними громадянами, але вони часто применшують важливість дотримання Божих Заповідей. Деякі навіть стверджують, що Божа благодать скасовує заповіді. Проте це – не біблійне вчення: «Дотримання заповідей – не умова для пізнання Бога, а ознака того, що ми знаємо й любимо Його. Тому знання Бога – це не просто теоретичне знання, воно виявляється на практиці» (Ekkehardt Mueller, The Lettersof John, р. 39). Сам Ісус акцентував на цьому увагу: «Якщо любите Мене, ви будете дотримуватися Моїх заповідей», «Хто має Мої заповіді та виконує їх, той Мене любить» (Івана 14:15, 21). «З того дізнаємося, що ми любимо дітей Божих, коли любимо Бога та виконуємо Його заповіді. Бо це любов до Бога – дотримуватися Його заповідей! А Його заповіді не тяжкі» (1 Івана 5:2, 3).

`Прочитайте Івана 13:34, 35. Яку нову заповідь Ісус дав Своїм учням і як вона пов’язана з ідеєю єдності між Його послідовниками?`

Повеління любити ближнього свого, як самого себе, не було новим. Його можна знайти у вказівках, даних Богом Мойсею (див. Левит 19:18). Новим стало повеління Ісуса учням любити один одного так, як Він полюбив їх. Приклад самовідданої любові Христа став новим етичним принципом для християнської спільноти.

Який чудовий приклад для нас! Дія благодаті – це безперервне служіння любові, сповнене самовідданих і ревних зусиль. Життя Христа було невпинним проявом дієвої любові й самопожертви на благо інших. Принцип, яким керувався Ісус, повинен визначати взаємини Його народу один з одним. Яким могутнім свідченням для світу була б така любов! Яка велика об’єднувальна сила полягає для нас у такій любові!

`Як ми можемо навчитися проявляти щодо інших таку ж самовіддану любов?`