---
title:  Ісус молиться за Своїх учнів
date:   15/10/2018
---

`Прочитайте Івана 17:9-19. Про що конкретно просить Ісус у молитві за Своїх учнів?`

Потім Ісус молиться за Своїх учнів, яким загрожує серйозна небезпека втратити віру в Нього в майбутні дні, коли Його фізично не буде з ними. Тим самим Христос передає Своєму Отцю турботу про них.

Молитва Ісуса – про захист учнів у світі. Христос не молиться за світ, оскільки знає, що він не живе за волею Отця (див. 1 Івана 5:19). Але оскільки світ – це місце, де учні будуть здійснювати своє служіння, Ісус молиться, щоб вони були збережені від зла у світі. Спаситель турбується про весь світ, адже Він прийшов спасти його. Однак поширення Євангелія безпосередньо пов’язане зі свідченням тих, хто йде й проповідує Благу вістку. Ось чому Ісус повинен заступатися за Своїх послідовників, щоб зло не здолало їх (див. Матв. 6:13).

Один учень, проте, був уражений злом. Раніше, того ж вечора, Ісус згадав, що один з них вирішив зрадити Його (див. Івана 13:18-30). Хоч Христос зауважив той факт, що Писання передбачило зраду Юди (див. Псал. 41:10), цей учень не був жертвою неминучої долі. Під час Таємної Вечері Ісус виявив до нього Свою любов (див. Івана 13:26-30). «На пасхальній Вечері Христос засвідчив Свою Божественність, виявивши наміри зрадника. Він послужив Юді з такою ж ніжністю, як і іншим учням. Однак Юда знехтував і цим останнім закликом любові» (Е. Уайт. Христос – надія світу, с. 720).

Знаючи, що заздрість і ревнощі можуть розділити учнів, як це траплялося раніше, Христос молився про єдність між ними. «Отче Святий, збережи їх у Твоє Ім’я – тих, кого Ти Мені дав, – щоби були одне, як і Ми» (Івана 17:11). Така єдність не може бути досягнута людськими зусиллями. Вона є винятково результатом і даром Божественної благодаті. Єдність учнів обумовлена єдністю Отця і Сина, і вона стане обов’язковою умовою ефективного служіння в майбутньому.

Для служіння також необхідне освячення, або посвячення істині. Дія Божої благодаті в серцях учнів змінила їх. Адже, якщо їм потрібно було свідчити про Божу істину, то вона мала змінити їх.

`Що означає бути «не від світу»? Що в нас і нашому способі життя робить нас людьми «не від світу»?`