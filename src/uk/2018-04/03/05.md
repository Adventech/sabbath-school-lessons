---
title:  Єдність серед християн
date:   17/10/2018
---

`Прочитайте Марка 9:38-41 та Івана 10:16. Хто є істинним послідовником Христа, згідно з відповіддю Ісуса апостолові Івану?`

Адвентисти сьомого дня схильні сприймати молитву Ісуса, записану в Івана 17, як прямий заклик до єдності своєї церковної деномінації. Ми повинні бути єдині як Церква, щоб виконати нашу місію і сповістити Трьохангельську вістку світу.

Однак що можна сказати щодо єдності з християнами інших конфесій? Як ми повинні ставитися до них у світлі того, про що молився Ісус?

Безперечно, ми віримо, що в Бога є вірні люди і в інших церквах. Крім того, у Біблії ясно сказано, що в Бога є вірні діти навіть у Вавилоні: «Вийди з неї, народе Мій, щоб не був ти спільником її гріхів і щоб ти не був захоплений її карами» (Об’явл. 18:4).

Водночас книга Об’явлення свідчить про велике відступництво серед тих, хто сповідує Ім’я Христа. Ми знаємо, що в останні дні багато неправдивих християнських течій об’єднаються між собою і з державою, щоб почати переслідування (див. Об’явл. 13:1-17). Тому адвентисти сьомого дня завжди проявляють обережність, коли звучать заклики до єдності з іншими церквами, і не беруть участі в екуменічному русі.

Як же тоді ми повинні ставитися до інших конфесій? Щодо спільного служіння адвентистів сьомого дня з християнами інших конфесій Еллен Уайт писала: «Коли людина повністю підкорить свою волю Богові, Святий Дух впливатиме на серця людей, котрим вона служить. Мені було показано, що ми не повинні цуратися активісток цього союзу [Жіночого союзу за християнське утримання]. Об’єднуючись з ними заради пропаганди повного утримання від спиртного, ми не повинні приносити в жертву свої переконання щодо дотримання сьомого дня, але можемо виказати їм своє схвалення щодо позиції, яку вони займають щодо питання утримання. Відчинивши двері й запросивши їх до співпраці з нами в цій сфері, ми зможемо отримати допомогу від них, а вони зможуть почути від нас нові істини, які Дух Святий бажає зафіксувати в їхніх серцях» (Служіння благодійності, с. 163).

Говорячи про конкретну ситуацію, що виникла в часи Еллен Уайт, Дух пророцтва викладає принципи спільного служіння з християнами інших конфесій. Вони актуальні і в наш час.

По-перше, ми можемо співпрацювати з ними в соціальній сфері. По-друге, якщо ми об’єднуємося з цими людьми, то повинні робити це таким чином, щоб не скомпрометувати наші доктрини та принципи. По-третє, ми можемо й повинні використовувати цю «єдність», щоб поділитися з іншими дорогоцінними істинами, якими ми благословенні.