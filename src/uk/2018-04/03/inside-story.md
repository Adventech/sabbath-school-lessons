---
title:  Місіонерська історія
date:   19/10/2018
---

#### Бог утрутився
_Ендрю Макчесні, Адвентистська місія_

Френк Кентрілл, адвентистський пастор на пенсії, був приголомшений, коли лікарі поставили йому страшний діагноз – рак шкіри.

Утім, через два тижні сталося щось дивовижне: велика рана на його голові затягнулася, і приголомшені лікарі назвали те, що відбулося, чудом.

2014 року Френку поставили діагноз – меланома 4-ї стадії, різновид раку шкіри на голові. «Я був шокований, коли дізнався: якщо нові ліки не допоможуть, у мене мало шансів», ‒ розповідає 72-річний Френк.

Пастор звершив над ним обряд єлеєпомазання, і люди почали молитися за нього. Френк переніс низку операцій, курси хіміотерапії й імунотерапії за підтримки своєї дружини Марлен.

Проблеми виникли після операції, під час якої лікарі видалили велику пухлину в задній частині голови Френка, залишивши частину черепа відкритою. Медсестри перев’язали рану, розраховуючи, що шкіра на черепі згодом зростеться.

Спочатку рана добре заживала, але потім шкірна тканина перестала рости.

Одного разу колір відкритої частини черепа змінився з білого на жовтий. Пластичний хірург поставив Френку невтішний діагноз: частина кісткової тканини відмерла. Лікар проконсультувався з іншими хірургами, і було вирішено провести нейрохірургічну операцію. Передбачалося, що комплексна операція триватиме від восьми до десяти годин, і в її процесі лікарі мали замінити частину черепної кістки, що відмерла, на штучну.

«Ця новина приголомшила нас!» ‒ зізналася Марлен.

Через декілька днів, коли Марлен змінювала Френку пов’язку, відмерла частина черепа відшарувалася разом з бинтом і залишилася в її руці.

«Я мало не впала від подиву!» ‒ зізнається Марлен.

Під частиною черепа, що відшарувалася, вона побачила тканину, яка закрила діру.

Протягом наступних двох днів Френк відвідав трьох медичних фахівців, щоб дізнатися, що відбувається. Виявилося, що людський череп містить три шари, і внутрішня тканина почала рости під верхнім шаром, змусивши зрештою його відпасти.

За словами Марлен, медики визнали це чудом. Не розуміючи, вони запитували: «Хто доглядає за тобою?»

Френк і Марлен вказали на Бога як великого Лікаря. Операцію скасували, і Френка відправили додому.

«Бог знає, що відбувається, і вчасно втручається, ‒ заявляє Марлен. ‒ Нам залишається лише сказати: “Слава Господу!”».