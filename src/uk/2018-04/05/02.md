---
title:  Дні приготування
date:   28/10/2018
---

В останні години перед Своєю смертю, проведені з учнями, Ісус обіцяв, що не залишить їх самих. Інший Утішитель, Святий Дух, супроводжуватиме їх у служінні. Він мав нагадати учням те, що говорив і робив Ісус (див. Івана 14:26), і повести їх до повної істини (див. Івана 16:13). У день Свого вознесіння Христос повторив цю обітницю. «Ви ж за кілька тих днів будете хрещені Духом Святим... але ви приймете силу, коли Святий Дух зійде на вас» (Дії 1:5, 8). Святий Дух був даний, щоб учні отримали силу для свідчення в Єрусалимі, Юдеї, Самарії і аж до краю Землі (див. Дії 1:8).

`Прочитайте Дії 1:12-14. Що робили учні протягом цього десятиденного періоду?`

Ці десять днів були періодом інтенсивної духовної підготовки й усамітнення, протягом якого учні ділилися своїми спогадами про Ісуса, Його вчинки, настанови й чудеса. Вони перебували «однодушно в молитві» (Дії 1:14).

«Чекаючи на виконання обітниці, учні впокорювали свої серця в щирому розкаянні та визнавали своє невір’я. Пригадуючи слова, сказані Христом перед Його смертю, вони краще розуміли їхнє значення. У їхній пам’яті оживали забуті істини, вони переказували їх один одному. Учні докоряли собі за те, що мали неправильне уявлення про Спасителя. Одна за одною перед ними проходили сцени з Його дивовижного життя. Роздумуючи про це чисте й святе життя, вони усвідомлювали, що жодна праця не видаватиметься їм надто важкою, жодна жертва не буде надто великою, аби тільки своїм життям вони могли б засвідчити про красу Христового характеру. О, якби можна було наново прожити ці три роки, наскільки іншою була б їхня поведінка! О, якби можна було знову побачити Вчителя, як віддано намагалися б вони довести Йому свою любов, як щиро жалкували б з приводу того, що засмучували Його своїми словами та вчинками невір’я. Але їх потішала думка, що вони прощені. Учні вирішили, наскільки можливо, спокутувати своє невір’я, безстрашно свідкуючи світові про Спасителя... Усунувши всі розбіжності, усяке прагнення до першості, вони згуртувалися в християнське братство» (Е. Уайт. Дії апостолів, с. 36, 37).

`Що б ви хотіли змінити у своєму практичному християнському житті? Яким чином ваше жалкування про минуле спонукає прагнути до кращого майбутнього?`