---
title:  Місіонерська історія
date:   02/11/2018
---

#### З рокера – у лікарі
_В’ячеслав Кошкодан_

У  віці шістнадцяти років я був рокером, слухав «Нірвану» та «Металіку», відростив довге волосся й носив драний одяг. Я проводив ночі на дискотеках, розпиваючи алкоголь і курячи марихуану в маленькому містечку колишньої радянської Республіки Молдова.

Потім я познайомився з членом Адвентистської церкви, котрий не засуджував мене, натомість розповідав про свою любов до Ісуса. Він поцікавився, чи я читав Біблію.

Через деякий час я замислився, чому ця людина хоче, щоб я читав Біблію. Якось увечері я взяв Боже Слово з собою на дискотеку й почав читати. Біблійна історія здалася мені казковою, і я не сприймав прочитане серйозно. Однак продовжував читати, і відбулося щось дивне. Моє життя почало змінюватися. Те, що раніше мені подобалося, більше не цікавило мене.

Одного разу, перебуваючи вночі на дискотеці, я озирнувся навколо й подумав: «Що я тут роблю?» Я пішов додому й більше ніколи не повертався. Удома я продовжував читати Біблію, ставив знайомому адвентисту багато запитань, почав дотримуватися суботи.

Незабаром я вступив на медичний факультет Кишинівського університету. Заняття були шість разів на тиждень, з понеділка по суботу, але я сказав декану, що не можу навчатися по суботах. Він відповів, що в такому разі мені потрібно змінити спеціальність.

Удома я став на коліна й почав молитися: «Боже, якщо Ти хочеш, щоб я став лікарем, допоможи мені!» Коли я молився, мені спало на думку поговорити безпосередньо з викладачем, що проводив заняття по суботах. Я розповів йому про свою віру, і він дозволив мені виконувати завдання іншого дня.

Через шість років мої однокурсники дивилися на мене з повагою. «Ти навчався п’ять днів на тиждень замість шести, ‒ говорили вони, ‒ проте оцінки в тебе кращі, ніж у нас! Як тобі це вдалося?»

Я відповів: «Я навчаюся в Бога, Він – мій Учитель». Насправді ж Господь – більш ніж Учитель. Завдяки Йому я став новою людиною.

Нині мені тридцять три роки, у мене є дружина і троє дітей. Роботу лікаря я поєдную зі служінням пастора й директора відділу здоров’я Адвентистської церкви в Молдові.

Немає нічого неможливого для людини, котра живе з Ісусом. Якщо Христос зміг змінити мене, Він зможе змінити будь-кого.

Частина приношень тринадцятої суботи четвертого кварталу 2017 року допомогла перебудувати колишній пансіонат на табір для слідопитів і офіс конференції в Молдові. Дякуємо вам за ваші приношення.