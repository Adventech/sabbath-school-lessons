---
title:  Щедрість і жадібність
date:   31/10/2018
---

Лука повідомляє, що одним з природних результатів братського спілкування послідовників Ісуса незабаром після П’ятидесятниці була їхня взаємна підтримка. «А всі, що повірили, були разом і мали все спільне. І продавали маєтки і майно та ділили це всім, хто потребував» (Дії 2:44, 45).

Спільне користування власністю не було вимогою громади, а стало добровільним виявом любові один до одного. Крім того, це було конкретною формою вираження їхньої єдності. Така взаємна підтримка тривала протягом певного часу, про що написано в Новому Завіті, зокрема в книзі Дії 4, 5.

У цьому контексті необхідно розглядати історію про Варнаву. Він був багатою людиною і володів землею. Продавши своє майно на благо громади, ця людина принесла гроші апостолам (див. Дії 4:36, 37). Варнава згадується як приклад для наслідування.

`Прочитайте Дії 4:32-37 і 5:1-11. Порівняйте поведінку Варнави з поведінкою Ананії й Сапфіри. У чому полягала фатальна помилка подружжя, за яку воно поплатилося життям?`

Відкрито обманувши Святого Духа, ці люди також проявили зажерливість і жадібність. Очевидно, жоден гріх не може зруйнувати братнє спілкування і любов швидше, ніж егоїзм і жадібність. Якщо Варнава, який виявив братську любов і турботу, – позитивний приклад у ранній Церкві, Ананія та Сапфіра – негативний. Лука відкрито розповідає історію про недостойних членів громади.

Остання з Десяти Заповідей (Вих. 20:17) – про жадібність – відрізняється від інших. Якщо решта заповідей говорить про слова й дії, які є порушенням Божої волі щодо людини, остання заповідь – про те, що приховане в серці. Гріх жадібності зароджується в думках. Жадібність і егоїзм – не стільки видимі гріхи, скільки стан гріховної людської природи. Вони стають видимими тільки тоді, коли проявляються в егоїстичних діях, таких як вчинок Ананія і Сапфіри. У певному сенсі остання заповідь говорить про корінь зла, яке проявляється в діях, засуджених усіма іншими заповідями. Жадібність цієї подружньої пари, як і Юди, відкрила шлях для впливу сатани, що привело їх до обману Самого Бога.

`Як ми можемо викорінити жадібність у нашому житті? Чому хвала і вдячність за те, що маємо, є сильною протиотрутою від цього зла?`