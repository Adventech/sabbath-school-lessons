---
title:  Досвід єдності в ранній церкві
date:   27/10/2018
---

### Біблійні тексти для дослідження
Дії 1:12-14; 2:5-13; Об’явл. 14:12; Дії 2:42-47; 4:32-37; 5:1-11; 2 Кор. 9:8-15.

> <p>Пам’ятний вірш</p>
> «Перебували вони постійно в навчанні апостолів і в братерській спільності, в ламанні хліба та в молитвах» (Дії 2:42).

Церковна єдність є результатом спільного духовного досвіду в Ісусі Христі, Який є істиною. «Я є дорога, правда, і життя! Ніхто не приходить до Отця, якщо не через Мене» (Івана 14:6). У спільній духовній подорожі і праці міцніють братерські узи. Перші адвентисти мали такий досвід у Міллеритскому русі. У 1844 році вони об’єднали свої серця, намагаючись знайти пояснення розчаруванню, яке їх спіткало. Цей досвід сприяв виникненню Церкви адвентистів сьомого дня і відкрив істину про суд перед Другим приходом Христа.

Життя і служіння учнів Ісуса після Його вознесіння на Небеса – приклад єдності віруючих з різних верств суспільства, яке досягнуте силою Божого Слова, молитви й духовного спілкування. Це можливо й сьогодні.

«Я вважаю, що духовне спілкування є особливо важливим елементом спільного поклоніння... Ніщо не замінить християнину того духовного зв’язку, який об’єднує його з іншими віруючими і з Господом Ісусом Христом... Спаситель спочатку привертає людину до Себе, а потім об’єднує її з іншими віруючими у Своєму тілі – Церкві» (Robert G. Rayburn, _O Come, Let Us Worship_, p. 91).