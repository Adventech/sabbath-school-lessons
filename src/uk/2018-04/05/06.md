---
title:  Пам’ятати бідних
date:   01/11/2018
---

Спільне використання матеріальних ресурсів було видимим проявом єдності в ранній Церкві. Щедрість, описана в перших розділах книги Дії, простежується і в подальших розділах, коли Павло закликає церкви, засновані ним у Македонії та в Ахаї, жертвувати на потреби бідних у Єрусалимі (див. Дії 11:27-30; Гал. 2:10; Римл. 15:26; 1 Кор. 16:1-4). Це приношення повинно було підтвердити той факт, що віруючі язичники піклуються про своїх єврейських братів і сестер у Єрусалимі. Незважаючи на культурні та етнічні відмінності, вони утворюють одне тіло в Христі та сповідують одне і те ж Євангеліє. Допомога нужденним не лише являла світу єдність Церкви, а й зміцнювала її.

`Прочитайте 2 Кор. 9:8-15. Яким, за словами Павла, буде результат щедрості, виявленої церквою в Коринті?`

Досвід єдності в ранній Церкві показує, які дії сьогодні нам потрібно здійснити. Однак цієї єдності навряд чи можна досягнути без посвячення всіх віруючих. Лідери громади в той час вважали своїм обов’язком зміцнювати єдність у Христі. Любов між чоловіком, дружиною і дітьми потребує щоденного посвячення. Це ж стосується і єдності віруючих, яка підтримується і проявляється різними способами.

Єдності в ранній Церкві сприяли молитва, поклоніння, братнє спілкування, спільне бачення і вивчення Божого Слова. Віруючі не лише усвідомлювали свою місію – проповідувати Євангеліє всім народам, але й розуміли, що їм потрібно проявляти любов і турботу один про одного. Вони були щедрі, надавали підтримку іншим на рівні місцевої громади і на рівні співпраці між церквами, незважаючи на великі відстані між ними.

«Їхня доброчинність свідчила про те, що вони не марно прийняли Божу благодать. Що, як не освячення Духа, могло викликати таку щедрість? Для віруючих і невіруючих це було чудом благодаті» (Е. Уайт. Дії апостолів, с. 344).

`Яким чином ви і ваша громада зазнали переваги прояву щедрості щодо інших? Які благословення отримують ті, хто допомагає людям?`