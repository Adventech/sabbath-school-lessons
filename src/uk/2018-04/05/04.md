---
title:  Єдність спілкування
date:   30/10/2018
---

У відповідь на проповідь Петра й заклик до покаяння і спасіння близько трьох тисяч осіб виявили бажання прийняти Ісуса як Месію, повіривши у виконання старозавітних обітниць, даних Ізраїлю. Бог працював над серцями всіх цих людей. Багато з тих, які прибули здалеку, вже чули про Ісуса і, можливо, вирушили до Єрусалима з надією побачити Його. Деякі, очевидно, бачили Христа й чули Його звістку про спасіння, але не наважилися стати Його послідовниками. У день П’ятидесятниці Господь чудовим чином втрутився в життя учнів і використовував їх як свідків воскресіння Христа. Тоді люди зрозуміли, що можуть отримати прощення своїх гріхів в ім’я Ісуса (див. Дії 2:38).

`Прочитайте Дії 2:42-47. Чим займалися перші послідовники Ісуса, що становили співтовариство віруючих? Чим обумовлена їхня дивовижна єдність?`

Зазначимо, що першою спільною справою громади новонавернених було вивчення апостольського вчення. Біблійне навчання – важливий засіб для сприяння духовному зростанню тих, хто недавно здобув віру в Христа. Спаситель дав доручення Своїм учням навчити їх «зберігати все, що Я заповів вам» (Матв. 28:20). Нова громада проводила час, слухаючи історії апостолів про Христа – Його життя і служіння, проповіді й повчання, притчі й чудеса. Усі ці розповіді вказували на виконання пророчих Писань.

Віруючі також проводили час у молитві, і в ламанні хліба. Складно сказати, чи стосується вислів «ламання хліба» обряду Вечері Господньої, чи просто вказує на спільну трапезу, мабуть, і те, й інше (див. Дії 2:42, 46). Члени нової громади регулярно проводили разом час як у Єрусалимському храмі, який залишався для них основним місцем поклоніння, так і в приватних будинках. Вони їли й молилися разом. Молитва – життєво важливий елемент спільноти віри й невід’ємна складова духовного зростання. Нова громада проводила час у поклонінні. У Біблії написано, що все це вони робили «постійно» (Дії 2:42).

Невпинне духовне спілкування віруючих сприяло їхній добрій репутації в Єрусалимі. У Писанні читаємо, що нові віруючі перебували, «маючи милість у всіх людей» (Дії 2:47). Безперечно, результати діяльності Святого Духа в їхньому житті справили сильне враження на оточення і свідчили про те, що Ісус був справжнім Месією.

`Які уроки може почерпнути ваша місцева церква з наведеного прикладу єдності, духовного спілкування і свідчення?`