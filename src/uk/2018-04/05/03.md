---
title:  Від Вавилона – до п’ятидесятниці
date:   29/10/2018
---

Духовна підготовка учнів, що відбулася після вознесіння Ісуса, досягла своєї кульмінації під час подій П’ятидесятниці. У першому тексті йдеться про те, що в день злиття Святого Духа учні були «однодушно разом» (Дії 2:1).

У Старому Завіті П’ятидесятниця була другим з трьох великих свят, на якому мав бути присутнім кожен ізраїльтянин чоловічої статі. Святкування відбувалося на п’ятдесятий день (грец. Пентекосте) після Пасхи, тоді євреї приносили Богу як подяку перші плоди свого літнього врожаю. За часів Ісуса свято П’ятидесятниці, імовірно, включало також святкування отримання Закону на горі Синай (див. Вих. 19:1). Це підтверджує важливість Божого Закону як невід’ємної частини християнської вістки про Ісуса, Чия смерть пропонує кожному розкаяному грішникові прощення за порушення Закону. Не дивно, що один з найважливіших текстів останніх днів стосується як Декалогу, так і Євангелія: «Тут терпіння святих, які бережуть Божі заповіді та віру Ісуса» (Об’явл. 14:12).

Як і тоді, коли Мойсей отримав Десять Заповідей на горі Синай (див. Вих. 19:16-25; Євр. 12:18), у день П’ятидесятниці відбулися численні надзвичайні явища. «Раптом з неба долинув шум, наче подув бурхливий вітер, і наповнив увесь дім, де вони сиділи. І з’явилися їм поділені язики, наче вогняні, й осіли на кожного з них. І всі вони наповнилися Духом Святим і почали говорити іншими мовами, як Дух велів їм промовляти» (Дії 2:2-4).

`Прочитайте Дії 2:5-13. Яке значення цієї особливої події?`

П’ятидесятниця була радісною подією, святом подяки Господу за Його щедрість. Мабуть, тому учнів помилково прийняли за п’яних (див. Дії 2:13-15). Божа сила особливим чином проявилася в чуді говоріння різними іноземними мовами, які розуміли присутні. Євреї з усієї Римської імперії, що прийшли в Єрусалим на свято, почули вістку про Ісуса Месію – кожен на своєму діалекті (див. Дії 2:8).

Дивовижним чином П’ятидесятниця допомогла на певний час повернути назад процес розпорошення людської сім’ї та утворення етнічних груп, який почався за часів Вавилонської вежі. Чудо благодаті зробило можливим возз’єднання людської сім’ї. Єдність Божої Церкви в глобальному масштабі свідчить про природу Його Царства, у якому буде відновлене все, що було втрачене у Вавилоні.