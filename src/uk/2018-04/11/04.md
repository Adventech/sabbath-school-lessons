---
title:  Вістка першого ангела
date:   11/12/2018
---

Адвентисти сьомого дня вважають Трьохангельську вістку з Об’явл. 14:6-12 відображенням своєї місії і суттю вістки, яку вони звіщають безпосередньо перед Другим приходом Христа (див. Об’явл. 14:14-20). Її необхідно сповістити «сильним голосом» усім жителям Землі.

`Прочитайте Об’явл. 14:6, 7. Яка вістка першого ангела та що вона повідомляє про Бога? Чому ця вістка містить вказівки щодо поклоніння?`

Перший із трьох ангелів проголошує свою вістку всьому світу. Це виконання провіщення Ісуса в Матв. 24:14. В описі трьох ангелів та їхній місії простежується, наскільки ця вістка нагальна. Вістка першого ангела спонукає людей зосередитися на Богові, оскільки «прийшла година Його суду» (Об’явл. 14:7). Другий прихід Ісуса знаменує початок виконавчої фази суду.

«Побійтеся Бога», – закликає ангел (Об’явл. 14:7). У тих, хто не сприймає Бога як Творця, ця вістка і заклик до дії справді можуть викликати страх. Однак у послідовників Ісуса вони викликають благоговіння й повагу. Віруючі дивляться на Бога і бачать виконання Його обітниць. Їх охоплює почуття подяки й поваги до Бога.

«Поклоніться Тому, Хто створив небо, і землю, і море, і джерела вод» (Об’явл. 14:7). Вірш вказує на четверту заповідь про суботу, пов’язану з творінням (див. Вих. 20:8-11). Бог-Творець, Котрий установив суботу як пам’ятник Своєї творчої сили, – це Той, Кому потрібно поклонятися і Кого необхідно шанувати.

Слід зауважити, що наприкінці часу питання поклоніння буде вирішальним у великій боротьбі за володіння людством. До всього світу звернений заклик поклонитися Творцеві.

«Центральним питанням останньої кризи буде поклоніння. Книга Об’явлення ясно говорить, що мірилом оцінки буде не сам факт поклоніння, а його об’єкт. Під час кінця у світі будуть тільки дві групи людей: ті, хто вшановує правдивого Бога і поклоняється Йому (див. Об’явл. 11:1, 18; 14:7), і ті, хто ненавидить істину й поклоняється дракону і звіру (див. Об’явл. 13:4-8; 14:9–11).

Якщо поклоніння є центральним питанням в останньому конфлікті, не дивно, що Бог посилає Свою звістку для останнього часу, закликаючи жителів Землі навернутися до Нього й поклонитися Йому як Творцю – єдиному, Хто гідний поклоніння» (Ranko Stefanovic, _Revelation of Jesus Christ: Commentary on the Book of Revelation_, pp. 444, 445).