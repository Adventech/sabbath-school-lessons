---
title:  Фальшиве поклоніння
date:   10/12/2018
---

`Прочитайте Матв. 4:8, 9. Якою була третя спокуса Ісуса в пустелі?`

З гордістю і зарозумілістю сатана оголосив себе законним правителем світу, володарем усіх його багатств і слави, вимагаючи шанування і поваги від усіх, хто живе в ньому, неначе це він створив світ. Яка образа для Бога-Творця! Сатана показав, що добре розумів значення поклоніння – віддати честь і ставу законному власнику Всесвіту.

`Порівняйте досвід трьох єврейських юнаків (див. Дан. 3:8-18) та поведінку злої сили, яка виявить себе останнього часу (див. Об’явл. 13:4 і 14:9-11). Що буде поставлено на карту в останній час? Яке питання порушується в цих текстах?`

Від часів Каїна й Авеля й аж до фінальних подій, пов’язаних зі «знаком звіра» (Об’явл. 16:2), сатана прагне встановити фальшиву систему поклоніння, яка відведе людей від істинного Бога й непомітно спрямує їх до нього. Адже ще до свого падіння він бажав уподібнитися до Бога силою і владою (див. Ісаї 14:14). Подібно до того як троє єврейських юнаків у Вавилоні зіткнулися із загрозою смерті, оскільки не поклонилися бовванові, так і в останні дні вірний Божий народ зіткнеться із загрозою смерті, якщо не поклониться «образові». Навіщо поклонятися будь-якому образові, якщо ми покликані поклонятися правдивому Богові?

«Які важливі уроки можна почерпнути з досвіду, пережитого вірними юнаками в долині Деір... Майбутній час горя вимагає від Божого народу непохитної віри. Його діти мають засвідчити, що Бог – єдиний об’єкт їхнього поклоніння і ніщо, навіть смерть, не примусить їх піти хоча б на найменшу поступку фальшивому служінню. Для вірних людей постанови смертної людини втратять будь-яке значення перед Словом вічного Бога. Вони будуть дотримуватися істини, незважаючи навіть на ув’язнення, вигнання і смерть» (Е. Уайт. Пророки і царі, с. 512, 513).

`Якими різними способами ми можемо бути спокушені поклонитися комусь ще, крім Бога, Котрий єдиний гідний поклоніння? Чому не можна недооцінювати загрозу фальшивого поклоніння?`