---
title:  Для подальшого дослідження
date:   14/12/2018
---

Е. Уайт «Молитва», «Молитва і богослужіння», с. 198-206.

«“Важливість суботи як пам’ятника творіння полягає в тому, що вона вказує на істинну причину нашого поклоніння Богові, а саме: Він – Творець, а ми – Його творіння. Таким чином, субота лежить в основі служіння, бо вона чіткіше і переконливіше за всяку іншу постанову проголошує цю істину. Справжньою причиною для поклоніння Богові, поклоніння, яке має місце не тільки для суботнього, є та різниця, що існує між Творцем і Його творінням. Цей важливий факт ніколи не застаріє, і про нього не слід забувати” (J. N. Andrews. History of the Sabbath. 27).

Щоб ця істина завжди залишалася в пам’яті людей, Бог встановив суботу в Едемі; і доки ми будемо поклонятися Йому як нашому Творцеві, доти субота залишатиметься знаком і пам’ятником Його творчої діяльності. Якщо б увесь світ святкував суботу, думки й почуття людей були б звернені до Творця як до Об’єкта благоговіння і поклоніння; тоді не було б жодного ідолопоклонника, атеїста або невірного. Дотримання суботи є ознакою вірності правдивому Богові, Котрий “створив небо і землю, і море, і джерела вод” (Об’явл. 14:7). Вістка, котра велить людям поклонятися Богові та виконувати Його Заповіді, особливим чином закликає їх до виконання Четвертої заповіді» (Е. Уайт. Велика боротьба, с. 437, 438).

**Питання для обговорення**

`З урахуванням того, що біблійні концепції поклоніння, творіння і спасіння тісно переплітаються, чи може дотримування заповіді про суботу бути Божою протиотрутою від фальшивого поклоніння? Яку роль відіграє субота в пророцтві про останній час в Об’явл. 14:6, 7? Чому субота згадується у вістці першого ангела?`

`Говорячи про поклоніння, ми часто перелічуємо те, що повинні або не повинні робити. Чи достатньо цього? Що є суттю поклоніння? Яким чином ваша місцева церква наповнює поклоніння змістовними елементами?`

`У деяких країнах християнське спільне поклоніння втрачає свою значущість. Що може зробити ваша місцева церква, аби протистояти цій тенденції?`

**Висновок**

Поклоніння Господу – це вдячний відгук християнина на Божий дар спасіння, а також важливий елемент християнського досвіду єднання й братерського спілкування. Без молитви й вивчення Біблії, спричиненого бажанням пізнати Божу істину, неможливо відчути єдність у Христі.