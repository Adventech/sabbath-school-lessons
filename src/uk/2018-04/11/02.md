---
title:  Поклоніння нашому Творцю і Спасителю
date:   09/12/2018
---

Обговорюючи тему поклоніння, ми переважно зазначаємо елементи і способи поклоніння. Однак яке глибинне значення поклоніння? Що означає поклонятися Богу? І з якою метою ми це робимо? У Псал. 29:2 Давид говорить: «Дайте Господу славу імення Його, у препишній святині впадіть перед Господом!». Цей псалом вказує на значення поклоніння. Поклонятися Господу – означає віддавати Йому славу і честь, яких Він заслуговує.

`В Об’явл. 4 і 5 зображена інавгурація Ісуса на Небесах після Його вознесіння. З яких причин небожителі поклоняються Богові Отцю і Синові? Див. Об’явл. 4:8, 11; 5:9, 10, 12, 13.`

Сцена поклоніння в небесному тронному залі, куди входить Ісус як Божий Агнець і Спаситель світу, вражає. Поклоніння відбувається, коли Боже творіння звертається до Христа зі словами любові й подяки за те, що Він зробив. Поклоніння – це відгук вдячної людини на творіння і спасіння. Наприкінці часу викуплені також приєднаються до поклоніння і з вдячністю відгукнуться на Боже спасіння. «Великі та дивні діла Твої, Господи Боже, Вседержителю! Праведні й правдиві дороги Твої, Царю народів! Хто не буде боятися, Господи, і не прославить Імені Твого? Бо Ти єдиний Святий, і всі народи прийдуть та поклоняться перед Тобою, бо об’явилися Твої суди!» (Об’явл. 15:3, 4).

Таким чином, поклоніння – це відгук нашої віри в Бога на Його могутні діла: по-перше, Він створив нас і, по-друге, спас. У процесі поклоніння ми віддаємо Богові ушанування, хвалу, любов, виявляємо благоговіння і послух, тому що Він достойний. Звичайно, своє знання про Господа як нашого Творця і Спасителя ми черпаємо зі Святого Письма. Істина про Бога, яку знають християни, була більш повно розкрита в Особі й служінні Христа (див. Івана 14:8-14). Християни поклоняються Ісусу як Спасителеві й Викупителеві, оскільки Його жертовна смерть і воскресіння – у центрі поклоніння.

Коли християни збираються разом для поклоніння, вони керовані почуттям благоговіння й подяки.

Подумайте про те, що Христос подарував нам як Творець і Спаситель та від чого нас урятував. Чому ці істини мають бути основою нашого поклоніння?