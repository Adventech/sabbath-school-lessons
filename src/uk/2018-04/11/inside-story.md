---
title:  Місіонерська історія
date:   14/12/2018
---

#### Українець побудував 22 церкви
_Ендрю Макчесні, Адвентистська місія_

Керівник будівельної компанії Володимир Владовський знав, наскільки складно побудувати Молитовний будинок адвентистів сьомого дня в Архангельську ‒ північному російському морському порту.

Проекту майбутньої будівлі ще не було, а на його зведення відведено лише кілька літніх місяців. Крім того, голова адміністрації міста, не називаючи причин, категорично заявив, що ніколи не підпише документи на введення будівлі в експлуатацію.

Проте Володимир Владовський узгодив проект фундаменту й приступив до його закладення.

«Літо в Архангельську дуже коротке, і в нас не було часу займатися паперовою тяганиною», ‒ розповідає Володимир, уродженець України, який за два десятиліття побудував 22 Молитовні будинки в Росії, Україні та Монголії.

Після закладення фундаменту Володимир отримав проект будівлі, і його бригада почала зводити стіни, а згодом ‒ дах.

Цікаво, що ніхто з міського начальства не намагався зупинити будівництво. Однак Володимир не забував про необхідність введення будівлі в експлуатацію. Щоранку він збирав свою команду, щоб молитися про чудо на будівельному майданчику.

Минули три літні місяці. Зовнішні оздоблювальні роботи були завершені до першого снігу, який випав у вересні. Внутрішні роботи були закінчені в грудні.

Володимир знову пішов до голови адміністрації, щоб той підписав документи. Він не знав, чого очікувати, але відчував спокій на серці. Голова адміністрації, не промовивши жодного слова, просто підписав усі документи.

«Це було справжнє чудо!» ‒ упевнений Володимир.

Володимир Владовський, адвентист у третьому поколінні, став свідком багатьох чудес відтоді, як пов’язав свою професійну діяльність з Адвентистською церквою. 1995 року він побудував офіс Євро-Азійського дивізіону в Москві, нині будує Молитовні будинки в Красноярську, Томську та інших російських містах.