---
title:  Ламання хліба і молитва
date:   13/12/2018
---

Якими б не були проблеми, з якими зіткнулася рання Церква, віруючі були єдині у своїй спільній вірі в Ісуса і в істині, яку Він довірив їм нести світу. Цю істину Петро назвав «теперішньою істиною» (див. 2 Петра 1:12). Об’єднавшись в істині, християни виявляли свою єдність кількома способами.

«Перебували вони постійно в... ламанні хліба та в молитвах» (Дії 2:42). Згадування про ламання хліба, імовірно, стосується спільного прийняття віруючими святої Вечері. У якийсь момент такої трапези служитель Церкви особливим чином благословляв хліб і пиття на згадку про смерть і воскресіння Ісуса і в очікуванні Його якнайшвидшого повернення. Ранні християни на спільних обідах любили обговорювати значення життя і служіння Ісуса. Спільні трапези стали часом поклоніння. «І щодня вони однодушно перебували в храмі та, ламаючи по домах хліб, в радості й простоті серця приймали їжу, хвалячи Бога та маючи милість у всіх людей. Господь же додавав до них щодня тих, що спасалися» (Дії 2:46, 47). Звичайно, час спільного спілкування допомагав зміцнити відчуття єдності, яке віруючі мали в Ісусі.

*Які приклади спільної молитви ранніх християн ми знаходимо в книзі Дії апостолів? Про що вони молилися?*

`Дії 1:14`

`Дії 4:23-31`

`Дії 12:12`

Рання Церква дорожила можливістю спілкуватися з Богом і завжди підносила Йому свої молитви на богослужіннях. Павло в Першому посланні до Тимофія згадує про важливість молитви в моменти, коли християни збираються разом (див. 1 Тим. 2:1). У Посланні до ефесян він також наголошує на необхідності молитви: «Постійно моліться духом всякою молитвою і проханням, дбайте про це з усякою витривалістю і благанням за всіх святих і за мене, щоб мені було дано слово, коли відкриваю свої уста, аби відважно проповідувати таємницю Євангелія» (Ефес. 6:18, 19).

`Як ми можемо відчувати глибшу єдність завдяки силі заступницької молитви? Як ця молитва допомагає об’єднати нас як Церкву?`