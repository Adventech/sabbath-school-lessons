---
title:  Важке рішення
date:   15/11/2018
---

Церква в Антіохії мала проявити довіру, щоб її представники вирушили до Єрусалиму для пошуку найкращого розв’язання конфлікту. Після кількох годин дискусії між апостолами і пресвітерами Яків, брат Ісуса, який, імовірно, головував на цьому соборі, оголосив рішення (див. Дії 15:13-21). Собор однозначно вирішив, що язичникам, котрі виявили бажання стати християнами, необов’язково навертатися в юдаїзм і ретельно виконувати церемоніальні закони, зокрема закон про обрізання.

`Прочитайте Амоса 9:11, 12 і Єрем. 12:14-16. Що провістили старозавітні пророки щодо сусідніх з Ізраїлем народів?`

Хоч Яків цитує Амоса 9, думка про спасіння язичницьких народів простежується і в інших старозавітних пророцтвах. Таким був намір Бога – спасти весь світ через свідчення й досвід Ізраїлю. Насправді заклик Бога до Авраама включав благословення всіх народів через нього та його нащадків (див. Бут. 12:1-3). Керівництво Святого Духа, служіння Петра, Варнави й Павла серед язичників, навернення багатьох з них – цим свідченням не можна було знехтувати. Це допомогло керівникам християнської громади в Єрусалимі зрозуміти, що багато пророцтв Старого Завіту тепер виконується. Насправді Бог вже дав закони, які регулюють присутність язичників у Ізраїлі, і застосовні щодо них обмеження (див. Левит 17, 18). Яків також посилається на ці закони, оголошуючи рішення (див. Дії 15:29). Кожному стало зрозуміло, що Бог закликає язичників приєднатися до Його народу й отримати спасіння в Ісусі. Керівництво Святого Духа дало їм глибше розуміння Писання й розкрило важливі, невідомі раніше істини.

У Дії 15:30-35 сказано про реакцію віруючих в Антіохії на прийняте в Єрусалимі рішення: «Прочитавши, зраділи від цієї потіхи» (Дії 15:31).

Таким чином, у книзі Дії апостолів показаний приклад того, як рання Церква, підкоряючись Слову Божому й керуючись принципами любові, єдності та довіри, під керівництвом Святого Духа запобігла можливому розділенню.

`Наскільки важливо для нас не тільки слухати, що говорять інші, але й перевіряти цю інформацію Божим Словом?`