---
title:  Етнічні забобони
date:   11/11/2018
---

`Прочитайте Дії 6:1. Що спонукало людей у ранній Церкві скаржитися на нечесний розподіл їжі серед вдів?`

Деякі християни з євреїв упереджено ставилися до вдів, котрі приїхали з діаспори й розмовляли грецькою мовою, і давали їм менше їжі, ніж місцевим вдовам. Таке ставлення стало причиною розбіжностей у ранній громаді віруючих. Достовірність цієї інформації Біблія не підтверджує. Лише зазначено: деякі люди вважали, що це так. Конфлікт загрожував єдності Церкви. Дивним було те, що в Церкві так скоро виявився етнічний поділ.

`Прочитайте Дії 6:2-6. Які прості кроки здійснила рання Церква для вирішення конфлікту?`

Рання Церква стрімко зростала, що ускладнювало роботу апостолів. Призначення семи осіб, яких називають «дияконами» (у Новому Завіті немає такого слова; воно походить від використаного тут дієслова _діаконео_ – служити, прислуговувати, дбати), полегшило напруженість у Єрусалимській церкві і дало змогу залучити більше людей до служіння.

Апостоли уважно вислухали скарги грекомовних віруючих і попросили їх допомогти в розв’язанні проблеми. Цій групі доручили вибрати сім чоловіків для допомоги апостолам, і вона рекомендувала сім грекомовних учнів: «надійних мужів, сповнених Святого Духа й мудрості» (Дії 6:3). Служіння апостолів, які до цього мали проповідувати Слово Боже й роздавати їжу вдовам, було розділене на дві частини, однаково важливі для проголошення Євангелія. Лука використовує одне й те саме слово – «служіння» (грец. _діаконіа_), говорячи про проповідь Слова апостолами (див. Дії 6:4) і про роздачу їжі дияконами (див. Дії 6:1).

`Яке значення має факт, що керівники скликали «громаду своїх учнів» (Дії 6:2) для вирішення проблеми?`