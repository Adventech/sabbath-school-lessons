---
title:  Місіонерська історія
date:   16/11/2018
---

#### Молитва про заблудлу вівцю
_Ллойд Перрін_

Офіційна кількість членів Церкви, у якій я здійснюю пасторське служіння в штаті Орегон, США, ‒ 491 особа. Шість відсотків з них ‒ літні члени Церкви, які перебувають удома за станом здоров’я. Тридцять вісім відсотків задіяні в церковному та євангельському служінні. А п’ятдесят шість відсотків узагалі не беруть участі в житті Церкви.

За десятиліття пасторського служіння в Америці ця цифра вже перестала мене дивувати. Проблема не обмежується тільки церквами в США. Приблизно половина всіх, хто хрестився в Церкві адвентистів сьомого дня за останні п’ятдесят років, пішла з церкви. Апостол Петро застерігає: «Пасіть те Боже стадо, що є у вас» (1 Петра 5:2). Церква зобов’язана пасти своє стадо.

Тому ми почали переглядати церковну книгу адвентистської громади в Мілтон-Фриуотер, штат Орегон. Я роздав кожному члену список людей, що залишили церкву. Ми вирішили щодня молитися за кожного та просити Бога допомогти відновити зв’язок з ними.

Проводячи такий молитовний марафон на місці мого попереднього служіння в Спокані, штат Вашингтон, ми спостерігали дивовижні досвіди.

Через три тижні після того, як ми почали молитися, я отримав листа від жінки, котра залишила церкву п’ятнадцять років тому. Вона пішла з церкви, не повернувши книгу до церковної бібліотеки. Жінка переїхала до іншого штату і, як вона писала, не знала, яким чином повернути її. Вона згадала про книгу і, відчуваючи провину, вирішила звернутися до церкви. Жінка попросила вибачення за те, що не повернула вчасно книгу, і вклала в конверт 50 доларів, щоб покрити вартість книги і штраф за п’ятнадцять років прострочення.

Я відразу ж зателефонував цій жінці й дізнався, що почуття провини в неї з’явилося тоді, коли наша церква почала молитися за 2500 кілометрів від неї. Я дав жінці контакти місцевого адвентистського пастора, і вона стала активним членом цієї Церкви.

Ми продовжуємо молитися за членів громади Мілтона, котрі залишили Церкву. Ми сповнені бажання знайти наших заблудлих овець і повернути їх додому.

Ллойд Перрін, старший пастор Церкви адвентистів сьомого дня в Мілтон-Фриоутері, штат Орегон.