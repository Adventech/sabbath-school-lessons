---
title:  Собор у Єрусалимі
date:   14/11/2018
---

`Прочитайте Дії 15:1, 2 і Гал. 2:11-14. Які ще дві проблеми викликали серйозні конфлікти в ранній Церкві?`

Загроза єдності Церкви, з якою зіткнулися ранні християни, була реальною і її важко було подолати. Деякі християни з юдеїв вважали: спасіння можливе тільки для тих, хто належить до Божого народу заповіту, що передбачало обов’язкове обрізання. Як вірні юдеї, єврейські віруючі також вважали, що їм потрібно уникати будь-яких контактів з язичниками, що можуть перешкодити їхньому спасінню.

У євреїв були дуже суворі правила щодо спілкування з язичниками. Ці правила стали каменем спотикання для нової християнської громади, коли апостоли почали проповідувати язичникам, котрі прагнули прямувати за Ісусом. Оскільки, згідно зі старозавітним пророцтвом, Месія був Спасителем Божого народу заповіту, то чи не повинні язичники спочатку стати юдеями, а потім виконувати ті самі правила заповіту, щоб отримати спасіння?

`Прочитайте Дії 15:3-22. Які питання були порушені на Єрусалимському соборі?`

Проблема була викликана суперечностями з усталеним тлумаченням старозавітних текстів про обрізання і взаємини з язичниками. Апостоли, пресвітери й делегати з Антіохії сиділи разом, утім, мабуть, тривалий час не могли знайти рішення.

Потім Петро, Варнава та Павло виклали своє бачення. Петро говорив про дане йому Богом об’явлення і про дар Святого Духа, Який відкрив шлях для місії язичникам. Потім Павло і Варнава поділилися своїми досвідами про те, що Бог здійснив через них для язичників. У результаті багато сердець відкрилося для нової істини. Петро сказав: «Але віримо, що ми, як і вони, спасемося благодаттю Господа Ісуса» (Дії 15:11). Багатовікова традиція була зруйнована під тиском Євангелія.

`Чи доводилося вам змінювати свої тверді погляди та переконання? Чого навчив вас цей досвід?`