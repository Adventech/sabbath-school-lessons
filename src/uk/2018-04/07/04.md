---
title:  Керівництво Духа
date:   13/11/2018
---

Новини про те, що сталося в Кесарії з Корнилієм, незабаром досягли керівників християнської громади в Єрусалимі, члени якої попросили Петра розповісти про те, що трапилося. Вони були ображені діями Петра, адже згідно з їхнім розумінням Закону Мойсея, правовірним євреям заборонялося їсти разом з язичниками (Дії 11:3).

`Прочитайте Дії 11:4-18. Що сказав Петро, пояснюючи дії Святого Духа і Його керівництво в цій ситуації? На що він хотів звернути увагу?`

Хоч деякі засумнівалися в правомірності дій Петра і його рішенні хрестити язичників, шестеро свідків (див. Дії 11:12) підтвердили, що Святий Дух справді виявив Свою присутність так само, як і в день П’ятидесятниці. Керівництво Святого Духа було очевидним. «Почувши це, вони замовкли і прославили Бога, кажучи: Отже, і язичникам Бог дав покаяння для життя» (Дії 11:18).

`Прочитайте Дії 11:19-24. Що сталося потім у житті ранньої Церкви?`

Можливо, деякі в Єрусалимі визнали: те, що трапилося з Корнилієм і його сім’єю, було винятком і такий досвід не повторюватиметься. Однак Святий Дух продовжив Свою роботу. Оскільки учні Ісуса розсіялися за межами Єрусалиму та Юдеї через гоніння, що почалися після смерті Степана (див. Дії 8:1), і вирушили до Самарії, Фінікії, Кіпру й Антіохії, дедалі більше язичників приймало Ісуса як свого Спасителя. Саме це передбачав Христос (див. Дії 1:8). З огляду на такий наплив язичників, неважко зрозуміти розгубленість, у якій перебували єврейські віруючі.

`Як наші обмежені погляди на сутність Церкви й дану нам вістку можуть перешкодити нашому свідченню?`