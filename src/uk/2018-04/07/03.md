---
title:  Навернення язичників
date:   12/11/2018
---

Прийняття язичниками Євангелія Ісуса Христа спричинило серйозний конфлікт у житті ранньої Церкви. Він загрожував її існуванню та місії.

`Прочитайте Дії 10:1-23. Як цей уривок свідчить про те, що Святий Дух працював над серцями багатьох людей, готуючи шлях для прийняття язичниками Євангелія?`

Петру це видіння видалося дивним. Він був вражений, оскільки, дотримуючись закону, ніколи не вживав м’яса нечистих тварин (див. Левит 11; Єзек. 4:14 і Дан. 1:8). Однак у видінні йшлося не про принципи харчування, а наявні бар’єри між євреями та язичниками, які ускладнювали поширення Євангелія. Такі ж перепони існують і тепер.

У перші десятиліття Церква складалася переважно з євреїв, які прийняли Ісуса як Месію зі старозавітних пророцтв. Перші віруючі в Ісуса були правовірними євреями, навченими дотримуватися Закону. Вони не вважали, що Євангеліє Ісуса Христа скасовує розпорядження Старого Завіту (див. Матв. 5:17-20).

`Прочитайте Дії 10:28, 29, 34, 35. Як Петро зрозумів значення отриманого в Йопії видіння? Що спонукало його до такої інтерпретації?`

Події, описані в книзі Дії апостолів, указують на дії Святого Духа, Який підготував шлях для язичників, щоб вони були прийняті в християнську спільноту. Для цього їм не потрібно було спочатку приймати обрізання і ставати юдеями. У тому, що це справді прояв Божої волі, Петра і його друзів переконало злиття Святого Духа на Корнилія і його сім’ю, аналогічне злиттю Духа на учнів Ісуса в день П’ятидесятниці (див. Дії 10:44-47). Якщо Святий Дух може бути даний язичникам таким самим чином, як і євреям, тоді стає очевидним, що обрізання не є обов’язковою умовою для приєднання до Церкви Ісуса Христа. Такий висновок став причиною богословської суперечки серед ранніх християн.