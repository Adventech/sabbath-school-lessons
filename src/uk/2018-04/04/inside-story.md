---
title:  Місіонерська історія
date:   26/10/2018
---

#### Хрещення терористки
_Філіп Баптісте_

Аміна відбуває п’ятирічний термін ув’язнення в Східно-Центральній Африці. Вона була заарештована дорогою до Індії, де планувала підірвати великий об’єкт.

Проте постійні візити пастора адвентистів сьомого дня сприяли тому, що вона відмовилася від своїх радикальних поглядів щодо ісламу й нещодавно прийняла хрещення в Адвентистській церкві.

«Я славлю Бога за пастора, котрий постійно молився за мене й відвідував у складний для мене час!» ‒ говорить Аміна.

З міркувань безпеки Адвентистська місія не розголошує повного імені Аміни та її місцеперебування. Вона в камері самотнього ув’язнення за скоєний тяжкий злочин: Аміна готувала напад після навчання в радикальних мусульманських лідерів, які переконували, що вона стане праведною і житиме в раю, якщо усуне зло.

Спочатку Аміна негативно сприймала пастора, чиї відвідування були організовані начальством тюрми. Проте згодом вона змінила думку, адже зустрічі відбувалися поза її камерою, і так вона мала змогу вийти на сонячне світло.

Спочатку Аміна відмовила пастору в проханні помолитися за неї, сказавши, щоб він молився за себе. Утім, пастор таки помолився й надалі продовжував це робити.

Після кількох зустрічей служитель був змушений поїхати в справах на кілька тижнів. Аміна сумувала за візитами пастора і за його відсутності читала Біблію, яку той залишив у її камері.

Через декілька місяців Адвентистська церква організувала у в’язниці серію євангельських зустрічей, запросивши на них і Аміну. Вона погодилася відвідувати їх заради спілкування з іншими ув’язненими. Дівчина відкривала для себе Христа. Коли пастор зробив заклик до хрещення, Аміна вийшла вперед, бажаючи присвятити своє життя Ісусу. Невдовзі вона уклала заповіт з Богом.

Аміна розповідає, що не розуміє, як під час зустрічей з пастором вона втратила інтерес до своєї колишньої віри. Аміна впевнена, що Бог допустив її ув’язнення, прагнучи явити їй Свою істину. Тепер вона бажає привести до Бога своїх друзів.

Філіп Баптісте, помічник президента Східного Центрально-Африканського дивізіону.