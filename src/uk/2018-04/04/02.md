---
title:  Благословення в Христі
date:   21/10/2018
---

`Прочитайте Ефес. 1:3-14. Що, за словами Павла, ми отримуємо, перебуваючи в Христі?`

Послідовникам Ісуса є за що дякувати Господу. У Христі Бог приймає нас як Своїх синів і дочок, які представляють Його світу. Щоб описати наші нові взаємини з Богом у Христі, Павло наводить цікаві паралелі. Порушуючи питання єдності, він говорить про усиновлення. У Христі ми стали дітьми Божими й належимо до Його сім’ї. Образ сім’ї також нагадує нам про заповіт між Богом та ізраїльтянами. У контексті послання Павла язичники, які приймають Ісуса як Месію, також є дітьми Бога, спадкоємцями обітниць, даних Ізраїлю (див. Римл. 8:17; 9:6-8; Гал. 3:29; 4:7). Цінність таких взаємин з Ісусом, або перебування у Христі, є основою християнської єдності. У посланні також ідеться про те, що споконвіку Бог прагнув об’єднати все людство в Христі. У Божій родині всі ми – Його діти, тому однаково улюблені й цінні.

Деяких бентежить згадане в уривку поняття призначення (див. Ефес. 1:5, 11). Обітниця, що Бог обрав нас для спасіння, може навести на думку, що деяких Бог обрав для смерті. Однак це – не біблійне вчення. Навпаки, Господь передбачив План спасіння ще до заснування світу, щоб усі могли спастися. «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16; 1 Тим. 2:6; Тита 2:11; 2 Петра 3:9). Бог наперед знає, хто прийме запропоноване їм спасіння, але це не те ж саме, що визначати рішення людини (Римл. 8:29). Спасіння пропонується всьому людству завдяки жертві Христа. Питання полягає в наступному: як ми відгукнемося на цю пропозицію? Бог нікого не примушує до спасіння.

«На небесній нараді було прийняте рішення, що люди, хоч і стали злочинцями, не повинні загинути в непослуху, але через віру в Христа як свого Заступника й Поручителя можуть стати Божими обранцями, призначеними до усиновлення Ісусом Христом за Його вподобанням. Бог бажає, щоб усі люди спаслися; тому були вжиті всі заходи і Його Єдинородний Син заплатив викуп за людину. Загинуть тільки ті, які відмовилися стати усиновленими дітьми Бога через Ісуса Христа» (Е. Уайт. Біблійний коментар АСД, т. 6, с. 1114).