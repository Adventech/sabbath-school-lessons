---
title:  Взаємини в Христі
date:   25/10/2018
---

Християнство – це релігія взаємин з Богом і один з одним. Безглуздо стверджувати, що маєш глибокі взаємини з Богом, якщо вони не справляють позитивний вплив на взаємини з іншими людьми. Християнство не може існувати у вакуумі. Принципи єдності, які Павло обговорює в Посланні до ефесян, також застосовні й до наших стосунків з іншими людьми.

`Прочитайте Ефес. 5:15-21. Що Павло повідомляє у вірші 21? Який зв’язок між підкоренням і єдністю?`

Повеління коритися одне одному прямо пов’язане з фразою «наповнюйтеся Духом» в Ефес. 5:18. Наповнення Святим Духом виявляється і через покору один одному, тобто через дбайливе, сповнене смирення й турботи ставлення до людей. Безперечно, для більшості людей таке ставлення не є вродженим, це результат перебування Святого Духа в наших серцях, дар того ж Духа, який об’єднує всіх віруючих у Христі. З цього погляду, підкорення – це внутрішня якість, яка виражає нашу повагу до Христа і Його жертву за нас.

`Прочитайте Ефес. 5:22-6:9. Який вплив на наші людські стосунки справляє взаємне християнське підпорядкування вдома й на робочому місці?`

Значною мірою єдність у Церкві залежить від єдності в християнській родині. Павло зазначив, що єдність, любов і повага, які мають бути в стосунках чоловіка і дружини, слугують прикладом самовідданої любові Христа до Божої Церкви. Таким чином, від чоловіків, дружин і всіх членів Церкви потрібна христоподібна повага як у родині, так і в Церкві. Ця якість також має проявлятися у взаєминах між дітьми і батьками, працівниками і роботодавцями, підлеглими і начальниками. Гармонія і миролюбність повинні панувати в наших оселях і наповнювати наше церковне життя.

`Які принципи з наведених сьогодні біблійних віршів ви можете застосувати у взаєминах із членами вашої родини або колегами?`