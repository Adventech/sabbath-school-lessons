---
title:  Єдність в одному тілі
date:   23/10/2018
---

Павло практичний у своїх настановах, звернених до ефесян. Єдність між євреями та язичниками, між людьми різних культур та етнічного походження не є міфом або просто теорією; це реальність, яка потребує «щоб ви поводилися гідно звання, до якого були покликані» (Ефес. 4:1).

`Згідно з Ефес. 4:1-3, яким чином християни можуть жити гідно свого звання в Христі?`

Практичний результат прояву таких чеснот у житті християнина допомагає «зберігати єдність Духа в союзі миру» (Ефес. 4:3). Усі ці якості кореняться в любові (див. 1 Кор. 13: 1-7), прояв якої зміцнює взаємини між братами й сестрами, сприяючи миру і єдності в християнській громаді та за її межами. Єдність у Церкві унікальним чином демонструє Божу любов іншим людям. Церква покликана до такого свідчення, особливо під час чвар, розділень і воєн.

`Прочитайте Ефес. 4:4-6. Яка важлива тема об’єднує ці вірші?`

У перших віршах розділу Павло висловлює глибоку зацікавленість у єдності Церкви. Апостол закликає до неї (див. Ефес. 4:1-3), потім перераховує те, що об’єднує віруючих (див. Ефес. 4:4-6). Єдність – це особливість послідовників Христа (див. Ефес. 4:4-6); її потрібно постійно досягати й підтримувати (див. Ефес. 4:1-3), а також це майбутня мета, до якої ми прагнемо (див. Ефес. 4:13).

«Апостол закликає братів виявляти у своєму житті силу істини, яку він сповістив їм. Через лагідність і м’якість, терпіння і любов вони повинні були втілити у своєму житті характер Христа і благословення Його спасіння. Є тільки одне тіло й один Дух, один Господь і одна віра. Як члени тіла Христового, усі віруючі оживлені одним духом і однією надією. Розділення в Церкві ганьбить релігію Христа перед світом і дає привід ворогам істини виправдовувати свою поведінку. Настанови Павла були написані не тільки для Церкви його часу. Бог передбачив, щоб вони дійшли до нас. Що ми робимо для збереження єдності духу в союзі миру?» (Е. Уайт. Свідчення для Церкви, т. 5, с. 239).

`Який вибір потрібно зробити саме зараз, аби бути впевненими, що ми живемо «гідно звання, до якого були покликані»?`