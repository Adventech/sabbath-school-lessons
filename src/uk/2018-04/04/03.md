---
title:  Руйнуючи стіну
date:   22/10/2018
---

Одні з найсуттєвіших розбіжностей серед людей обумовлені расовими, етнічними та релігійними відмінностями. У багатьох країнах у посвідченні особи зазначена приналежність до етнічної або релігійної групи, і ці відмінності часто пов’язані з привілеями або обмеженнями, з якими людям доводиться зустрічатися щодня. Коли виникають війни або конфлікти, такі маркери ідентичності й відмінностей часто стають причиною репресій та насильства.

`У Ефес. 2:11-22 Павло вказує кращий шлях для християнської громади. Як наша єдність у Христі впливає на наші відмінності? Що було зруйновано смертю Ісуса на хресті?`

Павло пропонує ефесянам згадати, яким було їхнє життя до того, як вони прийняли Божу благодать у Христі. Етнічні, культурні та релігійні відмінності породжували ворожнечу й конфлікти між групами людей. Однак Добра вістка в тому, що в Христі ми всі єдині й у нас один Спаситель і Господь. Усі ми належимо до Божого народу. «А нині, в Ісусі Христі, ви, що колись були далекими, кров’ю Христа стали близькими» (Ефес. 2:13).

Стародавній храм у Єрусалимі мав розділову стіну, яка означала відділення храму, що були доступні тільки для етнічних євреїв. На цій стіні був напис, який під страхом смерті забороняв чужинцям йти далі. Саме в порушенні цієї постанови був обвинувачений Павло, котрий прийшов до храму після своєї місіонерської подорожі. Заарештованому апостолу було висунуто обвинувачення в тому, що він нібито провів до частини храму, призначеної для євреїв, ефесянина Трохима (див. Дії 21:29). У Посланні до ефесян Павло стверджує, що Христос «наш мир, Котрий зробив з двох одне, зруйнував Своїм тілом серединну перегородку – ворожнечу» (Ефес. 2:14).

У Христі віруючі є нащадками Авраама й отримують «обрізання» серця. Фізичне обрізання як свідчення заповіту Авраама з Господом указувало на духовне обрізання, яке віруючі отримають у Христі (див. П. Зак. 10:16). «В Ньому ви були обрізані нерукотворним обрізанням, скинувши в Христовім обрізанні тіло плоті» (Колос. 2:11).

`Прочитайте ще раз Ефес. 2:11-22. Чи зауважуємо ми в нашій церкві прояв того, про що написав тут Павло? Які завдання потребують рішення?`