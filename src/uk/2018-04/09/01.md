---
title:  Найпереконливіший доказ
date:   24/11/2018
---

### Біблійні тексти для дослідження
Івана 11:51, 52; Ефес. 2:13-16; 2 Кор. 5:17-21; Ефес. 4:25-5:2; Римл. 14:1-6; Дії 1:14.

> <p>Пам’ятний вірш</p>
> «Це він сказав не від себе, але, будучи того року первосвящеником, пророкував, що Ісус мав померти за народ, – і не тільки за народ, але щоб і розсіяних Божих дітей зібрати разом» (Івана 11:51, 52).

Минулого тижня ми досліджували, як єдність проявляється в проголошенні вістки, зосередженої на Спасителі Христі й на важливих істинах Святого Письма. Бог довірив нам проголосити цю вістку всьому світові.

Протягом тижня ми зосереджуватимемо увагу на видимих проявах єдності Церкви в повсякденному житті християн та її місії. Ісус говорив, що Церква не просто проголошує Божу вістку про спасіння і примирення. Єдність Церкви сама по собі вже є значущим проявом цього примирення. У світі, зараженому гріхом і схильному до повстання, Церква виступає як видимий свідок спасіння й сили Христа. Якщо з боку членів Церкви не буде такого свідчення, спасенна сила Господа навряд чи буде очевидною в цьому світі. «Єдність із Христом поєднує нас родинними зв’язками одне з одним. Ця єдність є для світу найпереконливішим доказом величі й доброчесності Христа, а також Його сили спасати від гріха» (Е. Уайт. Біблійний коментар АСД, т. 5, с. 1148).