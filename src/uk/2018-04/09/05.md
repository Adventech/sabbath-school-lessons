---
title:  Єдність у різноманітності
date:   28/11/2018
---

У Римл. 14 і 15 апостол Павло розглядає питання, які глибоко розділили церковну громаду в Римі. Він радить римлянам проявляти терпимість один до одного і не розколювати Церкву через спірні питання. Чого ми можемо навчитися з його поради?

`Прочитайте Римл. 14:1-6. Які переконання змушували членів Церкви в Римі засуджувати один одного, ускладнюючи братнє спілкування?`

Цілком імовірно, що ці переконання були пов’язані з єврейським розумінням церемоніальної нечистоти. Павло використовує вислів «суперечки щодо переконань» (Римл. 14:1), наголошуючи, що ці спірні питання не були вирішальними для спасіння, а лише являли собою особисту думку кожного (Римл. 14:5).

Спочатку ці суперечки стосувалися різного раціону харчування. Павло не згадує тут вживання в їжу м’яса нечистих тварин, заборонених у Левит 11. Немає жодних доказів того, що ранні християни, за часів Павла, почали вживати свинину або м’ясо інших нечистих тварин. Ми достеменно знаємо, що Петро ніколи не вживав це (див. Дії 10:14). Той факт, що немічні їли тільки овочі (див. Римл. 14:2) і що порушувалося також питання вживання напоїв (див. Римл. 14:17, 21), свідчить: насамперед ішлося про церемоніальне опоганення. Це підтверджує і використаний у Римл. 14:14 прикметник «нечистий» (гр. _койнос_), яким у давньогрецькому перекладі Старого Завіту позначаються непридатні в їжу тварини, а не нечисті тварини з Левит 11. Мабуть, у римській громаді були люди, які не їли разом з усіма, оскільки не були впевнені, що їжа була належним чином приготовлена або що її не приносили до цього в жертву ідолам.

Те ж саме стосується суперечки щодо дотримання певних днів. Не обговорювалося питання щотижневої суботи, адже, як ми знаємо, Павло регулярно дотримувався суботи (див. Дії 13:14; 16:13; 17:2). Вочевидь, ішлося про різні єврейські свята або дні посту. У цих текстах Павло закликає бути терпимими до тих, хто щиро й сумлінно дотримується цих ритуалів, якщо тільки їх не розглядають як засіб спасіння. Єдність серед християн проявляється в терпінні й поблажливості тоді, коли простежується відмінність думок з другорядних, не суттєвих для нашої віри питань.

`Подумайте в класі над запитанням: що з того, у що ми віримо і що практикуємо як адвентисти сьомого дня, не є безумовною вимогою?`