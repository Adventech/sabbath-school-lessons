---
title:  Служіння примирення
date:   26/11/2018
---

Наш світ наповнений проблемами, війнами та конфліктами. Усі ці фактори впливають на наше життя на особистому, громадському й національному рівнях. Час від часу здається, що наше життя – сукупність конфліктів. Але роз’єднаність і безлад не завжди переважатимуть. Бог має намір досягти вселенської єдності. Хоч гріх призвів до дисгармонії, Божий вічний План примирення поверне мир і цілісність.

В Ефес. 2:13-16 Павло викладає принципи, що демонструють, як діяв Христос, аби встановити мир серед віруючих: через Свою смерть на хресті Ісус зробив євреїв і язичників одним народом і зруйнував наявні етнічні та релігійні бар’єри. Якщо Христос зміг об’єднати євреїв і язичників в першому столітті, хіба Він не в змозі зруйнувати такі ж бар’єри, що розділяють людей у сучасній Церкві?

Тільки подолавши внутрішні розбіжності, ми можемо звіщати світові вістку спасіння.

`У 2 Кор. 5:17-21 Павло стверджує, що в Христі ми – нове, примирене з Богом творіння. Яким є наше служіння в цьому світі? Як ми можемо перетворити наше суспільство, діючи як єдиний церковний організм?`

Як нове Боже творіння віруючі прийняли потрійне служіння примирення. 1. Наша Церква складається з віруючих, які колись були відірвані від Бога, але завдяки спасенній благодаті Христової жертви тепер об’єднані з Богом Святим Духом. Ми – Останок, покликаний проголосити світові вістку про останній час, а також запросити тих, хто ще не прийняв Бога, примиритися з Ним і приєднатися до Христової Церкви в нашій місії. 2. Церква – це Божий народ, члени якого примирилися один з одним. Єдність із Христом – реальність, а не просто високий ідеал, вона також означає, що ми єдині одне з одним. Мир і злагода між братами і сестрами – це безпомилкове свідчення світові про те, що Ісус Христос – наш Спаситель і Викупитель. «З того дізнаються всі, що ви Мої учні, коли любов матимете між собою» (Івана 13:35). 3. За допомогою служіння примирення Церква свідчить Усесвіту про те, що Божий План викуплення – істинний і могутній. По суті, велика боротьба зосереджена на Особі Бога і Його характері. Коли Церква культивує єдність і примирення, Усесвіт бачить прояв одвічної мудрості Господа (Ефес. 3:8-11).