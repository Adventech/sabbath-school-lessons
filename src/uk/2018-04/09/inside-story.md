---
title:  Місіонерська історія
date:   30/11/2018
---

#### Любов – найкращі ліки
_Ендрю Макчесні, Адвентистська місія_

До Блантайрської адвентистської лікарні в Малаві привезли тридцятирічну жінку з важкою формою пневмонії. Оскільки антибіотики не допомагали, лікар-місіонер Тіффані Прістер направила пацієнтку пройти тест на ВІЛ. Результати виявилися позитивними. У неї був СНІД.

Тіффані пояснила рідним, що лікування пневмонії зазвичай триває три тижні, і у хворої є 50-відсотковий шанс на одужання. Проте потім у жінки виникли проблеми з нирками, і Тіффані сказала рідним жінки, що надії мало.

«Ми віримо в Бога! ‒ відповів один з родичів. ‒ Ми віримо в Його чудеса! Молімося!»

Оточена рідними пацієнтки Тіффані помолилася за подальше лікування й підключила хвору до апарату штучної вентиляції легенів.

Через 24 години в жінки відмовили нирки. Здавалося, будь-яка надія втрачена. Проте згодом їй несподівано стало краще. Через кілька тижнів жінку виписали з лікарні.

«Медицина має свої межі, ‒ говорить Тіффані. ‒ Лікарі роблять усе залежне від них, решта робить Бог».

Тіффані п’ять років працює кардіологом у Блантайрі ‒ другому за величиною місті в Малаві з населенням близько мільйона осіб.

У Блантайрській адвентистській лікарні, де працюють шість медиків-місіонерів, два стоматологи-місіонери й сім малавійських лікарів, майже десять років не було кардіолога ‒ до появи Тіффані 2011 року. Нестача кваліфікованого медперсоналу ‒ поширена проблема в країні, де на одного лікаря припадає 88 тисяч осіб.

Усього населення Малаві становить 18 мільйонів осіб, зокрема 483 тисячі адвентистів сьомого дня.

Тіффані розповідає, що займатися місіонерським служінням її спонукає вірш Івана 13:35, де Ісус говорить: «З того дізнаються всі, що ви Мої учні, коли любов матимете між собою».

Одного разу до Тіффані прийшла малавійська жінка зі скаргою, що вона щоночі прокидається близько опівночі від сильного серцебиття. Результати аналізів не виявили проблем з діяльністю серця. Інші лікарі, можливо, пов’язали б цей випадок з нічними кошмарами. «Того дня Святий Дух спонукав мене як слід розпитати цю жінку!» ‒ розповідає Тіффані. Вона дізналася, що в пацієнтки виникли проблеми зі сном після зустрічі з самопроголошеним пророком, який сказав, що її зґвалтують опівночі. Тіффані запитала жінку: «Хто сильніший: Бог чи людина?» «Довір свої страхи Господу!» ‒ порадила вона.

«Ви ‒ перший лікар, який розповів мені про силу Бога!» ‒ відповіла жінка.

За словами Тіффані, «любов мати між собою» означає докладати додаткових зусиль, щоб сприяти фізичному, духовному й емоційному зціленню людей.