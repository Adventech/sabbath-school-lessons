---
title:  Єдність у місії
date:   29/11/2018
---

`Порівняйте настрій учнів під час Вечері Господньої (див. Луки 22:24) та їхній дух напередодні П’ятидесятниці (див. Дії 1:14 і 2:1, 46). Що спричинило такі зміни в їхньому житті?`

У Дії 1:14 і 2:1, 46 вжите слово «однодушно». Одностайність була результатом того, що віруючі перебували разом, прагнучи і молячись, щоб здійснилася обітниця Ісуса послати їм Утішителя.

Під час очікування легко можна було піддати критиці один одного. Деякі могли б вказати на те, що Петро відрікся від Ісуса (див. Івана 18:15-18, 25-27), а Хома засумнівався у воскресінні Христа (див. Івана 20:25). Вони могли б згадати про те, як Іван та Яків просили для себе високі пости в Царстві Ісуса (див. Марка 10:35-41), або про минуле Матвія, який був зневажуваним збирачем податків (див. Матв. 9:9).

«Ці дні приготування були для них днями глибокого дослідження серця. Усвідомлюючи свою духовну потребу, учні благали Господа про святе помазання, яке зробило б їх здатними трудитися задля спасіння людських душ. Вони просили благословення не лише для себе. Учні розуміли, що на них лежить відповідальність за спасіння душ і що Євангеліє має бути проповідуване світові, тому просили в Христа обіцяної їм сили» (Е. Уайт. Дії апостолів, с. 37).

Братнє спілкування між учнями та їхні ревні молитви підготували їх до знаменного досвіду П’ятидесятниці. Наблизившись до Бога і зрікшись себе, учні були підготовлені Святим Духом, щоб стати безстрашними і сміливими свідками воскресіння Ісуса. Вони знали, що Христос простив їхні численні гріхи, і це дало їм сміливість просуватися вперед. Учні усвідомили, що здійснив Ісус у їхньому житті; знали, що обітниця спасіння зосереджена в Ньому, тому «віруючі прагнули явити світові христоподібний характер і працювати для зростання Його Царства» (там само, с. 48). Не дивно, що Господь зміг зробити через них такі великі чудеса. Який урок для нас як Церкви сьогодні!

`У чужому житті завжди легко побачити помилки. Як можна навчитися не помічати чужих помилок заради великої мети – виконати волю Бога в єдиній Церкві?`