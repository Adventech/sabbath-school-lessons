---
title:  Практична єдність
date:   27/11/2018
---

У 1902 році Еллен Уайт написала: «Яким був Христос у Своєму земному житті, таким має бути і християнин. Він - наш Приклад не тільки в незаплямованій чистоті, але й у терпінні, м’якості та красі характеру» (Е. Уайт. Ознаки часу, 16 липня 1902 р.). Ці слова нагадують заклик Павла до филип’ян: «Плекайте в собі ті самі думки, що й у Христі Ісусі» (Филп. 2:5).

`Прочитайте Ефес. 4:25-5:2 і Колос. 3:1-17. У яких сферах життя ми покликані виявити свою відданість Ісусові? Яким має бути наше свідчення в суспільному житті про Євангеліє Ісуса?`

Багато текстів Писання запрошують християн наслідувати приклад Ісуса та свідчити ближнім про Божу благодать. Ми також покликані сприяти добробуту інших людей (див. Матв. 7:12); носити тягарі одне одного (див. Гал. 6:2); жити в простоті й приділяти більше уваги духовності, а не тільки зовнішній поведінці (див. Матв. 16:24-26; 1 Петра 3:3, 4); практикувати здоровий спосіб життя (див. 1 Кор. 10:31).

«Улюблені, благаю вас – як чужинців і мандрівників, стримуватися від тілесних пожадливостей, які воюють проти душі, мати добру поведінку серед язичників, щоб за те, за що вас обмовляють, мов злочинців, побачивши добрі діла, прославили Бога в день відвідин» (1 Петра 2:11, 12). Як часто ми недооцінюємо вплив християнського характеру на оточення! Терпіння, виявлене у хвилини роздратування, дисципліноване життя в період напруженості й конфліктів, лагідність у відповідь на нетерпіння й різкі слова – усе це ознаки Христового духу, який ми покликані наслідувати. Оскільки адвентисти сьомого дня свідчать у світі, який неправильно розуміє характер Бога, ми стаємо силою, яка чинить добро на славу Божу. Як представники Христа, віруючі повинні бути відомі не тільки високою мораллю, але й своєю участю в житті інших. Якщо наш релігійний досвід буде справжнім, він проявить себе і вплине на світ. Єдиний організм віруючих, що являє характер Христа світу, справді стане могутнім свідченням.

`Яке ваше свідчення? Що у вашому житті може спонукати інших йти за Ісусом?`