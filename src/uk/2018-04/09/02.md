---
title:  Біля голгофського хреста
date:   25/11/2018
---

Як і багато інших духовних благословень, котрі Бог дає Своєму народові, церковна єдність також є Його даром. Вона не створена завдяки нашим зусиллям, добрим вчинкам і намірам, а Ісусом Христом через Його смерть і воскресіння. Приймаючи вірою Його смерть, воскресіння і прощення гріхів, приєднуючись до громади віруючих через хрещення і поширюючи Трьохангельську вістку, ми стаємо єдині з Христом і одне з одним.

`Прочитайте Івана 11:51, 52 і Ефес. 1:7-10. Яка подія в житті Ісуса закладає основу нашій єдності як адвентистів сьомого дня?`

«Це він сказав не від себе, але, будучи того року первосвящеником, пророкував, що Ісус мав померти за народ, – і не тільки за народ, але щоб і розсіяних Божих дітей зібрати разом» (Івана 11:51, 52). Здається дивним, що Бог використовував Каяфу, щоб пояснити значення смерті Ісуса, хоч Каяфа не усвідомлював, що робить, засуджуючи Ісуса на смерть. Священик навіть не замислювався над тим, наскільки глибокою була його заява. Каяфа вважав, що робить виключно політичну заяву. Іван, однак, використовував її, щоб показати значення замісної смерті Христа для вірного народу Божого, який одного разу буде зібраний «разом».

Як адвентисти сьомого дня ми можемо з упевненістю сказати: наша єдність ґрунтується на прийнятті нами замісної смерті Христа.

Ми також відчуваємо цю єдність у Христі при хрещенні. «Адже через віру в Ісуса Христа ви всі – сини Божі. Бо ви, що в Христа хрестилися, в Христа зодягнулися» (Гал. 3:26, 27). Хрещення об’єднує нас, оскільки символізує нашу віру в Христа. У нас є спільний Отець, і всі ми – сини і дочки Бога; у нас є спільний Спаситель, у смерть і воскресіння Якого ми хрестилися (див. Римл. 6:3, 4).

`Чому наша спільна віра в Ісуса перевершує всі наші культурні, соціальні, етнічні й політичні відмінності?`