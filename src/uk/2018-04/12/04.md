---
title:  Зберігаючи церковну єдність
date:   18/12/2018
---

`Прочитайте 2 Тим. 2:15 і Тита 1:9. Згідно з порадами Павла Тимофієві й Титу, якими є важливі завдання вірного лідера і пастора Церкви?`

Зверніть увагу, якого великого значення надає Павло тому, щоб зберегти чистим віровчення. Це відіграє вирішальну роль для єдності, особливо тому, що біблійне вчення найбільше об’єднує нашу Церкву. Як адвентисти – люди з різних соціальних верств, що мають різну освіту й походження, – ми досягаємо єдності в Христі завдяки спільному розумінню даної Христом істини. Якщо ми засумніваємося у вченні, виникнуть хаос і розділення, тим більше що ми наближаємося до кінця.

«Тому свідчу перед Богом та Ісусом Христом, Який має судити живих і мертвих під час Свого приходу і у Своєму Царстві. Проповідуй Слово, утверджуй за сприятливих і несприятливих обставин, докоряй, потішай, закликай – з усякою терпеливістю і повчанням. Бо настане час, коли не слухатимуть здорового вчення, а виберуть собі вчителів за своїми пожадливостями, щоб лестили слух, аби відвернути вуха від істини та схилитися до небилиць» (2 Тим. 4:1-4).

У наведеному уривку Павло зосереджує увагу на Другому приході Ісуса та дні суду. Апостол використовує дану йому Богом владу (див. 1 Тим. 1:1), пропонуючи Тимофієві цю важливу пораду. У контексті останніх днів, коли рясніють фальшиві вчення і світ наповнений нечестям, Тимофій має звершувати служіння, до якого покликаний, – проповідувати Боже Слово.

Здійснюючи своє служіння, Тимофій зобов’язаний проповідувати, викривати й умовляти. Ці дієслова перегукуються зі словами, які вказують у 2 Тим. 3:16 на функції Священного Писання. Таким чином, робота Тимофія полягала в тому, щоб дотримуватися й навчати принципів Святого Письма. І виконувати її потрібно було з належним терпінням. Жорсткі й суворі докори рідко приводять грішника до Христа. Дотримуючись під керівництвом Святого Духа порад Павла та практикуючи підхід лідера-слуги, Тимофій мав стати значною об’єднувальною силою в Церкві.

`Якими практичними способами ми можемо допомогти нашим церковним лідерам підтримувати єдність у Церкві? Як упевнитися в тому, що ми завжди сприяємо єдності, навіть при наявності спірних питань?`