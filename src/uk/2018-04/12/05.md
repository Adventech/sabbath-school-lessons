---
title:  Церковна дисципліна
date:   19/12/2018
---

Одним з основних питань церковної організації є дисципліна. Питання про те, як дисципліна допомагає підтримувати церковну єдність, досить делікатне, і його можуть неправильно зрозуміти. Однак з біблійного погляду церковна дисципліна зосереджена на двох важливих факторах: 1) збереженні чистоти вчення; 2) збереженні репутації Церкви.

Новий Завіт наголошує на важливості збереження чистоти біблійного вчення на противагу відступництву й поширенню фальшивого вчення в останній час. Не менш важливим є збереження хорошої репутації християнської спільноти шляхом боротьби з аморальністю, нечестям і вадами. «Усе Писання богонатхненне й корисне для навчання, для докору, для виправлення, для виховання в праведності» (2 Тим. 3:16).

`Прочитайте Матв. 16:19 і 18:15-20. Які принципи щодо внутрішньої дисципліни і вмовляння тих, що провинилися, Ісус залишив Церкві?`

Біблія підтримує поняття дисципліни і нашої відповідальності одне перед одним у духовному й моральному житті. Фактично однією з характерних ознак Церкви є її святість, або відокремленість від світу. У Біблії можна знайти багато прикладів складних ситуацій, коли Церква зобов’язана була рішуче виступити проти аморальної поведінки людей. Церква повинна дотримуватися моральних стандартів.

`Яких принципів необхідно дотримуватися при розв’язанні складних питань у Церкві? Див. Матв. 7:1-5; Гал. 6:1, 2.`

Ми не можемо заперечувати біблійне вчення про необхідність церковної дисципліни, без якої неможливо бути вірними Слову. Але зверніть увагу на елемент милосердя в багатьох із цих настанов. Дисципліна має бути милосердною, наскільки можливо. Необхідно пам’ятати: усі ми – грішники, які потребують благодаті. Таким чином, вдаючись до дисциплінарних заходів, ми повинні робити це з покорою і розумінням власних недоліків, зі щирим бажанням сприяти виправленню людини й повернути її до Христової Церкви.

`Як навчитися виявляти щодо людей, які оступилися, дух покори, навіть якщо доведеться вдатися до покарання?`