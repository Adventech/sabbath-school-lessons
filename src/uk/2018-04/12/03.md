---
title:  Керівництво як служіння
date:   17/12/2018
---

Під час Свого служіння Ісус неодноразово засмучувався, помічаючи, як Його учні прагнуть панувати один над одним. Апостоли, імовірно, бажали стати впливовими лідерами Царства Ісуса (див. Марка 9:33, 34; Луки 9:46). Навіть під час Таємної Вечері в них простежувалося прагнення панування й переваги (див. Луки 22:24).

`Під час одного такого випадку Ісус ясно висловив Свої думки щодо духовного лідерства серед Його народу. Про які принципи лідерства ми дізнаємося з настанови Ісуса в Матв. 20:25-28? Як ми можемо застосувати цей принцип у нашому житті й особливо в наших церквах?`

«У цьому короткому уривку Ісус представляє нам дві моделі влади. Перша – римська модель, згідно з якою еліта ієрархічно величається над іншими. Вона має право приймати рішення й очікувати підпорядкування від нижчих. Ісус ясно відкинув цю модель влади, сказавши: «Не так буде у вас!» Натомість Він представив учням нову модель, протилежну знайомій їм ієрархічній» (Darius Jankiewicz, «Serving Like Jesus: Authorityin God’s Church», Adventist Review, March 13, 2014, p. 18).

Концепція влади, яку Ісус представляє в цій історії, заснована на двох ключових словах: «слуга» (грец. _діаконос_) і «раб» (грец. _дулос_). У деяких версіях слово «слуга» перекладене як «служитель», а «раб» – як «слуга». При цьому втрачається значна частина значення слів Ісус. Христос не мав наміру скасувати всі владні структури, натомість хотів підкреслити: церковні лідери насамперед повинні бути рабами і слугами Божого народу. Повноваження дані їм не для того, щоб розпоряджатися людьми, домінувати над ними або купувати собі репутацію. «Христос засновував царство на зовсім інших засадах. Він закликав людей не панувати над іншими, а служити їм, щоб сильніший ніс немочі слабшого. Влада, становище, талант, виховання покладають на їхнього власника більшу відповідальність у служінні ближнім» (Е. Уайт. Христос – надія світу, с. 550).

`Прочитайте Івана 13:1-20. Який приклад лідерства Ісус залишив Своїм учням? Чого Христос бажає навчити нас? Як ми можемо проявити цей принцип у взаєминах з іншими людьми як в Церкві, так і за її межами?`