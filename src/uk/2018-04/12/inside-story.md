---
title:  Місіонерська історія
date:   21/12/2018
---

#### Моя дружина пішла з церкви
_Даніель Гатан_

Моя дружина перестала відвідувати Церкву адвентистів сьомого дня, проте я не втрачаю надії. Аргументую свою думку.

Під час репресій у комуністичній Румунії одна жінка дізналася про Адвентистську церкву й почала регулярно відвідувати суботні богослужіння. Це розгнівало її чоловіка.

‒ Куди ти ходиш щосуботи? ‒ запитав він.

‒ Любий, я відвідую Адвентистську церкву, ‒ відповіла вона.

‒ Мені це вже відомо! ‒ роздратовано сказав чоловік. ‒ Ти можеш ходити туди, але в жодному разі не хреститися, інакше я тебе вб’ю!

У міру того як жінка читала Біблію й дізнавалася дедалі більше про Ісуса, вона переконувалася, що їй потрібно заявити про свою віру через обряд хрещення.

Члени Адвентистської церкви вітали новохрещених після суботнього богослужіння. Усі обіймали їх і дарували квіти. Усі усміхалися, окрім жінки, яка боялася реакції чоловіка.

Повернувшись додому з квітами в руках, вона зустріла чоловіка на подвір’ї. Той сидів за дерев’яним столом з гострим ножем у руках.

‒ Звідки квіти? ‒ запитав він.

‒ Я сьогодні уклала заповіт з Богом! ‒ відповіла вона.

Обличчя чоловіка почервоніло від люті.

‒ Хіба я не сказав, що покараю тебе, якщо ти приймеш хрещення? ‒ закричав він, схопивши ніж і прямуючи до дружини.

Жінка побігла в город за будинком. Чоловік наздогнав її в заростях кукурудзи. Коли він заніс ніж над головою дружини, вона почала благати про останнє бажання ‒ помолитися. Чоловік погодився і стежив за тим, як вона стала на коліна. Поки дружина розмовляла з Богом, він тримав ніж над її головою.

Раптом лезо ножа вискочило з дерев’яної ручки і впало на землю. Обличчя чоловіка зблідло. Його тіло почало тремтіти, і він упав поруч на землю. Дружина підхопилася й допомогла йому підвестися. Вони мовчки увійшли до будинку.

Бог змінив серце її чоловіка. Через деякий час він уклав заповіт з Господом.

Якщо Бог зміг змінити серце цього чоловіка, я знаю, що він також торкнеться серця моєї дружини. Я можу довіряти Богу навіть тоді, коли здається, що надії немає.

Даніель Гатан, 68 років, будівельник на пенсії з Плоскі, Румунія.