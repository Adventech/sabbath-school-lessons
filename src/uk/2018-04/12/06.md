---
title:  Організація місії
date:   20/12/2018
---

Уже неодноразово було зазначено, що як Церква ми організовані й об’єднані для виконання місії. Ідеться не про соціальні клуби для однодумців, щоб збиратися разом і утверджувати одне одного в наших поглядах. Ми зібралися разом, щоб поділитися зі світом істиною, яку полюбили.

`У Матв. 28:18-20 Ісус дав Своїм учням останні настанови щодо їхньої місії у світі. Визначте ключові слова повеління Ісуса. Що вони означають для Церкви сьогодні?`

Велике доручення Ісуса Своїм учням включає в себе чотири ключових дієслова: «йти», «навчити» (в оригіналі – «зробити учнями»), «хрестити» і «вчити». Згідно з правилами грецької граматики, головне дієслово в цьому ряду – «навчити» («зробити учнями»), а інші три дієслова показують, як цього досягнути. Учнями стають, коли віруючі йдуть до всіх народів, проповідують Євангеліє, хрестять людей і навчають їх дотримуватися того, що звелів їм Ісус.

У міру того як члени Церкви відгукуються на це доручення, Боже Царство розширюється і дедалі більше людей різних національностей вливається до лав тих, хто приймає Христа як Спасителя. Підкоряючись повелінню Ісуса хреститися й дотримуватися Його вчення, вони створюють універсальну сім’ю. Нові учні також мають запевнення, що Ісус перебуває з ними щодня, оскільки вони самі навертають до християнства нових учнів. Присутність Ісуса – це обітниця постійної присутності Бога. Євангеліє від Матвія розпочинається з розповіді про народження Ісуса, Чиє ім’я означає «З нами Бог» (Матв. 1:23), і наприкінці ми читаємо обітницю Спасителя бути з нами до Його Другого приходу.

«Христос не говорив учням, що їхня праця буде легкою... Він запевнив, що перебуватиме з ними, якщо вони з вірою йтимуть уперед. Він закликав їх бути мужніми й незламними, бо в їхніх рядах Той, Хто могутніший за ангелів, – Вождь Небесного війська. Він подбав про все необхідне для виконання цієї роботи і взяв на Себе відповідальність за її успіх. Доки вони будуть слухняними Його Слову і працюватимуть разом із Ним, доти не зазнають поразки» (Е. Уайт. Дії апостолів, с. 29).

`Подумайте про значення обітниці Ісуса перебувати зі Своїм народом до Його Другого приходу. Яким чином ця обітниця виконується в нашому житті, коли ми прагнемо здійснити дане Господом доручення?`