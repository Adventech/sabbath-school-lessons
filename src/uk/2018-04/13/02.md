---
title:  Упевненість у поверненні Христа
date:   23/12/2018
---

`В Івана 14:1-3 міститься відома обітниця Другого приходу Ісуса. Що вона повідомляє про життя викуплених на Новій Землі?`

Ранні християни називали повернення Христа «блаженною надією» (Тита 2:13). Вони очікували, що всі пророцтва й обітниці Священного Писання будуть виконані при Другому приході, оскільки це – головна мета християнських подорожувань. Усі, хто любить Христа, з нетерпінням очікують того дня, коли зможуть спілкуватися з Ним віч-на-віч. Його слова в наведених віршах указують на близькість взаємин не тільки з Ісусом, а й одне з одним.

Християни вірять у цю обітницю, оскільки Біблія запевняє нас у її виконанні. Наша впевненість ґрунтується на словах Ісуса: «Знову прийду» (Івана 14:3). Подібно до того як був передбачений Перший прихід Христа, провіщений і Його Другий прихід, навіть у Старому Завіті. Перед потопом Бог сказав патріарху Еноху, що Прихід Христа у славі покладе край гріху. «Про них [нечестивих] пророкував Єнох, сьомий від Адама, кажучи: Ось прийшов Господь з десятками тисяч Своїх святих ангелів, щоб учинити суд над усіма й звинуватити кожну душу в усіх вчинках їхньої безбожності, які вони безбожно накоїли, і за всі жорстокі слова, які говорили проти Нього безбожні грішники!» (Юди 14, 15).

За тисячу років до того, як Ісус прийшов на Землю, цар Давид також пророкував про Прихід Месії, Котрий збере разом Божий народ. «Приходить наш Бог, – і не буде мовчати: палючий огонь перед Ним, а круг Нього все буриться сильно! Він покличе згори небеса, і землю – народ Свій судити: “Позбирайте для Мене побожних Моїх, що над жертвою склали заповіта зо Мною”» (Псал. 50:3-5).

Другий прихід Ісуса тісно пов’язаний з Його Першим приходом. Пророцтва, що провіщали Його народження і служіння (див., наприклад, Бут. 3:15; Михея 5:1; Ісаї 11:1; Дан. 9:25, 26), лежать в основі нашої надії й довіри до обітниць Другого приходу. «Він [Христос] з’явився один раз наприкінці віків, щоб Своєю жертвою виявити гріх… так і Христос: один раз приніс Себе, аби понести гріхи багатьох; другий же раз з’явиться не задля гріха, а тим, що очікують Його на спасіння через віру» (Євр. 9:26, 28).

`Як можна вже зараз отримати для себе надію й розраду в обітниці Другого приходу?`