---
title:  Місіонерська історія
date:   28/12/2018
---

#### Передсмертний список побажань
_Боб Стюарт_

Лікар подивився мені у вічі. «У вас неоперабельний рак простати, ‒ сказав він. ‒ Вам залишилося жити 18 місяців».

Повернувшись із лікарні додому, ми з сім’єю вирішили скласти список справ, які потрібно встигнути зробити за 18 місяців. Один з моїх чотирьох синів сказав, що хотів би разом зі мною проїхати територією країни на велосипеді. Другий син запропонував пробігти марафон у Сіетлі. Донька виявила бажання записати разом зі мною диск з музикою.

Потім я замислився: «А чого хочу я?» Відповідь була простою: розповісти якомога більшій кількості людей про Благу вістку. Я вирішив щомісяця приводити хоча б одну людину до церкви.

Можливість запросити когось з’явилася вже через декілька днів, коли знайома запитала мене: «Бобе, як ти себе почуваєш?»

Я розповів їй про свій список справ і бажання запрошувати людей відвідувати церкву.

‒ Чи не бажаєш ти прийти до церкви наступної суботи? ‒ запитав я.

Жінка подивилася на мене зі співчуттям. Вона сприйняла це запрошення як моє останнє бажання.

‒ Звичайно, я прийду! ‒ відповіла вона.

Упродовж року до мене приходило 2200 клієнтів, тому я мав чудову нагоду запросити їх до церкви.

Принаймні двоє людей ‒ чоловік і дружина ‒ прийняли хрещення. Через кілька тижнів уклала заповіт з Богом і їхня старша донька. Сьогодні жінка з цієї подружньої пари проводить заняття в дитячому класі Суботньої школи та приводить інших людей до Церкви.

Будь-яка людина може скласти схожий список справ. Незалежно від стану вашого здоров’я, виконуйте справи, записані до нього, щомісяця запрошуйте хоча б одну людину відвідати вашу громаду. Уявіть, як зросте кількість адвентистів, якщо кожен член нашої 20-мільйонної Церкви приведе хоча б одну людину на рік. Таким чином чисельність нашої Церкви може збільшитися вдвічі лише за 12 місяців.

Відтоді, як лікар сказав, що мені залишилося жити 18 місяців, минуло вже 27. Я запросив до Адвентистської церкви багато людей, і близько половини з них прийшли. Приємно, коли запрошені вами обіймають вас і сидять поруч під час служіння. Вони стають частиною вашої родини.

_68-річний Боб Стюарт ‒ підприємець із Коледж Плейс, штат Вашингтон._