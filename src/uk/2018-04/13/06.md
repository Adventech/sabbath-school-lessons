---
title:  Життя на Новій землі
date:   27/12/2018
---

`Прочитайте Ісаї 35:4-10; 65:21-25. Яким чином життя на Новій Землі відрізнятиметься від сучасного?`

Кілька разів у книзі Ісаї ми читаємо про «нове» (див. Ісаї 42:9, 10; 43:19; 48:6; 62:2). У розділі 65 зображено новий порядок. Між усіма творіннями Бога панують мир і гармонія. Прокляття, що обрушилися на Землю за непослух і повстання (див. Левит 26:14-17; П. Зак. 28:30), зникнуть назавжди, тому що гріха більше не буде. Замість них будуть рясні благословення, оселі для проживання та чудова їжа.

Яким буде життя в такому прекрасному місці? Деякі люди замислюються над тим, чи зможемо ми впізнати наших друзів і членів сім’ї після того, як наші тіла отримають безсмертя й перетворяться на Божу подобу. Після воскресіння Христа учні змогли впізнати Його. Марія впізнала голос Ісуса (див. Івана 20:11-16), Хома впізнав Його постать (див. Івана 20:27, 28), а двоє учнів в Емаусі – Його манери за обіднім столом (див. Луки 24:30, 31, 35). У нас є всі підстави вважати, що у вічності триватимуть взаємини з тими, кого знаємо й любимо.

«Там спасенні пізнають, подібно до того, як і вони пізнані. Любов і співчуття, які сам Бог заклав у душу людини, знайдуть найчистіші та найсолодші прояви. Чисте спілкування зі святими істотами, гармонійне життя в товаристві блаженних ангелів і вірних Божих усіх віків, котрі обмили й убілили свій одяг кров’ю Агнця, святі узи, що з’єднують “усю сім’ю на небесах і на землі” (Ефес. 3:15), — усе це приноситиме щастя спасенним» (Е. Уайт. Велика боротьба, с. 677).

`«Тому ми не втрачаємо відваги... Бо наше тимчасове легке терпіння готує нам понад міру вічну славу, адже ми не дивимося на видиме, а на те, що невидиме, бо видиме – тимчасове, а невидиме – вічне» (2 Кор. 4:16-18). Як у минущому світі навчитися розуміти невидиме і вічне?`