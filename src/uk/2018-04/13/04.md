---
title:  Воскресіння і відновлені взаємини
date:   25/12/2018
---

Від перших днів існування Церкви обітниця про повернення Христа найбільше підтримувала серця вірних Божих дітей, особливо під час випробувань. Якою б складною не була їхня боротьба, якими б невтішними не були їхні горе й болі, у них була надія на повернення Христа й виконання всіх чудових обітниць, пов’язаних з Другим приходом.

`Прочитайте 1 Сол. 4:13-18. Яку обітницю містить цей уривок? Що тут повідомляється про надію на відновлення взаємин?`

Другий прихід Христа торкнеться всього людства. Важливий аспект встановлення Божого Царства полягає ось у чому: «І з гучною сурмою Він пошле Своїх ангелів, і зберуть Його вибраних з чотирьох вітрів, з одного кінця неба до другого» (Матв. 24:31). У цей момент померлі праведники воскреснуть і отримають безсмертя (див. 1 Кор. 15:52, 53). «Першими воскреснуть померлі у Христі» (1 Сол. 4:16). Це очікувана всіма нами мить. Воскреслі возз’єднаються з тими, із ким їх розлучила смерть. Ось що пише Павло про цю подію: «Смерте, де твоя перемога? Де твоє, смерте, жало?» (1 Кор. 15:55).

У момент першого воскресіння оживуть не хворі, старі, понівечені тіла, поховані в могилах, а нові, безсмертні, досконалі тіла, не спотворені гріхом. Зазнавши заключного етапу відновлювальної діяльності Христа, воскреслі святі будуть відображати досконалий образ Бога, задуманий при творінні (див. Бут. 1:26, 1 Кор. 15:46-49).

У момент другого приходу Ісуса, коли воскреснуть померлі викуплені, праведники, що живуть на Землі, також зміняться й отримають нові, досконаліші тіла. «Адже це тлінне має зодягнутися в нетління, і це смертне має зодягнутися в безсмертя» (1 Кор. 15:53). Таким чином, дві групи викуплених – воскреслі й перетворені праведники – будуть «підхоплені на хмари, на зустріч з Господом у повітрі, – і так завжди будемо з Господом» (1 Сол. 4:17).

`У наш час науково-технічного прогресу деякі християни намагаються знайти природне пояснення чудес. Чому, згідно з обітницею про воскресіння, тільки надприродні дії Бога можуть врятувати нас?`