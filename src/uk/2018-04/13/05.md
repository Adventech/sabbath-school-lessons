---
title:  Нова земля для викуплених
date:   26/12/2018
---

«Бо ось Я створю нове небо та землю нову, і не згадаються речі колишні, і не прийдуть на серце!» (Ісаї 65:17). Ісая та Іван (див. Об’явл. 21:1) бачили у видінні обіцяну Нову Землю.

`Подумайте про чудове місто викуплених, Новий Єрусалим, зображений Іваном в Об’явл. 21:2, 9-27. Що повідомляють ці вірші про єдність і гармонію, які пануватимуть у місті?`

`Прочитайте Об’явл. 22:1-5. Ріка життя, що тече від престолу Бога, і дерево життя – важливі особливості нового міста. Якою буде їхня роль на Новій Землі?`

Дерево життя, до якого Адам втратив доступ через своє падіння (див. Бут. 3:22-24), буде відновлене Христом у Новому Єрусалимі. Доступ до цього дерева – одна з обітниць для переможців (див. Об’явл. 2:7). На ньому буде дванадцять видів плодів, щомісяця – новий вид. На Новій Землі «кожного новомісяччя в часі його, і щосуботи за часу її кожне тіло приходитиме, щоб вклонятися перед обличчям Моїм, – говорить Господь» (Ісаї 66:23). Згадка про «оздоровлення народів» також підкреслює намір Бога усунути всі бар’єри між людьми й відновити людство відповідно до початкового задуму: об’єднати всіх людей, племена й нації в одну нероздільну сім’ю, яка живе в гармонії й мирі, і віддає славу Богу.

«Вислів “оздоровлення народів” образно передає усунення всіх національних і мовних бар’єрів... Листя дерева життя залікують рани у взаєминах між народами. Неєвреї перестануть бути “язичниками” та об’єднаються в одну сім’ю як істинний народ Божий (пор. Об’явл. 21:24-26). Тепер здійсниться те, чого очікував Михей багато століть тому: “І вони перекують мечі свої на лемеші, а списи свої на серпи. Не підійме меча народ на народ, і більше не будуть навчатись війни! І буде кожен сидіти під своїм виноградником, і під своєю фіґовницею, і не буде того, хто б страшив, бо уста Господа Саваота оце прорекли” (Михея 4:3-4, пор. Ісаї 2:4). Там, на берегах річки життя, викуплені запросять своїх ближніх під виноград і фігове дерево (див. Зах. 3:10). Цілюще листя дерева вилікує всі рани – расові, етнічні, племінні або мовні, – які століттями руйнували й розділяли людство» (Ranko Stefanovic, _Revelation of Jesus Christ: Commentary on the Book of Revelation_, p. 593).