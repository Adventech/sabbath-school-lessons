---
title:  Любов без взаємності
date:  30/12/2024
---

Яскравий приклад Божої любові до грішного людства можна знайти в історії Осії. Бог наказав пророкові Осії: «Піди й візьми собі за дружину жінку-розпусницю і матимеш дітей з розпусти, адже край, відступивши від Господа, цілковито віддався розпусті» (Осії 1:2). Осія і його невірна дружина мали бути живим наочним уроком Божої любові до Його народу, навіть незважаючи на невірність і духовну розпусту Ізраїлю. Тобто це історія про Божу любов, яку Він дарує тим, хто її не заслуговує.

Справді, незважаючи на Божу вірність і любов, люди знову і знову грішили й повставали проти Нього. Святе Письмо неодноразово описує Бога як Того, Чию любов не розділяє невірна «дружина». Він досконало й віддано любив Свій народ, але вони зневажали Його, служили й поклонялися іншим богам, глибоко засмучуючи Господа й руйнуючи взаємини, які, здавалося, неможливо відновити.

`Прочитайте Осії 14:1–4. Що ці вірші говорять про непохитну любов Бога до Свого народу?`

Після неодноразового повстання Його народу Бог проголошує: «Ворохобність їхню вилікую, добровільно любитиму їх, бо Мій гнів відвернувся від нього» (Осії 14:5, переклад І. Огієнка). Слово «добровільно» в реченні «добровільно любитиму їх» перекладено з єврейського недава́, яке означає те, що запропоновано добровільно. Це те саме слово, яке вжито, коли йдеться про добровільні пожертвування в системі святилища (див. Вих. 35:29; 36:3.

У книзі Осії та в інших розповідях Святого Письма Бог виявляє дивовижну прихильність і співчуття до Свого народу. Незважаючи на те, що ізраїльтяни неодноразово духовно зраджували, порушуючи взаємини завіту, які, здавалося, було неможливо відновити, Бог зі Своєї волі продовжував дарувати їм Свою любов. Люди не заслужили Божої любові; вони відкинули та втратили будь-яке законне право на неї. Проте Господь продовжував обдаровувати їх любов’ю без будь-якого морального чи іншого примусу. Тут і в інших розповідях Святе Письмо послідовно показує Божу любов як добровільну.

`Багато людей вважає Господа віддаленим та суворим Правителем і Суддею. Як образ Бога, Якого зневажають і засмучують, як чоловіка з нерозділеним коханням до невірної дружини, допомагає вам побачити Його в іншому світлі? Як це змінює ваш погляд на власні взаємини з Богом?`