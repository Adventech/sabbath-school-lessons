---
title:  Розп’ятий за нас
date:  02/01/2025
---

Бог запрошує кожного будувати з Ним взаємини любові, але лише ті, хто радо приймає запрошення, насолоджуються вічними результатами. Як видно з притчі про весільний бенкет, багато тих, кого цар запросив, «не захотіли прийти» (Матв. 22:3).

Незадовго до Свого розп’яття Христос говорив: «Єрусалиме, Єрусалиме, що вбиваєш пророків і побиваєш камінням посланих до тебе! Скільки разів хотів Я зібрати твоїх дітей, як квочка збирає своїх курчат під крила, та ви не захотіли!» (Матв. 23:37). Спаситель хотів їх зібрати, але вони не захотіли. Те саме поширене грецьке дієслово, що означає «бажати» (те́ло), вжито, коли Христос хотів спасти їх і коли вони не бажали бути спасенними.

Проте Ісус пішов на хрест за цих людей і за нас. Дивовижна любов! Хоч людський гріх заслуговує на вічну смерть, Сам Бог (у Христі) заплатив ціну та проклав шлях для відновлення зруйнованих взаємин між Небом і Землею. І Він продовжує дарувати нам Свою любов, хоч і не зобов’язаний це робити, але Сам добровільно прагне.

`Прочитайте Івана 10:17, 18 і порівняйте з Гал. 2:20. Яке повідомлення для нас міститься в цих текстах?`

У найвищому вияві Божої любові – на хресті – ми бачимо, що Христос віддав Себе за нас зі Своєї любові, за власним бажанням. Спаситель віддав Своє життя з власної ініціативи. Ніхто не забрав у Нього Його життя; Він добровільно запропонував це згідно з Планом викуплення, узгодженим на Небі ще до заснування світу.

«План нашого викуплення не був запізнілою відповіддю, він був створений не після гріхопадіння Адама. Цей план став “відкриттям тайни, яка споконвіку замовчувалася...” (Римл. 16:25). У ньому розкриті принципи, котрі споконвіку були основою Божого престолу. Від самого початку Бог і Христос знали про відступництво сатани й падіння людини через оманливу силу відступника. Бог не запланував існування гріха, натомість передбачив його виникнення й ужив заходів, щоб діяти відповідно до критичної ситуації. Наскільки ж сильною була Його любов до світу, що Він погодився віддати Свого Єдинородного Сина, “щоб кожний, хто вірить у Нього, не загинув, але мав життя вічне” (Івана 3:16» (Е. Уайт. Бажання віків. С. 22).