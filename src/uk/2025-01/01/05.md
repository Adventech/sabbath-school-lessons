---
title:  Багато запрошених, та мало вибраних
date:  01/01/2025
---

Бог не тільки любить людей зі Своєї власної волі, а також запрошує їх любити Його у відповідь. Можливість приймати чи відкидати Божу любов розкривається в притчі Христа про весільний бенкет.

`Прочитайте Матв. 22:1–14. Яке значення цієї притчі?`

У притчі Христа про весільний бенкет цар справляє весілля свого сина і посилає рабів «покликати запрошених», але «ті не захотіли прийти» (Матв. 22:2, 3). Неодноразово цар посилав своїх рабів покликати їх, але вони ігнорували його заклик і навіть хапали його рабів і вбивали їх (див. Матв. 22:4–6).

Пізніше, вигубивши вбивць, цар сказав рабам: «Оскільки весілля готове, а запрошені виявилися недостойними, то йдіть на роздоріжжя і кого тільки зустрінете, кличте на весілля» (Матв. 22:8, 9). Після іншого епізоду про вигнання чоловіка без весільного вбрання, що показує необхідність отримати весільний одяг від царя, щоб відвідати весільний бенкет, Ісус завершує притчу загадковою і багатозначною фразою: «Багато запрошених, та мало вибраних!» (Матв. 22:14).

Що це означає? «Вибрані» – це ті, хто прийняв запрошення Господа на весілля. Слово, перекладене як «покликати» і «запрошені» в цій притчі, є грецьким словом кале́о (кликати, запрошувати). Остаточно «вибраним» (еклекто́с) є той, хто прийняв запрошення.

Насправді Бог кличе (тобто запрошує) усіх на весільний бенкет. Проте кожен з нас може відмовитися від Божої любові. Для любові необхідна свобода. Бог ніколи нікому не нав’язуватиме Свою любов, хоч Він виявляє її до всіх. Ми створені зі свободою вибору, тому можемо відмовитися від взаємин з Богом, сповнених любові.

«Вибрані» – це ті, хто приймає запрошення Христа. Для тих, хто любить Його, Бог приготував дещо більш дивовижне, ніж ми можемо собі уявити. Усе зводиться до питання свободи, властивої для любові.

`Що у вашому житті свідчить про те, що ви прийняли запрошення на Христове весілля та прийшли правильно «вбрані»?`