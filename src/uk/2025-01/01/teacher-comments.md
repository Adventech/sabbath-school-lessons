---
title:  Коментарі для Вчителів
date:   03/01/2025
---

### Частина I: Огляд

**Основний текст**: Осії 14:5.

**Тема дослідження**: Івана 17:24; Матв. 22:1-14; Івана 10:17, 18.

**Вступ**. Бог добровільно любить кожну людину більше, ніж ми можемо собі уявити. Його любов надзвичайно щедра й милосердна. Господь добровільно вирішує виявити Свою жертовну любов, навіть коли люди невірні.

**Теми уроку**. Урок цього тижня містить три основні теми.

1. **Божа любов не визначається необхідністю.** Божа любов – визначальна тема для нашого розуміння взаємин Господа з людством. Божественна любов є вираженням великого Божого милосердя. Його любов не зумовлена будь-якими вчинками з нашого боку чи людським потенціалом. Бог виявляє Свою любов без особливих очікувань (хоч Він бажає, щоб ми любили Його у відповідь, а також ближніх, як самих себе). Господь любить кожну людину і робить це добровільно.
2. **Величину Божої любові неможливо виміряти.** Божа любов не ґрунтується на причинно-наслідкових умовах. Господь добровільно віддав Себе за нас, і Його постійна й незмінна любов виявляє Його милосердя. Його любов перевершує усі очікування, оскільки Він добровільно дарує благодать, милість і співчуття навіть тим людям, які цього не заслуговують.
3. **Божій любові можна протистояти.** Господь пропонує нам найповніше одкровення Своєї самовідданої любові, але не визначає реакцію людей на неї. Його любов не є панівною або примусовою, адже Бог дає нам свободу прийняти її або протистояти їй.

**Застосування**. Божа любов перевершує усі людські очікування, оскільки Господь добровільно дарує благодать, милосердя та співчуття людям, які цього не заслуговують. Як це уявлення про Божу любов змінює наше ставлення до тих у нашому оточенні, які не зробили нічого, щоб заслужити наше співчуття?

### Частина II: Коментар

**1. Божа любов не визначається необхідністю.**

Свобода – невід’ємна риса Божої любові. Його любов нічим не зумовлена. Причина існує у нерозривному зв’язку з наслідком. Наслідок – це результат дії причини. Однак Божа любов не характеризується причинно-наслідковою логікою необхідності, вона є абсолютно добровільною. Цю ідею детально розкриває досвід Осії та його невірної дружини.

Осія та свобода Божої любові. Текст Осії 14:5 пов’язує обіцяне Боже зцілення невірності Ізраїлю з Його обіцянкою добровільно любити Свій народ. Ця обіцянка свідчить про відновлення Божого відступницького народу, передбачене в Осії 2:14–23 і проілюстроване милосердними стосунками Осії з його невірною дружиною (див. Осії 3:1–5). Порівняння з біографічним досвідом Осії свідчить про те, що Божа любов надзвичайно щедра. «Це любов, яку не можна заслужити. Що міг би Ізраїль представити Господеві як прийнятну плату?» Єврейський термін недаба , який підкреслює, що Бог буде любити Ізраїль добровільно, передає ідею «добровільного дару» або «щедрої пожертви» (Дуглас Стюарт. Осія – Йона. Біблійний коментар. – Dallas: Word, Incorporated, 1987. Т. 31. С. 215). Отже, Божа любов не спричинена й не зумовлена будь-якими вчинками Ізраїлю. Це вираження Його свободи, і тому вона цілком добровільна. Мова Божественного зцілення в Осії 14:5 (див. також Осії 5:13; 6:1; 7:1; 11:3) підкреслює добровільний характер Божої любові, тому що Ізраїль не в змозі стати вірним самотужки. Отже, добровільний характер цієї любові передбачає, що ті, кого любить Бог, справді не заслуговують її.

Божа любов і творіння. Уявлення про те, що любов вимагає стосунків, здавалося б, означає, що Господеві потрібно було створити інших істот, щоб стати люблячим Богом. Інакше кажучи, творіння було необхідним для виявлення Божої любові. Однак цю ідею не підтверджує Святе Письмо, яке наголошує на свободі й автономії Господа. Він не потребує нічого від Своїх створінь (див. Дії 17:25). До того ж Божественна любов існувала вічно до створення Всесвіту, як підкреслив Ісус, коли сказав, що Отець полюбив Його «раніше від створення світу» (Івана 17:24). Отже, створення світу не було необхідністю для існування Божої любові. Натомість творіння було Божественною добровільною діяльністю, яка стала результатом свободи й наслідком Його вічної любові.

Божа любов дарує. Жертовна смерть Ісуса на хресті була добровільною жертвою любові. Христос не став жертвою насильницької страти. Як підкреслює сам Ісус: «Я кладу Свою душу… Ніхто не бере її від Мене, але Я Сам віддаю її» (Івана 10:17, 18). Павло пояснює, що Христос «полюбив мене й віддав Себе за мене» (Гал. 2:20). Отже, розп’яття Ісуса не було необхідністю, обрамленою злими вчинками Його катів, а Він добровільно віддав Себе як надзвичайний вияв свободи Божественної любові.

**2. Величину Божої любові неможливо виміряти.**

Думка про те, що Божа любов не ґрунтується на причинно-наслідкових умовах, означає, що її величину неможливо виміряти. Два випадки заступництва перед Богом у П’ятикнижжі ілюструють цю істину.

Першим прикладом є заступництво Авраама (див. Бут. 18:23–33) у контексті Божественного суду, оголошеного над Содомом і Гоморрою (див. Бут. 18:20). Спочатку Авраам звертається до Божої справедливості й запитує, чи справді Він знищив би місто, якби в ньому було 50 праведних людей (див. Бут. 18:24, 25). Можливо, 50 звучало як розумна цифра для Авраама, коли він кликав до Божественної справедливості. Та оскільки це число поступово зменшується з 50 до 45 (див. Бут. 18:28), із 45 до 40 (див. Бут. 18:29), із 45 до 30 (див. Бут. 18:30), з 30 до 20 (див. Бут. 18:31) і з 20 до 10 (див. Бут. 18:32), він більше не звертається до Божественної справедливості, а радше до Божого милосердя (див. Бут. 18:27, 30, 32). Здається, що 50 було б розумним для справедливості, але 10 – це далеко за межами справедливого очікування. Якщо на початку заступництва складається враження, що Авраам намагався переконати Бога бути справедливим, а потім і милосердним, хід заступницького діалогу показує, що такий намір точно не цей випадок.

Другим прикладом є заступництво Мойсея за ізраїльтян на Сінаї. На початку він намагався вблагати Бога бути милосердним до них (див. Вих. 32:11–14, 31–33), але кульмінацією взаємодії між Мойсеєм і Господом є одкровення Божественної слави, яка є чудовим виявом Божої любові (див. Вих. 34:6, 7). Окрім підтвердження Божественної свободи бути милосердним до тих, хто не заслуговує Божої любові (див. Вих. 33:19), гостре асиметричне порівняння між «дотримується милосердя до тисяч поколінь» і «карає через беззаконня… до третього й четвертого поколінь» (Вих. 34:7) припускає, що масштаби Божої любові неможливо виміряти, і це особливо підкреслює свободу Його любові.

**3. Божій любові можна протистояти.**

Свобода Божественної любові також означає, що вона не визначає заздалегідь реакцію людства на цю любов. Божа любов добровільна і не передбачає необхідної логіки причинно-наслідкових зв’язків. У Своєму плачі над Єрусалимом Ісус із сумом говорить про нездійсненні бажання щодо спасіння Його дітей. Він наголошує: «Скільки разів хотів Я зібрати твоїх дітей, як квочка збирає своїх курчат під крила, та ви не захотіли!» (Матв. 23:37). Грецьке дієслово те ло вжито двічі в цьому уривку, але по-різному. Перше зображує волю Христа щодо тих, кого Він бажав спасти, тимчасом як друге вказує на те, що вони не поділяли того самого бажання («не захотіли»). Отже, Божественна любов не визначає реакції любові з боку тих, хто отримує цю пропозицію. На жаль, оскільки на це бажання, сповнене любові, люди не відповідають взаємністю, воно не може бути виконане.

Інший біблійний приклад опору Божественній любові можна знайти в притчі про весільний бенкет, на який покликано багатьох, але вони не захотіли прийти (див. Матв. 22:3). Потім заклик поширюється на інших, які справді прийшли на весілля (див. Матв. 22:9, 10). Однак навіть серед тих, хто прийшов, є хтось, «не вбраний у весільний одяг» (Матв. 22:11). У кінці притчі підкреслюється, що «багато запрошених, та мало вибраних!» (Матв. 22:14). У цій притчі про «Царство Небесне» (Матв. 22:2) мова обраності не передає ідею детерміністичного Божественного вибору (передвизначення), а пов’язана з прийняттям або відмовою людей відповісти на запрошення Бога. Інакше кажучи, «багато запрошених; але деякі відмовляються прийти, а інші, які приходять, відмовляються підкорятися нормам Царства і тому відкинуті. Тих, хто залишився, називають «вибраними»» (Д. A. Карсон. Матвій. Біблійний тлумачний коментар: Матвія, Марка, Луки. Grand Rapids, MI: Zondervan, 1984. С. 457). Отже, наша здатність вибирати є ще одним свідченням свободи Божої любові, яка відкрита для справді вільних реакцій прийняття чи спротиву. Нас запрошують вільно прийняти пропозицію Божої любові.

### Частина III: Застосування

Спираючись на наведений вище погляд щодо свободи Божої любові, дайте відповіді на такі запитання:

1. Як розуміння того, що Божа любов не зумовлена жодними вчинками з нашого боку, наближає нас до Його присутності? Наведіть хоча б один практичний приклад.
2. Які аспекти захопливої думки про те, що Божа любов перевершує розумні очікування, оскільки Господь добровільно виявляє співчуття до людей, які цього не заслуговують, можна використати в діалозі з невіруючими?
3. Якими життєвими виборами ми можемо, на жаль, протистояти Божій любові?
4. Зважаючи на те, що Божа любов не використовує примусу, чого ми повинні навчитися, коли думаємо про способи, якими ми, християни, можемо любити інших по-справжньому?

` `