---
title:  Бог повільний на гнів
date:  27/01/2025
---

Бог гнівається на зло, тому що Він є любов. Господь настільки співчутливий і милостивий, що один біблійний пророк навіть дорікнув Йому за те, що Він занадто милосердний!

`Прочитайте історію про Йону й поміркуйте над реакцією пророка на Боже співчутливе прощення ніневітян (Йони 4:1–4). Що це говорить нам про Йону й Бога? (Див. також Матв. 10:8).`

Реакція Йони на Боже милосердя свідчить про два основних аспекти. По-перше, демонструє жорстокість Йони. Він так сильно ненавидів ассирійців за те, що вони зробили Ізраїлю, що не хотів, аби Бог виявив до них милосердя.

Який урок для нас! Ми повинні бути обережними, щоб захиститися від такого самого ставлення, яким би правильним воно не здавалося. Ті, хто отримав Божу благодать, повинні усвідомлювати, наскільки вона незаслужена, і тому бути готовими поширювати її на інших.

По-друге, реакція Йони підсилює те, наскільки важливі Боже співчуття та благодать у Його характері. Йона був добре знайомий з істиною, що Бог «милосердний і добрий», «довготерпеливий і дуже милостивий» (Йони 4:2). Він знав, що у разі покаяння людей Господь змилосердиться та скасує покарання Ніневії. Бог справедливо й милосердно поводиться з усіма людьми і націями.

Єврейський вислів, перекладений як «повільний на гнів» або «довготерпеливий», можна буквально перекласти як «довгий ніс». У єврейській ідіомі гнів метафорично асоціювався з носом, а довжина носа відображає, скільки часу потрібно, щоб розсердитися.

Отже, образ «довгоносого» Бога свідчить, що Він повільний на гнів і довготерпеливий. Людям не потрібно багато часу, щоб розгніватися, а Господь надзвичайно довготерпеливий, щедро дарує благодать, але не виправдовує гріх і не закриває очей на несправедливість. Він Сам став Викупителем, отримавши покарання за гріх і зло через хрест, аби бути справедливим і виправдовувати тих, хто вірить у Нього (див. Римл. 3:25, 26).

`Чи виявляли ви коли-небудь милосердя до людини, яка образила вас? Як добре пам’ятати те, що Бог зробив для вас, щоб ви стали більш милосердними до інших у відповідь на велику благодать, яку дарує Господь? І як виявляти милосердя, але не підтримувати гріх і не сприяти насильству чи пригнобленню?`