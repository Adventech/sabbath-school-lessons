---
title:  Праведний гнів
date:  28/01/2025
---

Хоч існує багато видів гніву, Біблія навчає, що є праведний гнів.

Уявіть собі: мати дивиться, як її трирічна донька грається на дитячому майданчику, а потім раптом на її дитину нападає чоловік. Чи не повинна вона сердитися? Звичайно. Гнів – це правильна емоція у таких обставинах. Цей приклад допомагає нам зрозуміти Божий праведний гнів.

`Прочитайте Матв. 21:12, 13 та Івана 2:14, 15. Що реакція Ісуса на побачене в храмі говорить нам про Божий гнів?`

Ісус виявляє «побожну ревність», праведний гнів проти тих, хто перетворив Божий храм на «печеру розбійників», щоб нажитися за рахунок тих, хто прийшов на поклоніння, зокрема вдів, сиріт і бідних (див. Матв. 21:13; пор. з Івана 2:16). Храм і служіння, які мали символізувати Боже милостиве прощення й очищення грішників, натомість використовувалися для обману та пригноблення деяких із найбільш уразливих верств населення. Хіба Ісус не мав розгніватися на цю несправедливість і безбожність?

У Марка 10:13, 14 і 3:4, 5 знаходимо більше прикладів Його праведного гніву. Коли люди приносили маленьких дітей до Ісуса, а «учні забороняли їм», Христос обурився та сказав їм: «Пропустіть дітей, хай приходять до Мене» (Марка 10:14).

Коли фарисеї чекали, щоб звинуватити Ісуса в порушенні суботи, бо Він зцілив людину, Христос запитав їх: «У суботу годиться робити добро чи робити зло, душу спасти чи погубити?» (Марка 3:4). Він глянув на них «з обуренням, засмучений закам’янілістю їхніх сердець», а потім зцілив чоловіка (див. Марка 3:5). Гнів Христа асоціюється тут з глибоким смутком через їхню жорстокість; це справедливий гнів любові. Як любов може не засмучуватися через зло, особливо коли зло завдає болю об’єктам цієї любові?

`Ми маємо бути обережними, щоб не виправдовувати егоїстичний гнів як «праведне обурення». Чому так легко потрапити в цю непомітну, але реальну пастку? Як уберегтися від цього?`