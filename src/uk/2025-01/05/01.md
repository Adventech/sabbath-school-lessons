---
title:  Гнів Божественної любові
date:  25/01/2025
---

> <p>Пам’ятний вірш</p>
> «Він же у Своєму милосерді прощав їхні провини, не знищував їх, а часто стримував Свій гнів, не виявляючи Свого повного обурення» (Псал. 78:38).

### Біблійні тексти для дослідження
Псал. 78; Йони 4:1–4; Матв. 10:8; 21:12, 13; Єрем. 51:24, 25; Римл. 12:17–21.

Хоча часто згадується Боже милосердя, багато кого тривожить Його гнів. Деякі вважають: якщо Бог є любов, Він ніколи не повинен гніватися. Однак таке уявлення хибне. Божий гнів виникає з Його любові.

Дехто стверджує, що старозавітний Бог – це Бог гніву, а новозавітний – Бог любові. Проте є лише один Бог, і Він незмінний в обох Завітах. Бог справді гнівається на зло, але саме тому, що Він є любов. Сам Ісус також виражав гнів проти зла (див. Марка 3:5; Івана 2:13–15), і Новий Завіт навчає про справедливий Божий гнів.

Божий гнів – це завжди Його справедлива й любляча відповідь на зло й несправедливість. Божественний гнів – це справедливе обурення, мотивоване досконалою добротою і любов’ю, адже Господь прагне процвітання всього творіння. Божий гнів – це просто відповідна реакція любові на зло й несправедливість. Зло викликає у Бога емоційну реакцію на користь жертв і проти винуватців. Отже, Божественний гнів є ще одним виявом Божественної любові.

Неділя