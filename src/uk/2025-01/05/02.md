---
title:  Засмучений злом
date:  26/01/2025
---

Біблійний Бог любить справедливість і ненавидить зло. Отже, гріх і зло породжують Його праведний гнів, виражений від імені пригноблених і тих, з кого знущаються, і навіть коли зло шкодить насамперед тому, хто його чинить. Бог ненавидить зло, тому що воно завжди завдає шкоди Його створінням. У біблійних історіях Господа неодноразово провокує на гнів те, що називають циклом повстання. Цей цикл такий:

- Люди повстають проти Бога і чинять зло, іноді навіть жахливі звірства, такі як жертвоприношення дітей тощо.
- Господь забирає Свій захист згідно з рішенням людей.
- Народ пригноблений чужими народами.
- Люди благають Бога про порятунок.
- Господь милостиво визволяє людей.
- Люди знову повстають проти Бога, часто рішучіше, ніж раніше.

Перед обличчям цього циклу кричущого зла Бог неодноразово стикається з людською невірністю, але Він діє з непорушною вірністю, довготерпінням, дивовижною благодаттю та глибоким співчуттям.

`Прочитайте Псал 78. Що він говорить про відповідь Бога на неодноразові повстання Його народу?`

Згідно з Біблією, любов і справедливість переплітаються. Божественний гнів є правильною відповіддю любові на зло, адже зло завжди шкодить тому, кого любить Бог. У Святому Письмі немає жодного випадку, коли Господь без причини або несправедливо гнівається.

І хоч Божий народ неодноразово залишав і зраджував Його, протягом століть Господь продовжував терпляче дарувати співчуття, яке перевершує всі розумні очікування (див. Неєм. 9:7–33), демонструючи незбагненну глибину Його довготерпіння й милосердної любові. Справді, згідно з Псал. 78:38, Бог «у Своєму милосерді прощав їхні провини, не знищував їх, а часто стримував Свій гнів, не виявляючи Свого повного обурення».

`Напевно, ви були обурені через зло, заподіяне іншим. Як ця емоція допомагає вам краще зрозуміти Божий гнів на зло?`