---
title:  Захист від гніву
date:  30/01/2025
---

Хоч Божественний гнів часто призводить до трагічних наслідків, він у жодному разі не позбавлений любові. Навпаки, у Старому й Новому Завітах Бог виражає гнів проти зла завдяки Своїй любові до людства.

Де немає зла чи несправедливості, там немає гніву. Зрештою, найбільше Господь бажає викорінити зло у Всесвіті. Після того як Христос під час Другого приходу очистить Землю, на ній ніколи більше не буде несправедливості чи зла. Вічність буде сповнена блаженства та справедливості в ідеальних взаєминах любові. Ніколи більше не зливатиметься Божественний гнів, тому що в ньому ніколи більше не буде потреби. Яка чудова думка!

Дехто непокоїться, що Божественний гнів може сприйматися як дозвіл на людську помсту. Прочитайте Втор. 32:35; Притчі 20:22; 24:29; Римл. 12:17–21 і Євр. 10:30. Як ці тексти захищають нас від ідеї про допустимість людської помсти?

Згідно зі Святим Письмом, Бог має право судити, і Він завжди робить це з досконалою справедливістю. Як Старий, так і Новий Завіти явно залишають помсту за Богом. Як пише Павло в Посланні до римлян 12:19: «Не мстіть за себе, любі, але дайте місце гніву Божому, як написано: У Моїй владі є помста, і Я віддам, – каже Господь» (цитується Втор. 32:35).

Тимчасом як Бог зрештою виносить вирок проти несправедливості та зла, Христос відкрив шлях для всіх, хто вірить у Нього. Справді, Ісус «визволяє нас від майбутнього гніву» (1 Сол. 1:10; пор. з Римл. 5:8, 9). І це узгоджується з Божим планом: «Адже Бог призначив нас не на гнів, а на те, щоб ми одержали спасіння через Господа нашого Ісуса Христа» (1 Сол. 5:9). Божественний гнів не зникає, але ті, хто вірить в Ісуса, будуть визволені від такого гніву завдяки Христові.

Як викуплення через Христа задовольнило справедливість, а також визволило нас від гніву? Визнаючи, що для нас було зроблено, незважаючи на наші недоліки, наскільки милосерднішими ми повинні бути до інших?