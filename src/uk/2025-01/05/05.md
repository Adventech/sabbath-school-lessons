---
title:  Бог не насолоджується стражданнями
date:  29/01/2025
---

У Біблії Бог неодноразово демонструє Свою прихильність до скривджених та пригноблених і Своє справедливе обурення проти гнобителів. Якби не було зла, Бог би не гнівався. Його гнів завжди спрямований проти того, що шкодить Його творінню.

Згідно з Пл. Єрем. 3:32, 33, Бог карає «не за бажанням Свого серця». Він не хоче судити лиходіїв, але любов вимагає справедливості.

Прикладом цієї істини є те, як довго Господь продовжував прощати Свій народ і неодноразово давав їм можливість покаятися та примиритися з Ним. Через пророків Бог знову і знову кликав Свій народ, але вони відмовлялися слухати (див. Єрем. 35:14–17; Псал. 81:11–14).

`Прочитайте Ездри 5:12 і порівняйте з Єрем. 51:24, 25, 44. Що це пояснює щодо вироку для Єрусалима? (Див. також 2 Хронік 36:16).`

Люди гнівили Бога й не каялися, тому Він зрештою відступив і «їх видав у руки халдейця, вавилонського царя Навуходоносора» (Ездри 5:12). Проте Господь зробив це лише після того, як «вже не було порятунку» (2 Хронік 36:16), і пізніше засудив Вавилон за надмірне спустошення, яке він завдав Юді (див. Єрем. 51:24, 25, 44; пор. із Зах. 1:15).

Святе Письмо свідчить, що через ідолопоклонство Його народу Бог «віддав їх у руки їхніх ворогів» (Суд. 2:13, 14; 10:6–16; Псал. 106:41, 42; Втор. 29:24–26). Божий гнів проти зла, який зрештою закінчиться викоріненням усього зла раз і назавжди, походить від Його любові до людства і від Його бажання остаточного добра для Всесвіту, який сам зацікавлений у розв’язанні питання гріха, повстання та зла.

`Як той факт, що Бог не хоче нікого засуджувати, впливає на ваше розуміння Божественного гніву? Якщо Господь повільний на гнів, то чи слід нам бути більш терплячими з ближніми? Як ми можемо це зробити, водночас захищаючи та піклуючись про жертв злочинів?`