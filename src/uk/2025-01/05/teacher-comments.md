---
title:  Коментарі для Вчителів
date:   31/01/2025
---

### Частина I: Огляд

**Основний текст**: Псал. 78:38.

**Тема дослідження**: Псал. 78; Матв. 21:12, 13; Івана 2:14, 15.

**Вступ**. Божий гнів є виявом Його любові, це справедлива й любляча відповідь на зло й несправедливість.

**Теми уроків**. Урок цього тижня висвітлює два основних моменти.

1. **Божий гнів – це Його справедлива відповідь на гріх**. Божий гнів не ґрунтується на довільній, неконтрольованій чи мстивій реакції/відповіді. Це завжди любляча, тверда відповідь на зло і несправедливість. Його гнів є реакцією на безперервний і бунтівний гріх, який шкодить Його творінню. Божественний гнів є ще одним виявом Його любові: або щоб покарати злих людей за їхні гріхи, або щоб визволити Його дітей з їхніх рук. У Святому Письмі Божий гнів найкраще зрозуміти в контексті, як, наприклад, у розділі 78 книги Псалмів. Незважаючи на всі ознаки й чудеса, які здійснив Бог, Його народ забув Його, ставши впертим і непокірним, маючи нерозкаяні серця.
2. **Божий гнів – це любов і справедливе обурення**. У Святому Письмі ми знаходимо яскравий опис Божого гніву як справедливого обурення проти пригноблення та страждань Його народу. Господь активно втручається, щоб покарати зло; Його праведний гнів мотивований досконалою добротою і любов’ю. Його гнів є правильною відповіддю любові на зло, оскільки зло завдає болю Його улюбленим створінням.

**Застосування**. Беручи до уваги Божу відповідь на несправедливість і зло, як ми маємо працювати над усуненням несправедливості або полегшенням страждань інших?

### Частина II: Коментар

**1. Божий гнів – це Його справедлива відповідь на гріх.**

Біблійне вчення про Божий гнів найкраще зрозуміти в контексті розповіді, у якій воно згадується. У розділі 78 книги Псалмів висвітлюються конкретні події в історії Ізраїлю, зокрема визволення з єгипетського рабства й мандрівка пустелею. У цій поетичній оповіді Асаф заохочує Божий народ бути вірним Господу, на відміну від минулих бунтівних поколінь.

Псалом 78 звернений не до Бога у формі пісні-молитви, а радше до людей у формі пісні-навчання (див. примітку до Псалма 78 Адель Берлін і Марка Цві Бреттлера. Єврейське дослідження Біблії. Друге видання. Оксфорд: Oxford University Press, 2014. С. 1353). Найімовірніше, псалмист хотів допомогти людям запам’ятати могутні та сповнені любові Божі діяння, коли вони співатимуть цю поетичну оповідь, щоб не забути, як це зробило покоління пустелі (див. примітку до Псалма 78 К. Джона Коллінза, ESV дослідження Біблії. Вітон, Іллінойс: Crossway, 2008. С. 1033).

Давньоєврейське дієслово шаха х вжито двічі в Псал. 78. У вірші 7 не забувати Господні діла означає покладати «свою надію на Бога» й дотримуватися «Його Заповідей». І навпаки, забувати Божі діла означає бути «непокірним і бунтівничим», тобто стати «поколінням з нестійким серцем і невірним Богові духом» (вірш 8). Незважаючи на всі чудеса та благословення в пустелі, люди «продовжували грішити» (вірш 17), «випробовували Бога» (вірш 18) і «зневажали Бога» (вірш 19). Саме у відповідь на цей гріх Бог реагує гнівом: «Почув це Господь й обурився, – вогонь гніву запалав серед Якова, пронісся над Ізраїлем» (вірш 21). Причина Божого гніву коротко описана далі: «Оскільки не повірили Богові, не довірились Його спасінню» (вірш 22), незважаючи на всі ознаки й чудеса, які Господь учинив раніше перед їхніми очима.

Наступна згадка про Божий гнів міститься в Псал. 78:31, адже «вони продовжували грішити, недовіряючи Його дивовижним діянням» (вірш 32). Та коли Бог знищував їх, вони знову почали шукати Його і згадували, що Господь – їхній Викупитель (вірші 34, 35).

Однак ця реакція не була щирою. «Своїми устами вони підлещувалися до Нього, обманювали Його своїм язиком. Їхнє серце не було щирим, – вони не берегли вірності Його Заповіту» (вірші 36, 37). Саме в цьому контексті ми знаходимо найкрасивіший і сповнений любові опис Божого гніву: «Він же у Своєму милосерді прощав їхні провини, не знищував їх, а часто стримував Свій гнів, не виявляючи Свого повного обурення» (вірш 38).

Асаф також нагадав Божому народові, що Божий гнів визволив їх від пригноблення у Єгипті, коли Його кари прийшли на єгиптян (вірші 78:49, 50). Проте після цього чудового визволення ізраїльтяни «й надалі спокушували Бога, протидіючи Всевишньому й не дотримуючись Його постанов» (вірш 56). Особлива увага приділяється гріху ідолопоклонства: «Спонукали Його до гніву своїми жертовниками на узвишшях, викликали в Нього ревнощі своїми ідолами» (вірш 58). Слід зазначити, що Божий гнів описаний у цьому контексті як бажання Господа залишити Своїх дітей: «Він покинув Своє місце перебування в Шіло, – Намет, у якому перебував серед людей» (вірш 60), і «Він віддав Свій народ під меч» (вірш 62).

Поетична розповідь Псал. 78 вказує на те, що Божий гнів не є свавільною ініціативою чи неконтрольованою реакцією. Його гнів – це тверда відповідь на безперервний гріх.

**2. Божий гнів – це любов і справедливе обурення.**

Євангельські розповіді про очищення храму, яке здійснив Ісус (див. Матв. 21:12, 13; Марка 11:15–17; Луки 19:45–48; Івана 2:14, 15), є цінним прикладом того, як розуміти Божественний гнів: як справедливе й відповідальне обурення, на противагу примхливому й імпульсивному ставленню. Еллен Уайт пропонує проникливі зауваження для наших роздумів про Божий гнів. Вона стверджує, що не лише втілений Ісус очистив храм. За її словами, «очищення храму було виявом надлюдської сили» (Бажання віків. С. 164). «Дивлячись на Христа, вони споглядають, як Божественність випромінюється через людське єство» (там само. С. 158).

Еллен Уайт пояснює, що «перекупники вимагали непомірні ціни за тварин, яких продавали, а отримані прибутки ділили зі священниками й начальниками, котрі в такий спосіб збагачувалися за рахунок народу» (там само. С. 155). Отже, замість того щоб справді бути представниками Бога перед людьми, змінивши «зневажливе ставлення до храмового двору», священники та правителі «шукали власну вигоду» (там само. С. 156, 157). Як вона зазначає, «слугувати прикладом чесності й милосердя було їхнім обов’язком. Замість того щоб шукати власної вигоди, вони повинні були турбуватися про становище й потреби віруючих і бути готовими допомогти тим, хто не міг купити необхідних жертв» (там само. С. 157). Однак вони дозволили жадібності й зажерливості зробити їхні серця запеклими й жорстокими.

Еллен Уайт описує, що в храм приходили «страждальці, бідні й знедолені люди. Там були сліпі, кульгаві, глухі. Декот рих приносили на ношах. Багато злидарів не мало змоги купити не тільки найскромнішу жертву для Господа, але навіть їжу, щоб утамувати свій голод… Священники хизувалися своєю побожністю, називали себе захисниками народу, проте в них не було ані співчуття, ані милості. Даремно убогі, хворі та вмираючі благали про милосердя. Їхнє страждання не викликало жодного жалю в серцях служителів храму» (там само).

На відміну від священників, Ісус, прийшовши до храму, побачив, «як укладали нечесні угоди», і «страждання бідних». Потім Еллен Уайт підкреслює реакцію Ісуса: «Коли Ісус споглядає цю картину, на Його обличчі – обурення, вираз влади і сили» (там само. С. 158). Саме в цьому контексті вона наголошує, що Божественність Христа промайнула через Його людську природу: «Очі нечестивих торговців прикуті до Його обличчя. Неспроможні відвести свій погляд, вони відчувають, що цей Чоловік читає їхні сокровенні думки, знає приховані спонукання. Декотрі намагаються заховати свої обличчя, ніби їхні злі вчинки написані на них і будуть прочитані цими проникливими очима» (там само. С. 158, 159). Вісниця Господня кваліфікує перекидання столів міняйл як ревність і суворість, яких Він ніколи раніше не виявляв.

Слід зазначити, що цей гнів неможливо правильно зрозуміти без усвідомлення співчуття Христа до бідних після відвідуванням храму. «Зі сльозами в очах Він промовляв до знедолених, котрі з трепетом юрмилися навколо Нього: Не бійся; Я тебе порятую, ти ж прославиш Мене! Для цього Я й прийшов у світ» (там само. С. 163).

Ця біблійна розповідь, яку повніше розкрила Е. Уайт, христологічно показує, що Божий гнів – сповнене любові та справедливе обурення проти пригноблення та страждань Його народу. Зрештою це Божественне обурення сприяє потужному визволенню народу в результаті суду над гнобителями.

### Частина III: Застосування

У статті «Роздуми про Божий гнів» Марвін Мур розмірковує про Божественну відповідь на несправедливість. Мур згадує історію, яку можна коротко описати так: одного разу мати пішла на задній двір, щоб узяти дещо, і побачила, що її донька-підліток зазнає сексуального насильства з боку дядька. Чи повинна мати піти до своєї кімнати і молитися про цю ситуацію, а може, вона має втрутитися, щоб зупинити і гріх, і грішника? (Див. журнал Адвентистського теологічного товариства, 15.2, 2004. С. 118–127, особливо С. 121, 122. Режим доступу: https://digitalcommons.andrews.edu/jats/vol15/iss2/8). Пам’ятаючи про цю історію, попросіть своїх учнів обговорити запитання, наведені нижче:

1. Як Бог повинен діяти, коли Він бачить усі образи й несправедливість, скоєні проти Його народу? Чи може Господь відчувати сильний гнів?
2. Чи є Божий гнів виявом Його любові? Поясніть. Чи повинен Він втрутитися, щоб здолати гріх і грішника? Чому так або чому ні?
3. У яких ситуаціях ви активно працювали над усуненням несправедливості чи полегшенням страждань інших?
4. Біблія заохочує нас гніватися і не грішити (див. Ефес. 4:26). Пам’ятаючи про це, наведіть конкретні приклади зі свого повсякденного життя, коли гнів може бути виявом любові.

` `