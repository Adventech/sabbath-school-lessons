---
title:  Для подальшого дослідження
date:  31/01/2025
---

Прочитайте в книзі Е. Уайт «Патріархи і пророки» розділ «Ідолопоклонство біля Сінаю» (С. 315–330).

У контексті гріха ідолопоклонства через служіння золотому теляті Еллен Уайт написала: «Ізраїльтяни зрадили Царя, Котрий рясно обдарував їх усіма благами і владі Котрого вони добровільно поклялися підкорятися. З метою утвердження Божественного правління зрадників спіткала справедлива кара. Проте навіть у цьому була виявлена Божа милість. Відстоюючи Свій Закон, Бог водночас надав свободу вибору і можливість розкаятися всім. Винищені були лише ті, котрі вперто не бажали розкаятися.

Гріх необхідно було покарати на свідчення навколишнім народам – Бог не підтримує ідолопоклонства. Здійснюючи правосуддя над винними, Мойсей, як знаряддя Боже, повинен був залишити в письмовій формі урочисте і грізне засудження цього злочину. Коли ізраїльтяни засуджували б у майбутньому ідолопоклонство сусідніх племен, їхні вороги у відповідь на це звинувачували б їх у тому, що народ, котрий називав Єгову своїм Богом, зробив лите теля і поклонявся йому біля Хориву. Після того, що сталося, хоч вони й будуть змушені визнати цей ганебний факт, усе ж ізраїльтяни зможуть розповісти про страшну долю порушників Закону на доказ того, що їхній гріх не був схвалений або виправданий.

Любов не менше ніж справедливість вимагала, щоб гріх був покараний… Божа милість допускає страждання тисяч людей, щоб мільйони могли бути збереженими від караючих судів. Для спасіння багатьох людей Бог змушений карати невелику кількість» (Патріархи і пророки. С. 324, 325).

**Запитання для обговорення**

`1. Як ви думаєте, чому так багато людей противиться ідеї Божественного гніву? Що допомагає вам усвідомити реальність Божого гніву?`

`2. Які проблеми виникають, коли люди самі прагнуть помститися?`

`3. Чому Божий суд над Ізраїлем після повстання, пов’язаного з поклонінням золотому теляті, також був прикладом Божественного милосердя? Які ще приклади зі Святого Письма показують, що навіть Божий суд є актом любові?`

`4. Хоч ми й розуміємо, що Бог справедливо обурюється проти зла і судить з досконалою справедливістю, наскільки важливо для нас утримуватися від засудження інших? Обговоріть це у світлі 1 Кор. 4:5.`