---
title:  Хто мій ближній?
date:  20/03/2025
---

У Євангелії від Луки, відразу після того, як Христос проголосив дві найбільші заповіді любові до Бога та любові до ближнього, законник, «бажаючи виправдати себе, запитав Ісуса: А хто є моїм ближнім?» (Луки 10:29). У відповідь на це Христос розповів разючу для тогочасних слухачів притчу про доброго самарійця.

`Прочитайте притчу про доброго самарійця в Луки 10:25–37. Про що говорить цей уривок з погляду заклику пророків до милосердя та справедливості й усунення зла, яке різні групи людей заподіювали іншим упродовж історії людства?`

Ісус не просто говорив про справедливість; Він прийшов принести її. Христос був і буде виконанням пророчого заклику та прагнення до відновлення справедливості (див. Луки 4:16–21 з погляду Ісаї 61:1, 2). Він є бажанням усіх народів, особливо тих, які визнають потребу у визволенні.

На відміну від ворога людства, який тримався за владу та прагнув узурпувати Божий престол, Ісус принизився й ототожнився з тими, хто перебуває під гріхом, несправедливістю та гнобленням (але Він не був заражений гріхом). І Христос переміг ворога, віддавши Себе в любові, щоб встановити справедливість як Той, хто Сам є справедливим і виправдовує усіх, хто вірить у Нього. Як ми можемо стверджувати, що нас непокоїть Закон, через порушення якого помер Христос, якщо нас не турбують найважливіші заповіді Закону?

У книзі Псалмів 9:9, 10 проголошується: «Він судитиме Всесвіт у праведності, судитиме народи справедливо. Господь буде пристановищем пригнобленому, притулком у час скрути». Псалом 146:7–9 додає, що Бог «чинить правосуддя над скривдженими, дає поживу голодним. Господь звільняє ув’язнених. Господь відкриває очі сліпим, Господь підносить пригноблених, Господь любить праведних. Господь захищає приходців, підтримує сироту і вдову, проте шляхи нечестивих Він руйнує».

Чи могло би бути Слово Боже конкретнішим щодо того, як ми повинні прагнути служити тим, хто поруч з нами, хто потребує підтримки і страждає?

`Чого ми можемо навчитися з життя та служіння Ісуса про допомогу нужденним? Навіть якщо ми не можемо творити чудеса, як Він, яка допомога може вважатися достатньо «чудодійною» для багатьох постраждалих людей?`