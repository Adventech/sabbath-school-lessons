---
title:  Покликаний до встановлення справедливості
date:  19/03/2025
---

Пророки у Святому Письмі постійно підкреслюють Божий заклик до справедливості в суспільстві. Знову і знову Біблія висвітлює питання несправедливості та пригноблення. Справді, заклик до Бога здійснити суд сам собою був закликом відновити справедливість.

Наприклад, пророк Ісая не приховує фактів про панування несправедливості в Ізраїлі. Його слова й заклик до справедливості повинні сьогодні гучно й чітко звучати в наших вухах. «Навчіться робити добро, дотримуйтесь правосуддя, рятуйте пригнобленого, захищайте сироту і заступайтесь за вдову!» (Ісаї 1:17). До того ж він проголошує «горе тим, котрі створюють несправедливі закони… позбавляючи бідних правосуддя» (Ісаї 10:1, 2), і попереджає: «А що ви робитимете в день ваших відвідин, коли нагряне на вас погибель здалеку? До кого втікатимете по допомогу і де залишите ваші скарби?» (Ісаї 10:3).

Так само пророк Єремія проголошує Божу вістку: «Горе тому, хто будує свій дім несправедливістю, – свої горішні світлиці, порушуючи права інших й примушуючи свого ближнього працювати даремно, не оплачуючи належним чином його праці… Хіба твій батько не мав що їсти і пити, через те що чинив правосуддя і жив чесно? Адже саме тому йому й щастило! Він захищав на суді знедоленого й убогого, від чого був щасливим і сам. Хіба це не є свідченням того, що людина знає Мене? – говорить Господь» (Єремії 22:13, 15, 16).

`Прочитайте Матв. 23:23–30. Чого Ісус тут навчає і що є найважливіше?`

Щоб ніхто не думав, що несправедливість непокоїла лише старозавітних пророків, ми чітко бачимо тут і в інших місцях Нового Завіту, що це дуже турбувало Самого Христа. Він говорить: «Горе вам, книжники та фарисеї, лицеміри, бо даєте десятину з м’яти, кропу й кмину, а занедбали найважливіше в Законі: суд, милосердя та віру; і це належить робити, і того не залишати» (Матв. 23:23). У паралельному уривку з Євангелія від Луки Ісус промовляє, що вони обминають «суд і Божу любов» (Луки 11:42).

`Якби ви сьогодні зосередилися на найважливіших питаннях, як би це виглядало? Як це відрізняється від дріб’язкових релігійних приписів, на яких ми можемо зосередитися?`