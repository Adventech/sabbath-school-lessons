---
title:  Коментарі для Вчителів
date:   21/03/2025
---

### Частина I: Огляд

**Основний текст**: 1 Івана 4:20.

**Тема дослідження**: Матв. 19:16-22; 22:35-40; 25:40, 45; Луки 10:30-37; 1 Івана 4:20.

**Вступ**. Якщо ми любимо Бога, то будемо любити одне одного і поділятимемо турботу про благополуччя ближніх.

**Теми уроків**. Урок цього тижня висвітлює дві основні ідеї.

1. **Нерозривний зв’язок любові до Бога й любові до ближніх (справедливість)**. У Святому Письмі любов до рідного у вірі передбачає конкретні вчинки любові, наприклад, поділитися матеріальними благами з братом і сестрою, які потребують допомоги. Любити одне одного означає дбати про благополуччя ближніх. Саможертовна любов Христа до нас є основою нашого пізнання та практики любові, у якій нездатність любити інших означає нездатність бачити Бога, Який відкрився в Ісусі Христі.
2. **Помилки любові: коли любов і справедливість роз’єднані.** Якщо ми любимо Бога, то будемо любити ближніх і поділятимемо з Ним турботу про справедливість, зосереджену на благополуччі людей. І навпаки, роз’єднання між любов’ю до Бога та справедливим ставленням до ближніх свідчить про недотримання Божих Заповідей. Це випадок в історії багатого молодого правителя, який ніби виконував заповіді, але не виявляв любові до бідних. Інша історія про священника і левіта міститься в притчі про доброго самарійця. Вони також вважали, що дотримуються правил чистоти, але не виявили співчуття та любові.

**Застосування**. Як ви живете відповідно до думки, що любов до Бога означає турботу про потреби ближніх?

### Частина II: Коментар

**1. Нерозривний зв’язок любові до Бога й любові до ближніх (справедливість).**

Зв’язок між любов’ю до Бога й любов’ю до ближніх у 1 Івана 4:20 є важливим поясненням пастирських застережень щодо нелюбові до братів і сестер. Карен Х. Джобс зазначає, що в 1 Івана 4:20 «апостол хоче донести до широкого загалу своє обговорення про любов, особливо до одновірців» (Перше, Друге і Третє послання Івана: Екзегетичний коментар Зондервана до Нового Завіту. Гранд Рапідс. МІ: Зондерван, 2014. С. 206). Принаймні три уривки із Першого послання Івана стосуються цієї теми.

У 1 Івана 2:9–11 апостол пов’язує ставлення до одновірців – любити і ненавидіти – з протилежними образами світла й темряви. За його словами, «хто каже, що він перебуває у світлі, а ненавидить свого брата, той ще досі в темряві. Хто любить свого брата, той перебуває у світлі й у ньому немає спокуси. А хто ненавидить свого брата, той – у темряві, він ходить у пітьмі й не знає, куди йде, бо темрява зробила його очі незрячими» (1 Івана 2:9–11).

У 1 Івана 3:10, 11 розрізняють Божих дітей і дітей диявола: «Так виявляються Божі діти і діти диявола: кожний, хто не чинить праведності, той не від Бога, як і той, хто не любить свого брата. Адже це та звістка, яку ви чули від початку: щоб ми любили одне одного».

Далі в 1 Івана 3:14–17 ми знаходимо більше деталей застереження щодо цього питання, тепер із протиставленням між життям і смертю. «Ми знаємо, що ми перейшли від смерті до життя, бо любимо братів. А хто не любить брата, той перебуває в смерті. Кожний, хто ненавидить свого брата, той убивця. А ви знаєте, що жодний убивця не має в собі вічного життя, яке б у ньому перебувало. Ми пізнали любов з того, що Він поклав Свою душу за нас; і ми маємо класти душі за братів. А хто має багатство світу й бачить, що його брат у нестатках, та зачиняє своє серце від нього, то як же може Божа любов перебувати в такому?» (1 Івана 3:14–17).

У цьому уривку містяться дві важливі деталі. По-перше, любити одновірця означає ділитися матеріальними благами з нужденним братом чи сестрою. Справедливе ставлення і піклування про суспільний добробут сприяє благополуччю інших, що передбачає полегшення страждань у світі. Страждання тут розглядається як форма несправедливості. По-друге, любов, яка виступає за справедливість, христологічно обґрунтована в 1 Івана 3:16 («Ми пізнали любов з того, що Він поклав Свою душу за нас; і ми маємо класти душі за братів»). Тобто саможертовна любов Христа до нас є основою нашого знання та виявлення любові на практиці.

Якщо ми прочитаємо 1 Івана 4:20 («Якщо хто скаже: Я люблю Бога! – але ненавидить свого брата, той неправдомовець. Адже хто не любить свого брата, якого бачить, то як може він любити Бога, Якого не бачить?») у світлі 1 Івана 2:9–11; 3:10, 11 і особливо 3:14–17, можна дійти певних висновків. Відсутність любові до одновірців особливо виражається через нехтування матеріальними потребами братів і сестер. Згідно з теологічним висновком 1 Івана 4:20, ця помилка є доказом того, що той, хто визнає себе віруючим, не любить Бога. Теологічна антропологія може бути основою для цього висновку, оскільки Бог створив людей за власним образом (Бут. 1:27).

Однак основа висновку з 1 Івана 4:20 також здається христологічною. Тобто, як уже видно в 1 Івана 3:16, саможертовна любов Христа є як основою нашого знання про любов, так і силою нашої любові до інших. Ця христологічна основа знову підтверджується в 1 Івана 4:9–11.

Хоч «Бога ніхто ніколи не бачив» (1 Івана 4:12), Його любов «до нас виявилася», оскільки Він «послав Свого Єдинородного Сина у світ» (1 Івана 4:9). Твердження, що «ми любимо» Бога, «бо Він перший полюбив нас» (1 Івана 4:19), христологічно пояснюється так: не ми полюбили Бога першими, а «Він полюбив нас і послав Свого Сина як примирення за наші гріхи» (1 Івана 4:10). І «коли Бог нас так полюбив, то й ми повинні любити одне одного!» (1 Івана 4:11).

Думка про те, що Христос є видимим проявом любові Бога, Який невидимий для нас (див. 1 Івана 4:12), підтверджується власним свідченням Івана як очевидця Ісуса: «І ми побачили й свідчимо, що Отець послав Сина Спасителем світу» (1 Івана 4:14; див. також Івана 1:14, 18). Отже, як резюмує Карен Х. Джобс, «нездатність любити ближніх означає, що людина не змогла побачити Бога, Який відкрився в Ісусі Христі, і тому взагалі не може любити Господа» (Перше, Друге і Третє послання Івана: Екзегетика Зондервана. Коментар до Нового Завіту. С. 207). Цей нерозривний зв’язок любові до Бога та любові до ближніх (у сприянні справедливості, тобто добробуту інших) з христологічного погляду нагадує нам те, що Ісус підтвердив у Євангелії від Матвія: «Що зробили одному з Моїх найменших братів, ви зробили Мені» (25:40; див. також Матв. 25:45).

**2. Помилки любові: коли любов і справедливість роз’єднані.**

Зв’язок між любов’ю до Бога та ближніх (сприяння їхньому благополуччю та полегшення їхніх страждань) забезпечує виконання всіх заповідей, які ми знаходимо у Святому Письмі. Тобто, розрив між любов’ю до Бога та справедливістю у ставленні до інших (любов до них) означає, що в нашому житті немає справжньої гармонії, оскільки ми намагаємося самотужки дотримуватися Божих Заповідей. Приклади цього принципу включають багатого молодого правителя (див. Матв. 19:16–22), який намагався виконувати заповіді, але не виявляв любові до бідних, допомагаючи їм матеріально, і тому не зміг слідувати за Ісусом. Інша важлива ілюстрація у Євангеліях – це священник і левіт у притчі про доброго самарійця (див. Луки 10:30–37), оскільки вони вважали, що дотримуються правил ритуальної чистоти, пов’язаних із храмом, але не виявили милосердя й любові до напівмертвого чоловіка на дорозі з Єрусалима до Єрихона.

Ісус наголошує в діалозі із законником, як записано у Євангелії від Матвія 22:35–40, що любов до Бога і ближнього — ніби дві вішалки, на яких тримаються всі біблійні вчення (Закон і пророки).

### Частина III: Застосування

У контексті нерозривного зв’язку між любов’ю до Бога та любов’ю до ближніх жертовна любов Христа на хресті є основою нашої любові до інших. Зважаючи на це, обговоріть зі своїм класом такі запитання:

1. Як Божа любов, виявлена на хресті, є вашим прикладом любові до ближніх?
2. На які жертви йдете особисто ви, щоб любити інших і бути справедливими, задовольняючи їхні потреби?
3. Коли люди страждають від бідності, пригноблення або будь-якої несправедливості, що ми можемо зробити як церква, щоб підтримати їх?

` `