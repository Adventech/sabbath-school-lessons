---
title:  Бог любить справедливість
date:  18/03/2025
---

Святе Письмо проголошує, що Бог любить справедливість і ненавидить зло (наприклад, Псал. 33:5; Ісаї 61:8), і Він глибоко стурбований беззаконням, що викликає справедливе обурення від імені всіх тих, хто став жертвою утисків. У Старому й Новому Завітах Бог незмінно виявляє прихильність до пригноблених і пригнічених, водночас виражаючи справедливий гнів проти гнобителів.

`Прочитайте Псал. 82. Як цей псалом виражає турботу Бога про справедливість у цьому світі? Що це може означати для нас сьогодні?`

Цей уривок засуджує земних правителів, відповідальних за процвітання несправедливості в суспільстві. Він запитує: «Доки будете несправедливо судити, зважаючи на особи нечестивих?»

До того ж правителям доручено: «Судіть справедливо бідного і сироту, захищайте права пригніченого і вбогого. Визволяйте з рук нечестивих слабких і нужденних, спасаючи їх» (вірші 3, 4). Тут і в інших місцях пророки Старого Завіту закликали до відновлення справедливості. Це не другорядна проблема; вона займає центральне місце в книгах пророків у всьому Старому Завіті. Ісус також говорив про це, коли був на Землі.

Ні для кого не секрет, чого Бог бажає і вимагає від тих, хто стверджує, що любить і слухається Його. Він дуже чітко пояснює в Міх. 6:8 (і в інших уривках Святого Письма): «О, людино, Він сказав тобі, що є добре, і чого Господь очікує від тебе, а саме: Щоб ти дотримувався правосуддя, любив чинити милосердя, і в покорі ходив з твоїм Богом!».

Це твердження повторюється в усьому Святому Письмі. Наприклад, Ісус сказав: «З того дізнаються всі, що ви – Мої учні, коли любов матимете між собою» (Івана 13:35; пор. з 1Івана 4:8–16).

`Як би виглядали наші сім’ї та церкви, якби ми зосередилися на Міх. 6:8 і ретельно втілювали це в життя як словом, так і ділом? У яких би умовах ви не перебували, як краще застосувати ці принципи?`