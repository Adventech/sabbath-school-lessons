---
title:  Співчуття ісуса
date:  21/01/2025
---

У Новому Завіті для зображення Божого співчуття використовуються ті самі образи, що й у Старому. Павло називає Творця «Отцем співчуття і Богом усякої втіхи» (2Кор. 1:3). У Посланні до ефесян апостол пояснює, що Бог «багатий на милість» і викупляє людей «через велику Свою любов, якою нас полюбив» (2:4).

У різних притчах Сам Христос неодноразово використовував слова, що позначають глибокі емоції, щоб зобразити милосердя Отця (див. Матв. 18:27; Луки 10:33; 15:20). Та сама мова, яка зображує Божественне співчуття в Старому й Новому Завітах, також використовується у Євангеліях, щоб зобразити співчутливу відповідь Ісуса тим, хто потрапив у біду.

Прочитайте Матв. 9:36; 14:14; Марка 1:41; 6:34 і Луки 7:13. Дослідіть також Матв. 23:37. Як ці біблійні тексти проливають світло на те, як Христос був зворушений тяжким становищем людей?

Знову і знову у Євангеліях ідеться про те, що люди, які перебувають у біді чи мають потребу, викликають у Христа співчуття. І Він не лише співчував, а й задовольняв потреби людей.

Ісус також оплакував свій народ. Можна уявити сльози в очах Христа, коли Він дивився на місто: «Скільки разів хотів Я зібрати твоїх дітей, як квочка збирає своїх курчат під крила, та ви не захотіли!» (Матв. 23:37). Тут ми бачимо, що плач Христа тісно переплітається із зображенням Бога в Старому Завіті. Багато біблеїстів зазначає, що образ птаха, який піклується про своїх пташенят, є зображенням божества, яке використовувалося лише на стародавньому Близькому Сході. Тут багато хто бачить посилання на Втор. 32:11, де Бог, як птах, ширяє, захищає Своїх пташенят і піклується про них.

Немає кращого Взірця великої співчутливої Божої любові до нас, ніж Сам Ісус, Який віддав Себе за нас. Однак Христос не лише досконалий образ Бога. Він також досконалий Взірець для людства. Як ми можемо будувати наше життя за прикладом Христа, зосереджуючись на потребах інших людей, тобто не просто проповідуючи про Божу любов, а виявляючи її на практиці?