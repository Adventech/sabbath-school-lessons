---
title:  Ревнивий бог?
date:  22/01/2025
---

Біблійний Бог співчутливий і милосердний. На івриті Господа звуть Еlrahum (Втор. 4:31). Ель означає «Бог», а раху́м є іншою формою кореня слова «співчуття» (раха́м). Однак Бога називають не лише співчутливим, а й ревнивим – Ель-канна́. Як сказано у Втор. 4:24: «Адже Господь, ваш Бог, є нищівним вогнем. Він – ревнивий Бог [Ель-канна́]» (див. також Втор. 6:15; І. Нав. 24:19; Наума 1:2).

Прочитайте 2 Кор. 11:2 і подумайте про те, що Божий народ був невірний Йому (див., наприклад, Псал. 78:58). Яке світло проливають ці уривки на розуміння суті Божественних ревнощів?

Ревнощі Бога часто неправильно розуміють. Називаючи когось ревнивим чоловіком або дружиною, ви, найімовірніше, не говорите компліменту. Слово «ревнощі» часто має негативний відтінок у багатьох мовах. Однак у Біблії Божественні ревнощі не мають негативного відтінку. Це праведне прагнення люблячого чоловіка до виняткових стосунків зі своєю дружиною.

У 2 Кор. 11:2 апостол говорить, що палає «Божою ревністю». Тут вжито багатозначне слово, яке може означати «ревнощі», «запал», «завзяття», «старанність». У цьому тексті йдеться не про ревнощі, а про ревний запал апостола представити Церкву чистою перед Христом.

Божі ревнощі до Його народу завжди праведні й походять від Його глибокої любові до них. Господь бажає особливих взаємин зі Своїм народом; Він один має бути їхнім Богом. Проте Бога часто зображують як зневаженого чоловіка, чия любов нерозділена та зраджена (див. Осії 1–3; Єрем. 2:2; 3:1–12  Отже, Божі ревнощі ніколи не бувають безпричинними й завжди реагують на невірність і злі діяння беззаконників. Божі ревнощі позбавлені негативних конотацій людських ревнощів. Це не заздрість, а праведне бажання виняткових взаємин із Його народом і для їхнього добра.

Як ми можемо навчитися проявляти ті самі добрі ревнощі до інших, які Бог виявляє до нас?