---
title:  Більш ніж материнська любов
date:  19/01/2025
---

Мабуть, найбільша любов, яку можна зустріти в нашому світі, – це любов батьків до дитини. Біблія часто використовує образи стосунків між батьками й дитиною, щоб зобразити дивовижне Боже співчуття до людей, наголошуючи, що воно незрівнянно більше, ніж навіть найглибше та найпрекрасніше людське вираження тієї самої емоції.

Прочитайте Псал. 103:13; Ісаї 49:15 та Єрем. 31:20. Що говорять ці тексти про природу та глибину Божого співчуття?

Згідно із цими текстами, Бог ставиться до нас як до Своїх улюблених дітей. Проте, як пояснює Ісаї 49:15, навіть мати може забути своє немовля або не пожаліти «дитини свого лона», але Бог ніколи не забуває Своїх дітей, і Його співчуття ніколи не минає.

Цікаво, що єврейський термін раха́м – «любити», який тут вжито для позначення співчуття, як і в багатьох інших текстах, що описують співчутливу Божу любов, вважається похідним від єврейського слова, що означає «лоно». Як зауважили вчені-біблеїсти, Боже співчуття є «любов’ю матері до дитини її лона». Справді, воно незрівнянно перевершує будь-яке людське співчуття, навіть співчуття матері до свого новонародженого.

Згідно з Єремії 31:20, ог розглядає Свій народ завіту як Свого «дорогого сина» і «любу дитину», незважаючи на те, що вони часто бунтували проти Нього і засмучували Його. Попри все Господь проголошує: «За нього хвилюється Моє серце, і Я, безперечно, помилую його». Слово, перекладене тут як «помилувати», вжито також для позначення Божественного співчуття (раха́м). До того ж фразу «хвилюється Моє серце» можна перекласти буквально як «Мій внутрішній стогін». Цей опис демонструє глибину Божественних емоцій, бездонну глибину Божої милосердної любові до Свого народу. Навіть незважаючи на їхню невірність, Господь продовжує дарувати Своєму народові Своє невичерпне співчуття й милосердя, і Він робить це понад усі розумні очікування.

Декого з нас глибоко втішає усвідомлення того, що Боже співчуття до нас подібне до співчуття люблячого батька чи матері. Проте деяким людям може бути важко сприйняти це, адже їхні батьки не були люблячими. Якими ще способами можна відкрити їм Боже співчуття?