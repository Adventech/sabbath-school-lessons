---
title:  Коментарі для Вчителів
date:   24/01/2025
---

### Частина I: Огляд

**Ключовий текст**: Ісаї 49:15.

**Тема дослідження**: Псал. 103:13; Ісаї 49:15; Осії 11:1-4, 8, 9; Матв. 9:36; 1 Кор. 13:4.

**Вступ**. Бог глибоко співчуває Своєму народові.

**Теми уроків.** Урок цього тижня висвітлює три основних моменти.

1. **Наш ревний і співчутливий Бог яскраво представлений у Святому Письмі в образах батьківства**. Божа любов має сильні емоційні аспекти. Метафора Божественної любові як материнської любові передає ідею того, що Бог пам’ятає та співчуває Своєму народові. Образи матері є найкращою ілюстрацією Божого співчуття, любові й уваги до потреб Його народу. Святе Письмо також ілюструє Боже співчуття, використовуючи образ люблячого та співчутливого батька.
2. **Наш ревний і милосердний Бог разюче зображений у Святому Письмі асоціативною мовою**. У багатьох біблійних уривках асоціативна мова використовується для вираження Божої прихильності, оскільки Він зворушений глибоким співчуттям до людей. Давньоєврейське слово «співчуття» зображує материнську любов, підкреслюючи співчуття матері до своєї дитини. Так само Бог виявляє ніжну прихильність і співчуття до Свого народу.
3. **Божі ревнощі до Його народу завжди праведні й походять від Його глибокої любові до них**. Господь прагне близьких та ексклюзивних взаємин завіту з нами і вимагає від Свого народу вірності. Саме тому Бог описаний у Святому Письмі як ревний і ревнивий. Замість негативного відтінку примхливості, ці слова передають ідею, що Бог діє у наших інтересах, щоб захистити нас від заподіяння шкоди самим собі й порушення обіцянок.

**Застосування**. У Своїй ревній і співчутливій любові Бог запрошує нас бути подібними до Нього. У нашому співчутті ми повинні бути уважними до людей навколо і цілеспрямованими, активно піклуючись про інших.

### Частина II: Коментар

**1. Наш ревний і співчутливий Бог яскраво представлений у Святому Письмі в образах батьківства.**

Один із найяскравіших образів Бога у Святому Письмі окреслений мовою батьківства – ставлення матері й батька, які є особливими образами любові та співчуття в людських стосунках.

У діалозі між Богом і Сіоном в Ісаї 49:14–23, який міститься в ширшій вістці розради для Ізраїлю в Ісаї 49:14–26, Сіон спочатку скаржиться: «Господь залишив мене, – мій Владика забув про мене!» (вірш 14). У Своїй відповіді Господь підкреслює, що Він завжди пам’ятає про Свій народ; це твердження поетично оформлено за допомогою образу матері. «Хіба ж забуде матір своє немовля? Хіба вона не пожаліє дитини свого лона? Та як би й вона забула, то Я тебе не забуду!» (вірш 15). Образ матері пов’язаний з ідеями пам’ятання та співчуття. Навпаки, ідея забуття в цьому контексті описує нестачу співчуття.

Загальне припущення полягає в тому, що мати ніколи не забуває про своє немовля. Принаймні такого рівня відданості всі очікують від неї. Саме тому образ матері є, мабуть, найкращим прикладом для ілюстрації Божого співчуття й уваги до потреб Його народу. Проте не всі матері виправдовують ці високі сподівання. Хоч багато людей може описувати своїх матерів як найбільш турботливих і співчутливих людей у світі, інші, на жаль, не мають гарних спогадів дитинства про своїх матерів. Незважаючи на те, що текст Ісаї 49:15, здається, визначає образ матері як вершину людської любові та співчуття, цей уривок також може пояснити негативний досвід («та якби й вона забула»), спричинений забудькуватою і безжальною матір’ю.

Хоч такий досвід вважається нетиповим, проте деякі матері можуть відхилятися від норми і забути про свою дитину. На жаль, цей досвід є сумною реальністю в житті деяких людей. Та навіть якщо це трапляється, Бог ніколи не забуде Свій народ, оскільки Він завжди буде співчутливим до них. Порівняння Бога з матір’ю у цьому уривку малює прекрасну картину ревного і співчутливого Бога як для тих, хто має турботливу матір (Бог чимось схожий на неї), так і для тих, хто мав негативний досвід з матір’ю (Бог точно інший, ніж вона).

Так само в біблійному описі Божого співчуття використовується образ батька. У Псал. 103 Господь прославляється за Його милосердя: «Співчутливий і милостивий Господь, довготерпеливий і сповнений доброти. Не завжди Він звинувачує нас і не вічно Він гнівається. Він не чинить нам відповідно з нашими гріхами, – не відплачує нам за нашими провинами». (вірші 8–10). Після цього опису Бог порівнюється з батьком: «Як батько любить дітей, так Господь виявляє милість до тих, котрі Його бояться» (вірш 13).

**2. Наш ревний і милосердний Бог разюче зображений у Святому Письмі асоціативною мовою.**

Ця мова робить описи співчуття в Біблії, особливо Божественного співчуття, емоційно виразними. Наприклад, єврейське слово «співчуття» – рахамім – етимологічно пов’язане з рехе м («утроба матері») (Шмуель Гімельштейн. «Співчуття». Оксфордський словник єврейської релігії, друге видання, ред. Адель Берлін. Оксфорд: Oxford University Press, 2011). Ця ідея підсилює порівняння співчуття Бога зі співчуттям матері до дитини, яка вийшла з її утроби. Звичайно, цю сильну мову не слід сприймати буквально. Однак такий потужний образ, імовірно, найкращий, який ми можемо використати, щоб виразити глибину Божого люблячого співчуття.

В Осії 11 Господь висловлює Свою глибоку любов до Ізраїлю. Він стверджує: «Коли Ізраїль був ще дитиною, Я його полюбив» (вірш 1); «Я навчив Єфремових нащадків ходити, – брав їх на Свої руки» (вірш 3). Однак Бог вказує на те, що «народ уперто прагне залишити Мене» (вірш 7). Проте Він проголошує Свою любов: «Як же мені залишити тебе, Єфреме? Як видати тебе, Ізраїлю?» (вірш 8). Використовуючи асоціативну мову, щоб зобразити Своє співчуття, Господь говорить Своїм дітям: «Моє серце перевертається [дієслово гафа к] в Мені, і Я сповнений милосердя» (вірш 8).

Єврейське дієслово гафа к також вжито, коли йдеться про серце для зображення людського горя в книзі Плач Єремії. Знову використовується асоціативна мова: «Подивися ж, Господи, як я страждаю! У мене всередині все горить, і моє серце немовби перевертається [дієслово гафа к]» (Пл. Єрем. 1:20). Асоціативна мова, що стосується людського серця в книзі Плач Єремії та Божого серця в книзі Осії, емоційно описує глибину Божого співчуття до Його народу.

Так само грецьке дієслово спланхнідзомай використовується в Новому Завіті, зокрема в синоптичних Євангеліях, щоб зобразити співчуття Ісуса до людей (Матв. 9:36; 14:14; 15:32; 20:34; Марка 1:41; 6:34; 8:2; Луки 7:13; див. також Матв. 18:27; Марка 9:22; Луки 10:33; 15:20). Слід зазначити, що однокореневий іменник спла нхнон, який передає ідею прихильності чи співчуття в багатьох уривках Нового Завіту (див. Луки 1:78; Филп. 1:8; 2:1; Колос. 3:12), буквально стосується «внутрішніх частин тіла», особливо «нутрощів» (Фредерік В. Данкер та ін. Грецько-англійський лексикон Нового Завіту та іншої ранньохристиянської літератури. Chicago: University of Chicago Press, 2000. С. 938). Як наголошує Крейг Блумберг у своїх коментарях до Матв. 9:36, «емоції Ісуса відображають глибоке співчуття внутрішнього рівня (від давньогрецького спланхнос), що може стосуватися кишечника та нирок» (Матвія: Новий американський коментар. Нешвілл: Видавництво Broadman&Holman, 1992. Т. 22. С. 166). Отже, Новий Завіт емоційно зображує співчуття Ісуса, використовуючи асоціативну мову рухів внутрішніх частин тіла. Тобто Господь емоційно схвильований глибоким люблячим співчуттям до людей. Це узгоджується зі старозавітним описом глибокого співчуття Бога до Свого народу.

**3. Божі ревнощі до Його народу завжди праведні й походять від Його глибокої любові до них.**

Як частина старозавітної картини нашого ревного та співчутливого Бога, Господь описується як ревнивий (див. Вихід 20:5; 34:14; Втор. 4:24; 5:9; 6:15; 32:16, 21; І. Нав. 24:19; 1 Цар. 14:22; Псал. 78:58; Єзек. 39:25; Йоіла 2:18; Зах. 1:14; 8:2). Цей опис міститься в другій заповіді, яка ґрунтується на першій («У тебе не буде інших богів, крім Мене» – Вих. 20:3) і забороняє робити будь-якого «ідола» (Вих. 20:4). «Не поклонятимешся їм і не служитимеш їм. Адже Я – Господь, твій Бог, – Бог ревнивий» (Вих. 20:5). Як і в подружніх стосунках, Бог вимагає винятковості та вірності від Свого народу. Беручи до уваги ці взаємини завіту, коли Божий народ порушує Його заповідь, створюючи ідолів і поклоняючись їм, вони спонукають Господа до ревнощів і гніву (див. Втор. 32:16, 21; І. Нав. 24:19; 1 Цар. 14:22, 23; Псал. 78:58; Наума 1:2, 14). Святий Бог (див. І. Нав. 24:19; Єзек. 39:25) ревно підтримує взаємини зі Своїм народом (див. Йоїла 2:18; Зах. 1:14; 8:2). Його ревнощі – насправді свята відповідь на невірність та ідолопоклонство Його народу.

Ця старозавітна картина Божих ревнощів, очевидно, відрізняється від застереження Павла щодо ревнощів серед членів Церкви в Новому Завіті (див. 1 Кор. 13:4; 2 Кор. 12:20; Гал. 5:20). Павло наголошує в 2 Кор. 11:2, що він палає «Божою ревністю». Цю відмінність між негативними ревнощами, яких слід уникати, і позитивною Божою ревністю можна помітити в давньогрецькій мові: (1) «бути позитивно й сильно зацікавленим» (ревність); (2) «виявляти сильні негативні почуття через досягнення іншого» (заздрість) (Данкер та ін. Грецько-англійський лексикон Нового Завіту та іншої ранньохристиянської літератури. С. 427).

### Частина III: Застосування

Бог активно виявляє співчуття й любов до Свого народу і запрошує нас робити те саме. Беручи до уваги цю думку, обговоріть такі запитання:

1. Якщо ми порівнюємо Боже співчуття зі співчуттям дбайливої матері, то як пам’ятання й забування відіграють роль у наявності або відсутності співчуття? Наведіть приклади.
2. Як ми можемо бути ревнивими в позитивному значенні у стосунках у Церкві, як Бог ревнивий у Своїх взаєминах зі Своїм народом?
3. Як ми, як церква, можемо цілеспрямовано піклуватися про інших і включати проблеми/потреби інших у наші духовні цілі?

` `