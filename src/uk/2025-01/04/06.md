---
title:  Співчутливий і ревний
date:  23/01/2025
---

Біблійний Бог співчутливий і ревний, і ці Божественні риси найбільше втілені в Ісусі Христі. Бог співчуває (див. Ісаї 63:9; Євр. 4:15), глибоко засмучений недолею Його народу (див. Суд. 10:16; Луки 19:41) і бажає почути, відповісти та потішити (див. Ісаї 49:10, 15; Матв. 9:36; 14:14).

Прочитайте 1 Кор. 13:4–8. Як цей уривок закликає нас відображати співчутливу й дивовижну любов Бога в наших стосунках з ближніми?

Ми прагнемо мати стосунки з людьми, які є прикладом любові, описаної в 1 Кор. 13:4–8. Проте як часто ми прагнемо стати такими людьми в ставленні до інших? Ми не можемо зробити себе довготерпеливими й добрими; ми не можемо змусити себе не бути заздрісними, зарозумілими, грубими або корисливими. Ми не можемо самі народити та зростити в собі любов, яка «усе переносить, усьому довіряє, завжди надіється, усе перетерпить» і «ніколи не минає» (1 Кор. 13:7, 8). Така любов може бути відтворена в нашому житті лише як плід Святого Духа. І слава Богові, що Святий Дух вливає любов Божу в серця тих, хто вірить у Христа (див. Римл. 5:5).

Як на практиці ми можемо відповісти та відобразити Божу глибоко емоційну, але завжди досконалу, праведну й раціональну любов завдяки Божій благодаті й силі Святого Духа? По-перше, єдиною правильною відповіддю є поклоніння Богові, Який є любов. По-друге, ми повинні відповідати на Божу любов, активно виявляючи співчуття й доброзичливу любов до ближніх. Необхідно не просто втішатися нашою християнською вірою, а й спонукати втішати інших. Зрештою ми повинні визнати, що не можемо змінити свої серця, адже тільки Бог може це зробити.

Отже, будемо просити Господа дати нам нове серце – чисту любов, яка підносить те, що добре, і видаляє кукіль зсередини. І тоді наша молитва буде: «І Господь нехай помножить і наповнить вас любов’ю один до одного і до всіх… аби зміцнити ваші серця, зробити бездоганними у святості перед Богом і нашим Отцем під час приходу Господа нашого Ісуса з усіма Його святими» (1 Сол. 3:12, 13).

Чому смерть нашого «я», усунення егоїзму й розбещеності наших сердець є єдиним способом виявити таку любов? Які рішення ми можемо прийняти, щоб утілити це в життя?