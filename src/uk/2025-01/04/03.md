---
title:  Неймовірна любов
date:  20/01/2025
---

Неосяжна глибина співчутливої Божої любові до людства яскраво продемонстрована в книзі Осії. Бог наказав цьому пророкові: «Піди й візьми собі за дружину жінку-розпусницю і матимеш дітей з розпусти, адже край, відступивши від Господа, цілковито віддався розпусті» (Осії 1:2). У розділі 11 Осія описує взаємини Бога з Його народом, порівнюючи Його з люблячим батьком, котрий з ніжністю та співчуттям ставиться до своєї дитини.

`Прочитайте Осії 11:1–9. Як образи в цих віршах розкривають Божу любов і турботу про Його народ?`

Божа любов до Його народу подібна до ніжної прихильності батьків до дитини. Святе Письмо використовує такі образи: навчати маленьку дитину ходити; брати на руки улюблену дитину; зцілення й годування; інші способи ніжної турботи. Біблія також стверджує, що Бог «носив» Свій народ, «як батько носить свою дитину» (Втор. 1:31). «У Своїй любові та Своєму милосерді Він їх визволяв, – з давніх-давен Він брав їх на руки і носив» (Ісаї 63:9).

На відміну від непохитної вірності Бога, Його народ неодноразово духовно зраджував, зрештою відштовхнувши Господа, накликавши на себе суд і глибоко засмутивши Його. Бог милосердний, але ніколи не виключає справедливості. (Як ми побачимо в наступному уроці, любов і справедливість ідуть поруч).

Чи охоплювали вас коли-небудь настільки болючі переживання, що серце вискакувало з грудей? Саме такий образ використовується, щоб передати глибину Божих емоцій до Його народу. Зображення серця, що перевертається, і співчуття, яке спалахує, – це ідіоматична мова глибоких емоцій, якою користуються як Бог, так і люди.

Цей образ палкого співчуття з Осії 11:8 (кама́р) використовується, коли йдеться про двох жінок, які стояли перед Соломоном. Кожна з них претендувала на ту саму дитину. Коли Соломон наказав розрубати немовля надвоє (без наміру завдати шкоди дитині), цей образ описував емоційну реакцію справжньої матері (див. 1 Цар. 3:26; пор. з Бут. 43:30.

`Кожен батько чи матір знає, про що йдеться в уроці. Жодна інша земна любов не зрівняється з нею. Як це допомагає нам зрозуміти реальність Божої любові до нас і яку втіху ми можемо й повинні отримати від цього розуміння?`