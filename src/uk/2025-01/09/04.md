---
title:  Походження конфлікту на небесах
date:  25/02/2025
---

Бут 1–3 показує, що зло існувало до гріхопадіння Адама та Єви. Це ми можемо зрозуміти з того, що в Едемі було «дерево Пізнання добра і зла» (Буття 2:9, 17). Тоді змій звинуватив Бога в неправді, хоч насправді він сам є неправдомовцем. Існування змія (див. Об’явл. 12:9) разом з його обманом і підступами показує реальність зла. Отже, навіть в Едемі до гріхопадіння існування зла очевидне.

`Прочитайте Єзек. 28:12–19 у світлі Вих. 25:19, 20. Яка природа падіння цієї істоти?`

Згідно із цим уривком, походження зла і вселенський конфлікт розпочалися на Небі. Перед падінням істота, яка стала відомою як сатана, була помазаним херувимом-покровителем. До того ж він був «зразком досконалості, сповнений мудрості й неперевершеної краси» і перебував «у Едемі в Божому раю» (Єзек. 28:12, 13). Ні те, ні інше не можна сказати про царя Тиру (або будь-яку іншу людину). Отже, стає зрозумілим, що тут ми мали можливість побачити падіння Люцифера.

`Прочитайте Ісаї 14:12–15. Яке додаткове світло це проливає на походження великої боротьби?`

Люцифер вирішив звеличити себе і зробити себе подібним до Бога. Цей вірш доповнює те, про що ми читали в Єзек. 28, що «загордилось серце» його через його «красу» (вірш 17), котра мала спонукати його прославити Бога, Який створив його прекрасним. Натомість він став гордим. Однак на цьому Люцифер не зупинився. Переповнений гордощами, він вирішив зайняти місце Бога і звести на Нього наклеп.

`Як ми розуміємо той факт, що Люцифер, який згрішив, був бездоганним відтоді, коли він був створений, аж поки в ньому не було знайдено беззаконня (див. Єзек. 28:15)?`