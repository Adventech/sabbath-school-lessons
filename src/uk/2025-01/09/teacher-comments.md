---
title:  Коментарі для Вчителів
date:   28/02/2025
---

### Частина I: Огляд

**Основний текст**: Бут. 3:15.

**Тема дослідження**: Бут. 3:1-4; Ісаї 14:12-15; Єзек. 28:12-19; Матв. 13:24-30; Івана 8:44; Об’явл. 12:7-9.

**Вступ**. Уселенський конфлікт щодня впливає на кожну людину й на Всесвіт загалом. Сатана намагається узурпувати поклоніння, яке належить Богові, але зрештою він зазнає поразки.

**Теми уроку**. Урок цього тижня підкреслює три основних поняття.

1. **Уселенський конфлікт не є дуалістичною битвою всемогутніх сил**. Він зосереджений на моральній досконалості Божого характеру. У конфлікті не беруть участі дві однаково незалежні сили, які нескінченно борються, оскільки Люцифер, якого створив Бог, вирішив поставити під сумнів характер свого Творця.
2. **Уселенський конфлікт залучає Божий народ. Увесь Усесвіт відчуває наслідки цього конфлікту**. На Небі Христос був головною мішенню повстання Люцифера. У пустелі сатана ставив під сумнів синівство Ісуса. Однак Христос переміг, і Він має силу зробити нас Божими синами й дочками.
3. **Розв’язання вселенського конфлікту не може бути передчасним**. Настане день, коли Бог нарешті покладе кінець злу. А доти злу дозволено визріти, щоб усі створені істоти могли побачити в справжньому світлі хибні звинувачення, висунуті проти Божественного правління.

**Застосування**. Як той факт, що ми щодня стикаємося з наслідками вселенського конфлікту, має зробити нас ще більш свідомими й готовими завжди покладатися на Бога?

### Частина II: Коментар

**1. Уселенський конфлікт не є дуалістичною битвою всемогутніх сил.**

У різних релігійних і/або філософських колах існують різноманітні версії вселенського конфлікту. Впливовою нехристиянською версією є дуалізм. Як зазначає К. С. Льюїс, дуалізм – це «віра в те, що в основі всього стоять дві рівні й незалежні сили, одна з яких добра, а інша – зла, і що цей Усесвіт є полем бою, на якому вони ведуть нескінченну війну». Сказати, що ці сили однаково незалежні, означає, що «обидві вони існували вічно» (Просто християнство. Нью-Йорк: The Macmillan Co., 1960. С. 33, 34). Ця дуалістична взаємодія не є видом уселенського конфлікту, представленого в Біблії. З біблійного погляду того, кого зараз називають сатаною, «створив Бог, і він був добрим, коли був створений, поки не пішов хибним шляхом». Подібно до дуалізму, християнський погляд полягає у тому, що наш «Усесвіт у стані війни». Проте, на відміну від дуалізму, «він не вважає, що це війна між незалежними силами. Це громадянська війна, повстання, і ми живемо в частині Всесвіту, окупованій повстанцями» (Просто християнство. С. 36).

Замість уселенського конфлікту між двома незалежними всемогутніми силами ми маємо повстання творіння проти Творця. Як ми дізнаємося про роль змія-обманщика в Буття 3, конфлікт зосереджується на сприйнятті Божого характеру, відображеного в Його Законі. Чи заслуговує Бог довіри? Чи можемо ми вірити Його словам? Очевидно, що ці два запитання є вирішальними для взаємин, сповнених любові. Насправді, неможливо розвинути щирі та глибокі стосунки, сповнені любові, з тим, кому ми не довіряємо.

Повстання Люцифера проти Бога, яке знаменує початок уселенського конфлікту, розпочинається на Небесах. Він описаний у книгах Ісаї 14:12–15 і Єзек. 28:12–19, особливо якщо ми порівняємо ці розділи з Бут. 3 і Об’явл. 12. Уривки в Ісаї і Єзекіїля безпосередньо стосуються царів Вавилону й Тиру, відповідно «в кожному уривку є рух від локального історичного царства земних царів до небесного надприродного царства й описуються Люцифер/сатана та загострення великої боротьби» (Ричард Девідсон. Космічна розповідь про наступне тисячоліття. Журнал Адвентистського теологічного товариства, 11/1–2 (2000). С. 107). Насправді, Люцифер/сатана хоче звеличити себе як Бога. Точніше, він бажає узурпувати гідний статус і силу Бога, але не Його люблячий характер, адже він намагається зробити це за допомогою наклепу (див. Єзек. 28:16) та обману (див. Бут. 3:4, Івана 8:44).

**2. Уселенський конфлікт залучає Божий народ.**

Уселенський конфлікт розпочався з повстання Люцифера проти Бога на Небі, та зрештою він залучив Усесвіт в цілому. Точніше, це стосувалося частини ангелів (див. Об’явл. 12:7–9) і людей (див. Бут. 3). Унаслідок того, що Єва піддалася спокусі диявола, а Адам свідомо пішов за нею, наш світ став ареною вселенського конфлікту. У грішному світі людське життя також є частиною цієї великої боротьби. Себто, люди щодня стикаються з реальністю і наслідками цього конфлікту.

Якщо Христос уже був основною мішенню повстання Люцифера на Небі (див. Об’явл. 12:7; див. також Е. Уайт. Патріархи та пророки. Розділ 1 «Чому було допущено гріх?»), Його перебування на Землі як нашого Викупителя і нового представника Божого народу, другого Адама (див. Римл. 5:14; 1 Кор. 15:22, 45), зробило Його головною ціллю посилених атак сатани в пустелі.

Розповідь Луки про спокусу Христа передує Божественному твердженню про Його синівство («Ти – Мій Улюблений Син, у Тобі Моє уподобання» – Луки 3:22) під час Його хрещення. Після цього йде родовід, починаючи з Ісуса, «як вважали, сина Йосипа» (вірш 23), і поступово просуваючись хронологічно назад (вірші 23–38) до Адама, «сина Бога» (вірш 38).

Уважний читач Євангелія бачить, як сатана починає свої спокуси в пустелі, ставлячи під сумнів, чи насправді Ісус є «Сином Божим» (Луки 4:3), хоч Божественний голос уже засвідчив це. Якщо ми візьмемо історію Адама як важливе посилання в генеалогії, яка безпосередньо передує розповіді про спокусу, то побачимо різку схожість зі спокусою змія в Едемі, де він поставив під сумнів Божі слова (див. Бут. 3:1, 4) і смертельні наслідки куштування плодів дерева Пізнання добра і зла.

Добра новина полягає в тому, що ми маємо іншу історію людства в Ісусові, новому Адамі. Тимчасом як Адам піддався спокусі в Едемі, Ісус переміг спокусу в пустелі. Його перемога відкрила нові горизонти для Божих синів і дочок у вселенському конфлікті, оскільки Христос є новим Адамом, тобто новим Головою людської родини.

У Євангелії від Матвія розповідь про спокусу міститься відразу після розповіді про хрещення Ісуса. Замість універсального посилання Луки на Адама Матвій, здається, має на увазі народ Ізраїлю. Генеалогія зосереджена на таких постатях, як Авраам і Давид (див. Матв. 1:1–17), а указ про смерть дітей у контексті історії Ісуса (див. Матв. 2:13–16) перегукується з історією Мойсея. Порівняння з ізраїльським народом стає яснішим, коли ми помічаємо, що всі відповіді, які Ісус дав дияволу в пустелі, узято з досвіду ізраїльтян у пустелі (див. Втор. 8:3; 6:16, 13). Тобто там, де Ізраїль зазнав поразки, Ісус переміг, що відкриває нові горизонти для Божого народу у вселенському конфлікті, оскільки Христос виступає представником нового Ізраїлю.

**3. Розв’язання вселенського конфлікту не може бути передчасним.**

Притча про пшеницю й кукіль у Матв. 13:24—30 вказує на наявність уселенського конфлікту у вченні Ісуса про Царство Небесне. Ворог здатний посіяти бур’яни, щоб вони проросли разом із пшеницею (добрим насінням). Цей посів є не лише злим учинком, а й підлим, оскільки будь-яка спроба негайно вирвати бур’яни з корінням, щоб виправити цю проблемну ситуацію, може поставити під загрозу пшеницю (див. Матв. 13:29). Саме тому необхідне розрізнення й розділення між ними має почекати до жнив, або останнього суду (див. Матв. 13:30).

Слід зазначити, що розповідь Еллен Уайт про реакцію Бога на Люцифера/сатану на початкових етапах уселенського конфлікту на Небі слідує тому самому біблійному принципу, підкресленому в притчі про пшеницю й кукіль. Пояснюючи, чому Бог не знищив сатану негайно, Еллен Уайт зазначає, що «вплив ошуканця не був би відразу усунений, а дух повстання не був би цілком викорінений. Зло повинно було дозріти. Задля добра Всесвіту на вічні часи сатана повинен був розвинути свої принципи, щоб усі створіння мали змогу побачити в справжньому світлі його звинувачення проти Божественного правління, щоб справедливість Божа i Його милість, а також незмінність Його Закону ніколи не викликали жодного сумніву» (Велика боротьба. С. 499).

### Частина III: Застосування

Обговоріть зі своїми учнями такі запитання:

1. Як ви могли б найкраще пояснити природу вселенського конфлікту невіруючій людині, беручи до уваги, що ми всі стикаємося з наслідками цього конфлікту у світі?
2. Коли ми розмірковуємо над тим, як Бог ставиться до фальшивих звинувачень, які висунув диявол, чи зворушує нас Його люблячий і гідний довіри характер? Як побудова довірливих стосунків у церкві свідчить про люблячий характер Бога?
3. Любов і довіра до когось залежать від моральних якостей особистості. Які чесноти вам потрібно розвивати у власному житті завдяки Божій благодаті, щоб відображати Божий характер?
4. Люди віддаляються і перестають бути близькими з Богом, адже щось змінюється у їхньому погляді на Божий характер. Щоб уникнути цієї небезпеки, як ми можемо більше відчувати Божу присутність і прославляти риси Його люблячого характеру?

` `