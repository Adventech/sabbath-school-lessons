---
title:  Це зробив ворог
date:  23/02/2025
---

`Прочитайте Матв. 13:24–27. Як ця притча допомагає нам зрозуміти причину існування зла в нашому світі?`

Ісус розповідає історію про землевласника, який сіяв на своєму полі тільки добре насіння. Проте серед пшениці виріс кукіль. Побачивши це, слуги господаря запитали його: «Пане, хіба не добірне насіння ти сіяв на своєму полі? Звідки ж узявся кукіль?» (Матв. 13:27). Це схоже на запитання, яке часто ставлять щодо проблеми існування зла: якщо Бог створив досконалий світ, чому в ньому є зло?

`Прочитайте Матв. 13:28–30 у світлі пояснення Христа в Матв. 13:37–40. Як це проливає світло на природу вселенського конфлікту?`

Господар відповідає на запитання свого слуги: «Людина-ворог це зробила» (Матв. 13:28). Пізніше Ісус називає того, хто «сіє добірне насіння», «Сином Людським», яким є Він Сам (Матв. 13:37), і пояснює, що «поле – це світ» (Матв. 13:38), а «ворог, що посіяв» кукіль, – це «диявол» (Матв. 13:39), що чітко зображує вселенський конфлікт між Христом і сатаною. Чому у світі існує зло? Зло є наслідком дій і спонукань ворога (диявола), який протистоїть господареві. «Людина-ворог це зробила» (Матв. 13:28).

Після цієї відповіді виникає інше запитання: «Хочеш, щоб ми пішли й випололи його?» Тобто, чому б не вирвати зло негайно? «Ні, – відповів господар, – щоб ви часом, виполюючи кукіль, не повиривали разом з ним і пшениці. Залиште, щоб і те, й друге разом росло до жнив» (Матв. 13:29, 30; пор. з Марка 4:29). Згідно з притчею, Бог зрештою покладе кінець злу, але його передчасне викорінення призведе до незворотної шкоди.

`Які небезпеки чатують на нас у прагненні вирвати кукіль із пшениці зараз? Чому це не означає просто ігнорувати зло, з яким ми стикаємося?`