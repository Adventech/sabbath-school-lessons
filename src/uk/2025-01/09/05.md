---
title:  «ЯКЩО ТИ ПОКЛОНИШСЯ МЕНІ»
date:  26/02/2025
---

Прагнення сатани узурпувати Божий престол також розкривається в Матв. 4 і Луки 4. У разючій зустрічі між Ісусом і спокусником ми можемо простежити природу конфлікту. Тут ми бачимо реальність великої боротьби між Христом і сатаною, розкритої категорично і яскраво.

`Прочитайте Матв. 4:1–11. Як тут розкривається реальність великої боротьби між Христом і сатаною?`

Дух «повів Ісуса в пустелю» з чіткою метою, щоб «диявол Його випробовував» (Матв. 4:1). І до цієї зустрічі Ісус постив 40 днів. Отже, коли прийшов диявол, він спокушував Христа перетворити каміння на хліб, беручи до уваги, що Він зголоднів. Проте Ісус протистояв цій спокусі словами зі Святого Письма, і підступ сатани не мав успіху.

Потім, намагаючись змусити Христа діяти зухвало, диявол спокушав Його кинутися з вершини храму. Сатана спотворив Святе Письмо, заявляючи, що, якби Ісус справді був Божим Сином, ангели оберігали б Його. Правильно процитувавши Святе Письмо, Ісус знову протистояв спокусі.

Третя спокуса чітко показує, чого диявол намагається досягти. Він хоче, щоб Ісус поклонився йому. Сатана намагається узурпувати поклоніння, яке належить лише Богові. І для цього він показав Ісусові «всі царства світу та їхню славу», а потім сказав: «Усе це дам Тобі, якщо, упавши ниць, поклонишся мені» (Матв. 4:8, 9). У Луки 4:6 диявол стверджує: «Я дам Тобі всю оцю владу та їхню славу, бо мені це передано, і я, кому тільки хочу, тому й даю її». Знову Христос протистояв спокусі за допомогою Святого Письма, і знову сатана зазнав поразки.

В усіх трьох випадках Ісус використовував Святе Письмо, щоб захиститися від нападів ворога.

`Послання до ефесян 6:12 нагадує нам, що «наша боротьба не з тілом і кров’ю, але з началами, з владами, зі світовими правителями темряви цього віку, з піднебесними духами злоби». Хоч ми не повинні жити в страху, чому ми маємо завжди пам’ятати про реальність боротьби, яка точиться навколо нас?`