---
title:  Природа вселенського конфлікту
date:  27/02/2025
---

Деякі уривки Біблії розповідають про вселенський конфлікт між Богом і сатаною. Та як взагалі можливий такий конфлікт? Як хтось міг протистояти всемогутньому Богові? Якби вселенський конфлікт відбувався з погляду прояву сили, він би закінчився ще до того, як розпочався. Отже, він мав стосуватися іншого. Справді, Святе Письмо показує, що конфлікт є суперечкою щодо Божого характеру, адже Люцифер висунув наклепницькі звинувачення проти Бога, що Він не зовсім добрий, люблячий і справедливий. Такі звинувачення не можна розвіяти владою чи грубою силою, а лише порівнянням двох характерів тих, хто конкурує.

«У Своєму ставленні до гріха Бог міг спиратися тільки на праведність та істину. Сатана, зі свого боку, використовував те, до чого не міг вдатися Бог, – лестощі й обман. Він намагався перекрутити Боже Слово й у фальшивому світлі представити перед ангелами Божий План правління, заявляючи, що несправедливий Бог підкоряє Своїм законам i постановам небожителів, що, вимагаючи підкорення i послуху від усього Свого творіння, Він прагне тільки до самозвеличення. Тому перед небожителями, а також перед іншими світами необхідно було показати справедливість Божого правління i досконалість Його Закону. Сатана вдавав, що й сам прагне до того, щоб сприяти добру Всесвіту. Усі повинні були зрозуміти справжній характер узурпатора, його наміри, а для того, щоб він викрив себе власними беззаконнями, потрібний був час» (Е. Уайт. Велика боротьба. С. 498).

Прочитайте Івана 8:44, 45 у світлі Об’явл. 12:7–9. Що ці уривки розповідають про характер диявола та його стратегію?

План диявола від самого початку полягав у тому, щоб змусити творіння повірити, що Бог насправді не був справедливим і люблячим і що Його Закон був суворим і шкідливим для них. Не дивно, що Ісус називає диявола «неправдомовцем і батьком неправди» (Івана 8:44). А Христос прийшов, щоб «свідчити про істину» (Івана 18:37) і безпосередньо протидіяти обману та наклепу сатани, перемагаючи та знищуючи діла диявола і його силу (див. 1 Івана 3:8; Євр. 2:14).

Об’явл. 12:9, 10 визначає сатану як (1) «давнього змія», (2) як того, хто на Небесному суді звинувачує Божий народ, і (3) як дракона, який обманює світ. Грецьке слово, перекладене як диявол (діа́волос), означає «наклепник», і це свідчить, що природа конфлікту пов’язана з хибними переконаннями про характер Бога.