---
title:  Походження боротьби на землі
date:  24/02/2025
---

Паралельно із запитанням у притчі – чому на полі росте кукіль, якщо господар посіяв тільки добре насіння, – постає інше запитання: якщо Бог створив світ досконалим, то як тут виникло зло?

Прочитайте Бут. 1:31. Що Божі слова свідчать про стан творіння, коли Бог завершив Свою працю, і чому ця відповідь важлива?

Згідно з Бут. 1:31, коли Бог завершив створення світу, усе було «дуже добре». У розділі 1 книги Буття немає жодного натяку на зло на створеній планеті. Як же воно виникло?

Прочитайте Бут. 3:1–7. Що тут сказано про те, як зло прийшло на Землю? Як цей уривок проливає світло на природу вселенського конфлікту? (Див. також Об’явл. 12:7–9.)

У цій розповіді ми бачимо обман змія про характер Бога. Автор неправди, дракон, давній змій – це диявол і сатана. Змій спочатку запитує, щоб поставити під сумнів Божий наказ, спотворюючи Господнє повеління. Тоді змій прямо кидає виклик, говорячи Єві: «Ви не помрете!» (Бут. 3:4).

Хтось – або змій, або Бог – сказав неправду Єві, яка мала вибрати, повірити Божим словам, чи тому, у чому запевняв її змій.

Природа цього конфлікту полягає насамперед у тому, кому більше довіряти і в що вірити. Ваше ставлення до певної людини, ваша довіра до неї глибоко впливають на те, чи будете ви любити її і прислухатися до її слів.

Прочитайте Бут. 3:15. Заява Бога змієві про те, що насіння жінки, тобто Месія, розчавить його голову, часто ідентифікується як перше Євангеліє (або протоєвангеліє) у Святому Письмі. Як це підсилює реальність конфлікту і водночас дає нам надію?