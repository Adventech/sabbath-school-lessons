---
title:  Любов та існування зла
date:  13/02/2025
---

Бог дарував створінням свободу вибору, тому що вона необхідна для любові; неправильне використання цієї свободи вибору є причиною існування зла. Проте все одно залишається багато запитань. Бог допускає зло (на певний час), хоч воно суперечить Його природі, адже якби не було можливості існування зла, то не було б і справжньої любові. А передчасне знищення зла зруйнувало б довіру, необхідну для любові.

«Утративши правильне уявлення про Бога, Земля поринула в духовний морок. Щоб розвіяти темряву й знову навернути світ до Бога, необхідно було подолати оманливу силу сатани. Цього не можна було досягнути силою. Застосування сили суперечить принципам Божого правління. Він бажає лише служіння любові, а до любові не можна примусити; її не здобувають силою чи авторитетом. Любов можна викликати тільки любов’ю. Знати Бога – означає любити Його. Тому необхідно було показати характер Божий, протилежний характеру сатани» (Е. Уайт. Бажання віків. С. 22).

Без свободи вибору не існує справжньої любові, і якщо Бог є любов, то здається очевидним, що Творець насправді не може заперечувати свободу, необхідну для існування любові. Можна також припустити: якби ми знали кінець від початку, як це знає Бог, ми б не хотіли, щоб Він позбавив нас свободи. Адже хто захоче жити у Всесвіті без любові?

`Прочитайте Римл. 8:18 та Об’явл. 21:3, 4. Як ці тексти допомагають нам переконатися в Божій доброті, незважаючи на все зло в нашому світі?`

Навіть коли ми не можемо бачити крізь темряву, Бог бачить кінець від початку. Він також бачить вічне блаженство, обіцяне всім, хто довіриться Ісусові. Згідно з Римл. 8:18, «страждання теперішнього часу нічого не варті порівняно з майбутньою славою, яка має з’явитися нам». Чи віримо ми в цю дивовижну обітницю?

Яка дивовижна Божа любов! Знаючи, що нестерпно страждатиме, Ісус все одно погодився на хресну смерть, постраждавши за вибір, який зробили перші люди. Творець знав, що ціною порушення Його волі буде смерть Його дорогого Сина, але Він все одно дав нам цю свободу вибору, бо бажав покори з почуття любові, а не через страх чи примус.

`Як роздуми про те, що Бог дарував нам свободу вибору, допомагають захистити нас від думки, що все в житті відбувається з Божої волі?`