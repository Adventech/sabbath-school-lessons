---
title:  Коментарі для Вчителів
date:   14/02/2025
---

### Частина I: Огляд

**Основний текст**: Об’явл. 21:4.

**Тема дослідження**: Йова 38; 42:3; Римл. 8:18.

**Вступ**. Намагаючись зрозуміти існування зла в цьому світі, ми повинні визнати свої обмеження та з надією підходити до остаточного розв’язання цієї проблеми.

**Теми уроку**. Урок цього тижня наголошує на трьох основних ідеях.

1. **Біблія містить відкриті запитання щодо проблеми існування зла**. У хвилини страждань важко поєднати Божу любов і величезну доброту з існуванням зла. У Святому Письмі ми ідентифікуємо героїв, які піднімають питання про те, як довго триватимуть страждання, і їхні запитання відкривають очікування щодо Божественних діянь. Так само в наших стражданнях і труднощах ми сподіваємося, що Бог переможе зло.
2. **Наші пояснення щодо проблеми існування зла обмежені**. Проблема існування зла та страждань є викликом для людства. Йов поставив Богові кілька запитань, почуваючись безсилим розв’язати проблему існування зла. Однак, замість того щоб давати відповіді, Бог ставить нові запитання. Йов визнає свої обмеження у правильному зрозумінні реальності зла.
3. **Писання заохочують підходити до проблеми зла з надією**. Ми повинні навчитися жити із запитаннями про проблему існування зла без відповіді. Гріх – це зло, і неможливо повністю пояснити його існування в нашому світі. Божа любов допомагає нам підходити до проблеми з надією.

**Застосування**. Коли ми маємо справу зі складною проблемою існування зла і страждань, нам потрібно визнати, наскільки ми обмежені в розумінні багатьох речей, які відбуваються з нами та навколо нас, як це було з Йовом. Але як заохотити нас підходити з надією до проблеми існування зла?

### Частина II: Коментар

**1. Біблія містить відкриті запитання щодо проблеми існування зла.**

У Святому Письмі є кілька випадків, коли запитання «Доки?» підноситься до Бога щодо злих учинків і страждань у світі й у житті того, хто запитує. Це запитання з’являється в Псал. 13:1, 2, оскільки псалмист щодня тужить своїм серцем, бо його вороги величаються над ним. «Доки, Господи, Ти зовсім не звертатимеш на мене уваги? Доки відвертатимеш Своє обличчя від мене? Доки буду нагромаджувати журбу в моїй душі й щодня тужити своїм серцем? Доки мій ворог буде величатися наді мною?».

Так само в Псал. 94:3 псалмист стурбований тим, що здається несправедливим тріумфом нечестивих. «До яких пір нечестиві, Господи, – до яких пір нечестиві будуть торжествувати?» До того ж у вступі до книги Аввакума 1:2–4 до Бога лунає запитання «Доки?». Аввакум запитує: «Доки, Господи, благатиму, щоб Ти вислухав? Доки волатиму до Тебе про насильство, від якого Ти не рятуєш?! Навіщо Ти допускаєш, щоб я побачив беззаконня і дивився на муку? На моїх очах звершується грабіж і насильство, посилюється ворожнеча і сварка. Тому й закон втрачає силу, і не провадиться належне судочинство, – нечестивий звідусіль насідає на праведного, через що перекручується усяке право».

Парадоксально, але хоч пророк Єремія упевнений у Божій праведності, він дивується з Божественних судів. «Ти, Господи, будеш правий, якби я захотів сперечатись з Тобою! Проте я все ж хотів би поговорити з Тобою відносно справедливості. Чому нечестивим у житті щастить і віроломні почувають себе в безпеці?» (Єрем. 12:1). Він використовує слова «до яких пір?», щоб запитати Бога: «До яких пір земля перебуватиме в жалобі і в’янутиме польова трава? Адже через злочини тих, котрі на ній живуть, будуть гинути тварини й птахи» (вірш 4).

У книзі Об’явлення відкриття п’ятої печатки розкриває символічний образ людей, «вбитих за Боже Слово і за свідчення, яке вони мали» (Об’явл. 6:9). Вони перебувають «під престолом» і голосно кричать до Бога, використовуючи запитання «доки?»: «Доки, Святий і Праведний Владико, не судиш і не мстиш за нашу кров мешканцям Землі?» (Об’явл. 6:10).

Загалом ці запитання, які починаються словами «доки?» чи «до яких пір?», вказують на збентеження перед обличчям проб леми існування зла та передають глибоке бажання Божественної справедливості. У Псал. 10:1, 2 не вжито запитання «доки?», але лунає те саме збентеження й сильне очікування Божественної дії у запитанні до Бога: «Господи, чому Ти стоїш здалека, чому ховаєшся в час недолі? У своїй зарозумілості нечестивий переслідує бідного, – вони заплутаються в інтригах, які придумали».

**2. Наші пояснення щодо проблеми існування зла обмежені.**

Біблійною книгою, що сповнена тривоги внаслідок існування зла, є книга Йова. У Йова 30:26, 27, 31 міститься загальний опис того, як Йов почувається в глибокій скорботі. «Тому я очікував добра, та прийшло зло; сподівався світла, а настала темрява. У мене всередині все кипить і не заспокоюється, – кожен день приносить мені лише нещастя» (вірші 26, 27). До того ж він використовує метафоричну мову музичних інструментів, щоб описати свої негативні почуття. «Моя арфа постійно голосить, а моя сопілка видає лише звуки ридання» (вірш 31).

Хоч можна було очікувати, що Бог, з’явившись наприкінці книги, нарешті запропонує пояснення, необхідні для завершення оповіді, у нас залишається більше запитань. Замість того щоб дати відповіді, Бог ставить Йову кілька запитань (див. Йова 38, 39). Господь запитує його про таємниці творіння, показуючи, наскільки незначними є розуміння та сила Йова порівняно із силою Творця. Коли Йов усвідомлює цей різкий контраст і смиренно визнає своє обмежене розуміння життя та створеного світу, він бачить себе як «той, хто може затьмарити Твої задуми своїм віданням», бо, як він наголошує, «я раніше говорив усе те тому, що не розумів пречудових, неосяжних для мене речей, – про те, чого я не знаю» (Йова 42:3).

Коли ми маємо справу зі складними запитаннями про зло та страждання, нам потрібно визнати, наскільки ми обмежені, щоб зрозуміти та пояснити те, що відбувається з нами й навколо нас. Парадоксально, але ми повинні жити з багатьма запитаннями без відповідей і водночас робити все можливе, як обмежені людські істоти, щоб зрозуміти й пояснити те, що відкрив нам Бог. Одним зі способів хоч би частково зрозуміти й пояснити причини реальності зла і страждань є дослідження ідеї свободи волі. Свобода волі є дорогоцінним даром від Бога для Його розумних створінь, але, на жаль, цим даром зловживали в ідеальному світі, створеному Богом.

Як зазначає Еллен Уайт, «Адам був вільною моральною особистістю, але він зловживав своєю свободою. Через непокору він втратив невинність. З власної волі він став грішником, відокремившись від милості Бога» (Рукопис 132. Листи та рукописи. Т. 17 (1902). С. 1). В іншому місці вона стверджує, що «безмежна мудрість показує людині різницю між правильним і неправильним, між гріхом і святістю; але Боже правління – це правління свободи вибору, і немає жодного бунту чи покори, які не були би виявом свободи вибору» (Рукопис 79. Листи та рукописи. Т. 11 (1896). С. 1, 5054).

Отже, зловживання свободою волі перетворює досконалий світ, який створив Бог, на світ зла, гріха, страждань і смерті. Хоч ідея неправильного використання свободи вибору не пояснює всього, що стосується проблеми існування зла та страждань, вона є важливою частиною обмеженого розуміння та пояснення, яке ми можемо сформулювати щодо цієї проблеми, принаймні згідно з тим, що Бог відкрив нам.

**3. Писання заохочують нас підходити до проблеми зла з надією.**

Важливо підкреслити, що Біблія містить відкриті запитання про проблему існування зла. Наші пояснення щодо проблеми існування зла обмежені, проте ми знаємо, що зло не можна виправдовувати. Еллен Уайт пропонує стислий виклад цього аргументу: «Неможливо логічно пояснити виникнення гріха та причини його існування. Однак досліджуючи як походження, так і остаточне знищення гріха, можна отримати нове уявлення про справедливість і милосердя, котрі Бог виявляє у Своєму ставленні до гріха. Те, що Бог не несе відповідальності за появу гріха, чітко з’ясовується в Писанні. Він нікого не позбавляв Своєї Божественної милості, і не було жодної помилки в системі Його правління, що могла б викликати непокору і повстання. Гріх – це непрошений гість, присутність якого нічим не може бути виправдана. Це нез’ясована таємниця; і виправдовувати гріх означає захищати його. Якби можна було знайти причину або пояснити його існування, то він перестав би бути гріхом. Єдино правильне визначення гріха дане Словом Божим: “Гріх – це беззаконня” (1 Івана 3:4). Тут виявляється дія принципу, який суперечить великому Закону любові, що є підвалиною Божественного правління» (Велика боротьба. С. 492). Отже, обговорюючи проблему існування зла, ми маємо звертати увагу на люблячий характер Бога, а не на саме зло. На підставі Його люблячого характеру ми можемо з надією підійти до важкої проблеми існування зла, однак не для того, щоб виправдати зло, а щоб зосередитися на чомусь більшому – на майбутній славі (див. Римл. 8:18) Бога, Який «обітре кожну сльозу з їхніх очей» (Об’явл. 21:4) .

### Частина III: Застосування Обговоріть з класом такі запитання:

1. Чи стикалися ви коли-небудь з глибоким горем і стражданням, відчуваючи, що Бог не чує вас, коли кликали до Нього? Якщо так, то як досвід Йова може допомогти вам довіряти Богові, незважаючи на явну перемогу зла?
2. Як у важкі часи ви можете перейти від проблеми існування зла до страждання з надією?
3. Як ви можете вести діалог про проблему існування зла так, щоб це могло бути корисним для молодшого покоління в церкві?
4. Яку пораду чи пояснення ви б дали людині, яка опинилася в надзвичайно складних обставинах?

` `