---
title:  «ДОКИ, ГОСПОДИ?»
date:  09/02/2025
---

Проблема існування зла неодноразово порушується не лише в сучасному світі, а й у Святому Письмі.

Прочитайте Йова 30:26; Єрем. 12:1; 13:22; Мал. 2:17 і Псал. 10:1. Як ці тексти висувають проблему існування зла на перший план людського досвіду?

Ці тексти ставлять запитання, які актуальні й сьогодні. Чому здається, що нечестиві процвітають, а ті, хто чинить зло, досить часто отримують від цього користь? Чому праведники так сильно страждають? Де Бог, коли трапляється зло? Чому іноді Господь здається далеким від нас, ніби ховається в час недолі?

Що б ми не говорили про проблему існування зла загалом, ми повинні бути впевнені, що не применшуємо зло. Ми не повинні намагатися розв’язати проблему, применшуючи кількість зла у світі. Зло жахливе й огидне, і Бог ненавидить його навіть більше, ніж ми. Отже, ми можемо приєднатися до благання, яке звучить у Святому Письмі у відповідь на зло і несправедливість у світі: «Доки, Господи?» (Псал. 13:2).

Прочитайте Матв. 27:46. Як ви розумієте ці слова Ісуса?

На хресті Ісус Сам поставив запитання: «Боже Мій, Боже Мій, чому Ти Мене покинув?» (Матв. 27:46). Тут ми бачимо, що зло торкається Христа – Самого Бога. Це дивовижна істина, яка яскраво висвітлена в стражданнях і смерті Христа на хресті, де на Його плечі лягло все зло світу.

Проте навіть тут є надія. Подвиг Ісуса на хресті допоміг здобути перемогу над джерелом зла, сатаною, і зрештою Христос повністю знищить зло. Ісус процитував ці слова з Псал. 22:2, але закінчується цей псалом тріумфально.

На хресті Ісус мав надію, яку тоді Він не міг бачити. Як ми можемо отримати надію з Його досвіду, коли, здавалося б, не бачимо світла попереду?