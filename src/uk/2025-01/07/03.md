---
title:  Ми багато чого не знаємо
date:  10/02/2025
---

Кінець історії настане разом з остаточною перемогою любові над злом. Проте ще залишається багато запитань, які непокоять людей. Як ми можемо думати й говорити про проблему існування зла так, щоб це приносило користь?

Прочитайте Йова 38:1–12. Як Божа відповідь Йову проливає світло на проблему існування зла? Що ми знаємо і не знаємо про те, що може відбуватися за лаштунками?

Йов багато постраждав і поставив багато запитань про те, чому так багато зла і страждань його спіткало. Він просив аудієнції з Богом, щоб знайти відповіді на свої запитання, не знаючи, що значно більше відбувалося за лаштунками, у Небесному суді (див. Йова 1, 2).

Божа відповідь Йову вражає. «Після цього Господь відізвався до Йова з-посеред бурі й промовив: Хто то такий затьмарює Мої задуми нерозважливими словами?» (Йова 38:1, 2). І Бог додає у Йова 38:4: «Де ти був, коли Я закладав основи землі? Скажи, якщо знаєш!»

Прочитайте Йова 42:3. Як реакція Йова висвітлює те, що ми повинні знати про власне становище?

Своїми відповідями Бог дав зрозуміти, що Йов багато чого не знав і не розумів. Як і Йов, ми також повинні смиренно визнавати, що у світі відбувається багато чого, що сховане за лаштунками і про що ми нічого не знаємо. Той факт, що ми не знаємо відповідей на наші запитання, не означає, що одного дня все не з’ясується. А доти нам потрібно довіряти Божій доброті, яка відкривається нам у житті.

Подумайте про те, як мало ми знаємо. Чому ж тоді ми повинні вміти чекати і вчитися жити із запитаннями без відповіді про найскладніші теми – зло та страждання?