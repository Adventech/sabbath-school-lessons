---
title:  Захист свободи вибору
date:  12/02/2025
---

Незважаючи на те, що ми не розуміємо до кінця шляхів і думок Бога, Святе Письмо відкриває, як розв’язати проблему існування зла. Один зі способів – захист свободи вибору.

Існування зла – наслідок неправильного використання свободи вибору. Отже, Бог не винен в існуванні зла, тому що воно є результатом того, що людина, Боже творіння, неправильно використовує свободу вибору, яку подарував Господь. Але чому Бог дав таку свободу вибору? К. С. Льюїс одного разу написав, що «свобода вибору, хоч і робить зло можливим, також є єдиною, яка робить можливими любов, добро й радість. Навряд чи варто було б створювати світ роботів – істот, які працювали б як машини. Щастя, яке Бог задумав для людей, – це щастя вільного, добровільного єднання з Ним та одне з одним… А для цього вони повинні бути вільними» (Просто християнство. Нью-Йорк: MacMillan, 1960. С. 52).

`Прочитайте Бут. 2:16, 17. Як ці вірші демонструють моральну свободу обирати, надану Адамові та Єві?`

Навіщо давати їм повеління, якщо вони не мали свободи вибору від самого початку? Адам і Єва з’їли заборонений плід, і відтоді наша планета наповнилася злом. У Бут. 4, наступному розділі після оповіді про гріхопадіння, жахливі наслідки гріха проявилися у вбивстві Авеля, яке вчинив його брат. Розповідь про гріхопадіння показує, як неправильне використання свободи вибору принесло гріх і зло в історію нашої планети.

У Святому Письмі ми бачимо реальність свободи морального вибору (див. Втор. 7:12, 13; І. Нав. 24:14, 15; Псал. 81:11–14 та Ісаї 66:4). Кожного дня нашого життя ми використовуємо свободу вибору, яку дав наш Творець. Без свободи вибору ми б не відрізнялися одне від одного. Ми були би більше схожі на безглуздих роботів.

`Корпорація Sony створила робота-собаку, якого назвали Aibo. Виглядає він, як справжній пес, але не хворіє, не має бліх, не кусається, не потребує уколів і не линяє. Ви б обміняли свого пса з плоті та крові на Aibo? Якщо ні, то як ваш вибір допомагає вам краще зрозуміти, чому Бог створив нас зі свободою вибору, незважаючи на ризики?`