---
title:  Даром отримали – даром давайте
date:  09/01/2025
---

Як раб ніколи не зміг би повернути борг своєму цареві, так і ми ніколи не зможемо відплатити Богові. Ми ніколи не зможемо заслужити Божу любов. «Бог виявляє Свою любов до нас тим, що Христос за нас помер, коли ми були ще грішниками» (Римл. 5:8). Яка дивовижна любов! Як сказано в 1 Івана 3:1: «Подивіться, яку любов дав нам Отець, щоб ми звалися Божими дітьми!».

Однак ми можемо й повинні віддзеркалювати Божу любов до інших настільки, наскільки це можливо (див. 2 Кор. 3:18). Якщо ми отримали таку велику милість і прощення, то наскільки більше ми повинні виявляти милосердя та прощати іншим? Пригадайте, що раб втратив милість і прощення свого пана, оскільки не зміг виявити милосердя до свого друга. Якщо ми справді любимо Бога, то обов’язково відобразимо Його любов, виявляючи її до інших.

Прочитайте Івана 15:12; 1 Івана 3:16 та 4:7–12. Що ці уривки говорять про зв’язок між любов’ю Бога, нашою любов’ю до Бога й до інших?

Ісус сказав Своїм учням: «Ви – друзі Мої, якщо чините те, що Я заповідаю вам» (Івана 15:14). І що заповів їм Христос? Він повелів їм (і нам) любити інших так само, як Він любив їх. Тут і в інших уривках Господь заповідає нам любити Бога й одне одного.

Ми повинні визнати, що нам прощено нескінченний борг, який ми ніколи не зможемо повернути, борг, сплачений на хресті за нас. Отже, ми повинні любити і прославляти Бога, виявляти любов і благодать до інших. Як навчає Христос у Євангелії від Луки: той, кому багато прощено, багато любить, а «кому мало прощається, той мало любить» (7:47). А хто з нас не усвідомлює, скільки нам прощено?

Якщо любов до Бога означає, що ми любимо інших, то ми повинні невідкладно ділитися посланням Божої любові як словом, так і ділом. Ми маємо допомагати людям у їхньому повсякденному житті тут і зараз, а також прагнути бути провідниками Божої любові та вказувати ближнім на Того, Хто пропонує їм обітницю вічного життя на Новому Небі й Новій Землі. Вони будуть не такими, як наш світ, спотворений і спустошений гріхом і смертю, сумними плодами відкидання Божої любові.

Які конкретні кроки ви можете зробити, щоб виявити любов до Бога? Що ви можете здійснити сьогодні та в найближчі дні, щоб проявити до людей Божу любов і запросити їх насолоджуватися обітницею вічного життя?