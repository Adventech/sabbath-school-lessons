---
title:  Умовні взаємини
date:  07/01/2025
---

Бог кличе й запрошує кожну людину будувати близькі, сповнені любові взаємини з Ним (див. Матв. 22:1–14). Щоб правильно відповісти на цей заклик, потрібно виконувати Божу заповідь любити Господа та ближніх (див. Матв. 22:37–39). Якщо людина вирішить добровільно прийняти Господню любов, вона буде користуватися перевагами цих взаємин з Богом.

`Прочитайте Осії 9:15; Єрем. 16:5; Римл. 11:22 і Юди 1:21. Що говорять ці тексти про відкинення переваг Божої любові?`

Ці й інші тексти свідчать, що насолода перевагами сповнених любові взаємин з Богом пов’язана з реакцією людини на Його любов. Однак ми не повинні припускатися помилки, вважаючи, що Господь насправді перестає когось любити. Божа любов вічна. Важливо пам’ятати, що далі в тій самій книзі Бог говорить про Свій народ: «Добровільно любитиму їх» (Осії 14:5, переклад І. Огієнка). Хоч Божа любов вічна й безумовна, усе ж таки благословення залежить від того, як ми відповідаємо на Його любов, і це має вирішальне значення для того, щоб ці взаємини тривали.

«Хто має Мої заповіді та виконує їх, той Мене любить. А хто Мене любить, того любитиме і Мій Отець, і Я любитиму його, і з’явлюся йому Сам» (Івана 14:21). Так само Ісус проголошує Своїм учням: «Сам Отець любить вас, – адже ви Мене полюбили й повірили, що Я вийшов від Бога» (Івана 16:27).

Ці й інші тексти навчають, що збереження переваг спасенних взаємин з Богом залежить від того, чи приймемо ми Божу любов (яка також передбачає готовність бути провідниками цієї любові). Це не означає, що Бог коли-небудь перестане любити. Навпаки, як ми не можемо змусити сонце перестати світити, але можемо сховатися від сонячних променів, так не в змозі зробити нічого, щоб зупинити вічну Божу любов. Проте ми можемо остаточно зруйнувати взаємини з Господом і в такий спосіб позбавити себе всіх переваг, зокрема обітниці про вічне життя.

`Як люди можуть побачити й відчути реальність Божої любові, незалежно від того, чи відповідають на неї? Наприклад, як світ природи, навіть після гріхопадіння, свідчить про Божу любов?`