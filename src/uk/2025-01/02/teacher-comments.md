---
title:  Коментарі для Вчителів
date:   10/01/2025
---

### Частина I: Огляд

**Основний текст**: Івана 14:23.

**Тема дослідження**: Втор. 7:9; Псал. 145:9; Єзек. 33:11; Матв. 18:23-25; 2 Петра 3:9; Юди 1:21.

**Вступ**. Божа любов є глибоко взаємною. Наші близькі стосунки з Богом не можуть існувати без людської взаємності у відповідь на Його любов і милосердя.

**Теми уроків**. Урок цього тижня зосереджений на трьох ключових ідеях.

1. **Божа любов безумовна.** Бог любить усіх і бажає встановити близькі взаємини. Прояв Його любові не залежить від людських учинків і не обмежується певним типом людей. Він бачить цінність у кожній людині та вважає її об’єктом Своїх милосердних благословень.
2. **Божа любов має намір ініціювати умовні взаємини.** Божа любов і милосердя універсальні й безумовні, але Господь бажає мати конкретні та близькі стосунки з людьми, що передбачають умовність. Тобто Господь очікує відповіді на любов, яку вони отримують від Нього, тобто добровільної любові у формі покори й вірності.
3. **Божа любов має бути відображена в людських стосунках.** Господь прагне взаємної любові; продовження близьких взаємин передбачає відповідну реакцію людини. Відповідь людини на Божу любов, що підтримує завіт, включає дотримання Божих Заповідей і любов одне до одного.

**Застосування**. Бог бажає мати з людьми взаємини, сповнені любові, але вони вимагають щирої відповіді й послуху з нашого боку. Попросіть своїх учнів поміркувати над тим, що ставить під загрозу їхні взаємини любові з Богом (і з ближніми).

### Частина II: Коментар

**1. Божа любов безумовна.**

Тексти Псал. 145:8, 9 підкреслюють дивовижну та всеосяжну реальність Божої любові: «Милосердний і співчутливий Господь, довготерпеливий і сповнений любові. Господь добрий до всіх, – Його милосердя помітне на всіх Його вчинках». Ідея любові в цьому уривку виражена словами милості, співчуття, терпіння, милосердя й доброти. Цей список перегукується з одкровенням Божої слави та характеру у Вих. 34:6. У Псал. 145:8 єврейський термін хесед, який також міститься у Вих. 34:6, перекладається як «милість», «милосердя», «любов». Він передає поняття відданості, вірності, доброти й милості (Людвіг Келер та ін. Лексикон івриту та арамейської мови Старого Завіту. Leiden: Brill, 1994–2000. С. 336, 337) і належить до семантичної сфери (відданої/вірної) любові (Джеймс Свонсон. Словник біблійних мов із семантичними сферами: іврит [Старий Завіт]. Оук-Харбор: Logos Research Systems, Inc., 1997).

Всеосяжна реальність Божої любові підкреслюється в Псал. 145:9, де написано, що «Господь добрий до всіх». Універсальність Божественної доброти в цьому біблійному тексті прямо вказує на те, що Божа любов безумовна, тобто не залежить від учинків або реакції людини. У Псал. 145 універсальна мова використовується у вірші 12 для опису «усіх людей», які мають почути про чудові діяння Бога. До того ж вірш 15 зображує «очі всіх», які дивляться з надією на Господа й отримують від Нього «своєчасно… поживу». Вірш 16 говорить: «Розтуляєш Свою руку і насичуєш за потребою все живе». Псалом завершується загальним запрошенням, згідно з яким «усяке тіло благословляє Його святе Ім’я повік-віків» (вірш 21). Ця універсальна мова підкреслює всеосяжну реальність Божої любові та її безумовну природу, оскільки всі створіння є об’єктами Його милосердних благословень.

Ця картина безумовної Божої любові узгоджується з ідеєю, що Господь «не має задоволення у смерті беззаконника, а прагне лише того, щоб він залишив свою злочинну дорогу, й залишався живим» (Єзек. 33:11). Ця сама концепція підтверджується в 2 Петра 3:9, де вказується, що Бог не бажає, «аби хтось загинув, а щоб усі прийшли до каяття». Як говорить апостол у 1 Тим. 2:4, Господь «бажає, щоб усі люди спаслися».

**2. Божа любов має намір ініціювати умовні взаємини.**

Хоч у Псал. 145 наголошується на всеосяжній і безумовній реальності Божої любові, цей псалом розрізняє вірних (вірші 10, 11) і нечестивих (вірш 20) людей. До того ж у цьому розділі висвітлюються конкретні й умовні взаємини Бога з тими, хто шукає Його та служить Йому. «Господь близький до всіх, котрі волають до Нього, – до тих, котрі від щирого серця благають Його. Він виконує бажання всіх, котрі Його шанують, вислуховує їхні благання і спасає їх» (вірші 18, 19, курсив додано). Цікаво, що у Псал. 145:20 ключовою відмінністю між вірними й нечестивими є те, що перша група любить Господа: «Господь охороняє тих, котрі Його люблять». Ця відмінність свідчить: Божа доброзичливість є універсальною і безумовною, і Він бажає мати люблячі взаємини з людьми, а ці взаємини передбачають умовність; тобто вони не можуть бути встановлені без сповненої любові відповіді людини на любов Бога. Звичайно, Божа милосердна любов є безумовною та всеосяжною. Проте взаємини любові з Господом умовні, оскільки вони не можуть існувати, якщо люди не відповідають любов’ю на любов, яку вони отримали від Бога. Інакше кажучи, щирі стосунки любові передбачають певний рівень взаємності.

Ця ідея взаємності у стосунках справжньої любові має вирішальне значення для розуміння взаємин завіту Бога з Його народом. Насамперед цей завіт ґрунтується на безумовній Божій любові. Як написано у Втор. 7:6–8 щодо Ізраїлю: «Тебе обрав Господь, твій Бог, з-поміж усіх народів, що на землі, аби ти був Його особливим народом. Господь уподобав вас і обрав вас не тому, що ви численніші від усіх народів, – Господь з любові до вас, а також тому, що Він дотримується клятви, якою присягнув вашим батькам». Однак, незважаючи на те, що Божа любов не ґрунтується на вчинках Ізраїлю, взаємини завіту між Богом та Ізраїлем вимагають певного рівня взаємності як відповіді на Божу любов. Бог, звичайно, дотримується Свого завіту з вірністю й милосердям. Адекватна відповідь людей – любити Бога і виконувати Його Заповіді. Як підкреслює Втор. 7:9, Бог є «вірним» і «до тисячного покоління зберігає Заповіт і виявляє милосердя до тих, хто Його любить і дотримується Його Заповідей».

**3. Божа любов має бути відображена в людських стосунках.**

Якщо взаємини з нашим люблячим Богом (а не сама Божа любов, яка вічна – Єрем. 31:3) умовні, їх можна зруйнувати. Наприклад, в Осії 9:15 підкреслюється, що через злі вчинки Ізраїлю їхні сповнені любові стосунки з Богом більше не існують. Подібна думка міститься в Єрем. 16:5. У Римл. 11:22 наголошується на тому, що продовження взаємин з Богом, сповнених любові, залежить від людей, які повинні «залишатися в милості». Саме тому текст Юди 1:21 закликає віруючих зберігати себе «в Божій любові». Взаємини з Богом передбачають дотримання Його Заповідей (див. Івана 14:21) і любов одне до одного (див. 1 Івана 4:7). Це відповідь людини на любов Бога, Який полюбив нас першим (див. 1 Івана 4:19; пор. з 1 Івана 4:7).

Притча про немилосердного боржника в Матв. 18:23–35 указує на те, що сповнені любові взаємини Бога з нами можуть бути зруйновані, якщо Його любов, яку Він перший запропонував нам, не відображається в наших стосунках з іншими. Притча порівнює милосердний учинок господаря щодо його слуги з відсутністю милосердя та прощення цього самого слуги щодо його приятеля. Ісус навчає, що Боже любляче прощення, яке стоїть на першому місці, залежить від нашого милостивого ставлення до інших. Інакше кажучи, взаємини з Богом мають бути певною мірою відображені в людських стосунках (див. Івана 15:12; 1 Івана 3:16; Івана 4:7–12). Інакше наші сповнені любові взаємини з Господом будуть зруйновані. Це не слід сприймати як холодну умовність з боку Бога, а як серйозну нестачу розуміння глибини Божого люблячого милосердя з боку людей. Як зазначено в Луки 7:47, відчуття того, наскільки багато нам було прощено, має відображатися в наших учинках любові. Отже, не виявляючи любові до інших, ми не розуміємо й недостатньо оцінюємо глибину Божої любові до нас.

### Частина III: Застосування

Бог безумовно любить кожну людину. Коли ми приймаємо Божу любов і відповідаємо на неї, будуючи сповнені любові взаємини з Ним, у нас виникає бажання будувати стосунки з ближніми. Бог не тільки дарує Свою любов Своїм створінням, а також дає можливість їм відповідати (позитивно чи негативно) на Його любов і виявляти її до інших. На основі цієї ідеї обговоріть такі запитання:

1. Як ми можемо безумовно виявляти свою любов і повагу до кожної людини, незалежно від соціального становища, індивідуальних особливостей чи особистих досягнень?
2. Пригадайте історію, яка є прикладом різниці між безумовною любов’ю та умовними стосунками, сповненими любові. Як цей приклад ілюструє поняття безумовності й умовності в нашому поясненні Божої любові та Його взаємин з нами?
3. Наші взаємини з Богом спонукають нас бажати й отримувати задоволення від здійснення добрих учинків для ближніх, що контрастує з байдужістю до потреб інших людей. Як наші стосунки з Господом змінюють наше ставлення до родини, співпрацівників і сусідів?
4. Наскільки можливо виявляти безумовну любов до того, хто не хоче вступати з нами в стосунки, сповнені любові й поваги? Чи вважаєте ви, що безперервна безумовна любов може вплинути на цю людину, щоб вона змінила свою думку? Поясніть.
5. Що ми можемо зробити, щоб виявляти безумовну любов, повагу й надавати підтримку підліткам у нашій церкві? Як ми можемо розвинути позитивні зв’язки між поколіннями для більш люблячих стосунків з молодими людьми?

` `