---
title:  Любов завіту
date:  06/01/2025
---

Біблія часто описує Божі особливі взаємини з людиною, сповнені любові, використовуючи метафори сім’ї чи родинних стосунків, зокрема любові між чоловіком і дружиною або доброї матері до своєї дитини. Ці метафори використовуються, щоб змалювати особливі взаємини між Богом і Його народом завіту. Це взаємини завіту, які включають не лише Божу любов до людей, а й очікування, що люди приймуть цю любов і любитимуть Його (й одне одного) у відповідь.

Прочитайте Втор. 7:6–9. Що ці вірші говорять про зв’язок між Богом, Який укладає завіти, і Божою милістю?

Текст Втор. 7:9 описує особливий вид любові, яку Бог виявляє до Свого народу завіту; це взаємини, які частково залежать від того, залишаються вони вірними чи ні. Божа любов не є умовною, але взаємини завіту з Його народом саме такі.

Слово, перекладене як «милосердя» у Втор. 7:9, хе́сед, є прикладом завітного аспекту Божественної любові. Його часто використовували для опису величі Божого милосердя, доброти й любові. Також слово хе́сед означає доброзичливість або непохитну любов до іншого в межах стосунків, сповнених любові. Це слово також ініціює такі взаємини, у яких інша сторона проявить цю любов у відповідь.

Божий хе́сед показує, що Його милість надзвичайно надійна, непохитна й витривала. Проте отримання переваг хе́сед є умовним і залежить від бажання Його народу підкорятися й підтримувати взаємини (див. 2 Сам. 22:26; 1 Цар. 8:23; Псал. 25:10; 32:10; 2 Хронік 6:14).

Божа непохитна любов є основою усіх стосунків. Бог не лише добровільно створив нас, а й у Христі добровільно віддав Себе за нас. «Більшої любові ніхто не має за ту, коли хто душу свою кладе за друзів своїх» (Івана 15:13). Безсумнівно, найбільший вияв Божої любові відбувся, коли Господь «упокорив Себе, був слухняним аж до смерті, і до смерті хресної» (Филп. 2:8  Як ви можете постійно тримати у своєму серці реальність Божої любові? Чому важливо це робити?