---
title:  Втрачене милосердя
date:  08/01/2025
---

Божа любов вічна, і ми не заслуговуємо її. Однак люди можуть прийняти або відкинути цю любов, але лише тому, що Бог добровільно любить нас. Він виявляє до нас Свою досконалу вічну любов ще до того, як ми приймемо рішення (див. Єрем. 31:3). Наша любов до Бога є відповіддю на те, що було дано нам ще до того, як ми попросили.

Прочитайте 1 Івана 4:7–20, звернувши особливу увагу на вірші 7 і 19. Що вони говорять нам про пріоритет Божої любові?

Божа любов завжди первинна. Якби Бог спочатку не полюбив нас, ми не могли б полюбити Його у відповідь. Господь створив нас здатними любити, адже Він Сам є Джерелом любові. Однак ми можемо вибирати, чи прийняти її, щоб потім відобразити у своєму житті. Прикладом цієї істини є притча Христа про немилосердного боржника (див. Матв. 18:23–35).

У притчі ми бачимо, що раб ніколи б не зміг повернути те, що винен цареві. Згідно з Матв. 18:24, раб був винен своєму панові 10 000 талантів. Один талант – це приблизно 6000 динаріїв. А один динарій – це середня платня робітника за один день (пор. з Матв. 20:2). Отже, щоб заробити один талант, робітникові знадобилося б 6000 днів праці. Середній робітник може працювати 300 днів і заробляти 300 динаріїв на рік. Отже, йому знадобилося б приблизно 20 років, щоб повернути один талант, який складався з 6000 динаріїв (6000:300 = 20). А щоб заробити 10 000 талантів, середній робітник мав би працювати 200 000 років. Отож раб ніколи не зміг би повернути цей борг. Проте цар змилосердився над своїм рабом й охоче пробачив йому величезний борг. Та коли цей прощений раб відмовився пробачити незрівнянно менший борг, який становив 100 динаріїв, одного зі своїх друзів і наказав кинути його до в’язниці, доки той не поверне всю суму, цар розлютився та скасував своє милостиве прощення. Раб утратив любов і прощення свого пана. Хоч Боже співчуття й милосердя ніколи не вичерпуються, їх можна зрештою відкинути і втратити переваги Божого співчутливого й милосердного ставлення.

Подумайте про те, що вам було прощено і чого коштувало вам прощення Ісуса. Що це говорить нам про прощення інших?