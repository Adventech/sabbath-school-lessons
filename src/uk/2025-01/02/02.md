---
title:  Вічна любов бога
date:  05/01/2025
---

Святе Письмо ясно говорить: Бог любить усіх. Найвідоміший текст Біблії проголошує цю істину: «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16).

`Прочитайте Псал. 33:5 і 145:9. Що ці тексти говорять про те, наскільки далеко та глибоко сягають Божа доброта, співчуття й милосердя?`

Дехто може подумати, що він не вартий любові, що Бог любить усіх, але не його. Проте Біблія постійно проголошує, що Господь любить кожну людину. Немає нікого, кого б Він не любив. І оскільки Бог любить усіх, Він бажає, щоб усі були спасенні.

`Прочитайте 2 Петра 3:9; 1 Тим. 2:4 і Єзек. 33:11. Що ці тексти говорять про бажання Господа спасти кожного?`

Апостол Іван додає: «Адже не послав Бог Свого Сина у світ, щоб судити світ, але щоби через Нього спасти світ» (Івана 3:17). Якби це залежало лише від Бога, кожна людина прийняла б Його любов і була би спасенна. Проте Господь нікому не нав’язуватиме Своєї любові. Люди вільні приймати або відкидати її.

І хоч деякі відкидають її, Бог ніколи не перестає їх любити. У книзі Єремії Він проголошує Своєму народові: «Я полюбив тебе вічною любов’ю, тому Я і виявляю тобі милосердя» (31:3).

В інших текстах Біблія неодноразово навчає, що Божа любов триває вічно (див. Псал. 136). Божа любов ніколи не вичерпується, вона вічна. Нам складно це зрозуміти, адже легше не любити інших, чи не так? Та якби ми навчилися відчувати реальність цієї любові, тобто пізнали Божу любов, то наше життя та ставлення до ближніх змінилися б.

`Якщо Бог любить усіх, це означає, що Він повинен любити деяких досить поганих людей. Чого має навчити нас Божа любов до цих людей? Як ми повинні ставитися до них?`