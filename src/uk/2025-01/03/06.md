---
title:  Гідна мета
date:  16/01/2025
---

Господь отримує задоволення навіть від найменшої позитивної відповіді на Його любов. Завдяки Тому, Хто єдиний гідний любові та праведний, кожен з нас може бути визнаний праведним і зарахований до числа Божих улюблених, які житимуть з Ним у досконалій любові впродовж усієї вічності. Це велика надія викуплення, яка включає роботу Христа для нас на Небі.

Проте ви можете запитати, чи стосується це й вас. А може, ви почуваєтеся недосконалими? Можливо, ви боїтеся, що у вас недостатньо віри?

`Прочитайте Марка 9:17–29. Як Бог реагує на віру людини в цій історії?`

Учні не могли вигнати німого духа; здавалося, не було надії. Проте Ісус прийшов і сказав батькові: «Щодо “якщо можеш”, то все можливе віруючому!» (Марка 9:23). А батько зі сльозами відповів: «Вірю! Допоможи моєму невірству!» (Марка 9:24).

Зверніть увагу, Ісус не сказав цьому чоловікові: «Прийдеш до мене тоді, коли матимеш більше віри». Натомість його зойку відчаю: «Допоможи моєму невірству!» було достатньо.

Без віри неможливо догодити Богові (див. Євр. 11:6), але Ісус приймає навіть найменшу віру, і завдяки вірі в посередництво Христа ми можемо догодити Йому. Завдяки вірі й завдяки роботі Спасителя заради нас ми можемо реагувати й діяти так, щоб це було до вподоби Богові.

Отже, ми повинні дотримуватися поради Павла, щоб «бути любими» Богові (2 Кор. 5:9, 10; пор. з Колос. 1:10; 1Сол. 4:1; Євр. 11:5). І ми повинні просити Бога змінити наш світогляд, тоді зміняться наші цінності, а згодом стануть правильними наші пріоритети й інтереси. Тоді в нас з’явиться прагнення задовольнити потреби тих, кого ми любимо, і вдосконалювати нашу любов, щоб вона торкалася сердець ближніх. «Любіть один одного по-братерськи, пошаною один одного випереджайте; у наполегливості не лінуйтеся, духом палайте, Господу служіть, радійте надією, труднощі переносьте, перебувайте в молитві» (Римл. 12:10–13).

`Якщо Бог приймає нас через Христа, то хіба ми не маємо приймати інших? Яке світло проливає на цю думку заповідь любити свого ближнього, як самого себе (див. Левіти 19:18; Матв. 22:39), і золоте правило ставитися до людей так, як хочеш, щоб ставилися до тебе?`