---
title:  Радіти особливою радістю
date:  13/01/2025
---

Як би важко не було нам це уявити, Бог вважає кожну людину безцінною, тому Він радіє спасінню навіть однієї душі.

`Прочитайте Соф. 3:17. Як цей вірш проливає світло на притчу про блудного сина?`

Текст Соф. 3:17 яскраво демонструє Божу радість за Його викуплений народ. Майже кожне слово, яке означає радість і насолоду у єврейській мові, міститься в цьому єдиному вірші, який описує Божу радість за Його викуплений народ. Проте жодне слово неспроможне описати величину Божої радості того дня.

Зверніть також увагу, де перебуває Бог, – «посеред» Свого народу. Примирення, яке є наслідком взаємин любові, супроводжується безпосередньою присутністю Бога. Як батько, здалека побачивши сина, вибігає до нього, так і Бог перебуває посеред Свого народу.

В Ісаї 62:4 подібні образи пов’язані зі шлюбом. Божий народ називатиметься хефціва́х, що означає «Моя втіха в ній», а країна – беула́, що означає «заміжня». Чому? Тому що, як сказано в тексті, «Господь уподобав тебе, і твоя земля стане одруженою». Апогею Божа радість досягне тоді, коли Він прийме Свій народ і радітиме за нас, як батько радів за свого блудного сина.

`Прочитайте Ефес. 5:25–28. Що цей уривок говорить про любов, яку ми також покликані виявляти?`

Цей уривок закликає чоловіків любити своїх дружин, «як Христос полюбив Церкву й віддав Себе за неї» і «як власні тіла» (Ефес. 5:25, 28 Ці тексти не лише показують безкорисну й жертовну любов, яку чоловік повинен виявляти до своєї дружини, а також свідчать, що Сам Христос любить Свою Церкву як частину Себе.