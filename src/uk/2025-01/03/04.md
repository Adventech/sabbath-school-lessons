---
title:  Догоджати богові?
date:  14/01/2025
---

Як могло статися, що Бог отримує радість від спілкування з простими людьми на одній крихітній планеті посеред гігантського Всесвіту? Як це можливо, щоб люди мали таке значення для всемогутнього Творця, Який нічого не потребує? Ці запитання можна розділити на два аспекти. По-перше, як міг Сам Бог відчувати радість? По-друге, як люди можуть приносити Йому радість, особливо зважаючи на нашу гріховність? Перший аспект цих запитань є темою на сьогодні, а другий – на завтра.

Прочитайте Ісаї 43:4; Псал. 149:4 і Притчі 15:8, 9. Що ці тексти говорять нам про те, що Богові приємний Його народ?

Як ми частково побачили вчора, Бог може бути задоволений людьми, любить їх і бажає їм найкращого. Проте Господь незадоволений Своїм народом, коли вони чинять зло. Справді, Притчі 15:8, 9 навчають: хоч «жертва» і «дорога» нечестивих огидні для Господа, «молитва праведних Йому приємна» і «Він любить того, хто послідовно дотримується справедливості». Цей уривок свідчить не тільки про те, що Богові неприємне зло, а й про те, що Йому подобається добро. Це також показує міцний зв’язок між Божественною радістю й любов’ю, які проявляються у всьому Святому Письмі.

Згідно з Псал. 146:8, «Господь любить праведних». Апостол Павло в Другому посланні до коринтян 9:7 додає: «Бог любить того, хто дає з радістю». По-перше, зверніть увагу на те, про що ці тексти не говорять. Вони не запевняють, що Бог любить лише праведних або лише тих, хто дає з радістю. Бог любить кожного. Проте таких людей Господь любить по-особливому.

Подумайте про те, наскільки тісно мають бути пов’язані Небо і Земля, щоб Бог, Творець Усесвіту, міг перебувати так близько з нами. Яку надію дає вам ця дивовижна ідея, особливо якщо ви переживаєте важкий час?