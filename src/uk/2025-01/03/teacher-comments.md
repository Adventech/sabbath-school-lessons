---
title:  Коментарі для Вчителів
date:   17/01/2025
---

### Частина I: Огляд

**Основний текст**: Соф. 3:17.

**Тема дослідження**: Соф. 3:17; Луки 15:4-32.

**Вступ**. Наш люблячий Бог радіє і задоволений мати сповнені любові взаємини зі Своїми створіннями.

**Теми уроків.** Урок цього тижня висвітлює три основних моменти.

1. **Боже задоволення Його створіннями показує, наскільки ми цінні в Його очах**. Кожна окрема людина є дорогоцінною для Бога. Саме тому Господь тішиться й отримує задоволення, коли Його сини й дочки каються і шукають Його. Притчі в Луки 15 підкреслюють Божу радість від спасіння грішної людини. Його задоволення й радощі свідчать, наскільки ми цінні в Божих очах.
2. **Боже задоволення є причиною людської радості та хвали**. Бог бажає наповнити наші серця надзвичайною радістю, і Він отримує задоволення від людської радості та хвали. Господь запрошує Свій народ відчути задоволення, коли вони з радістю прославляють Його молитвами й піснями. Хвала Богу допомагає нам побачити вірою Його майбутнє задоволення та радість з Його народом.
3. **Нам потрібен Христос, щоб догоджати Богові**. Ми маємо догоджати Богові, приносячи Йому духовні жертви хвалою наших вуст як подяку, чинити добро і ділитися свідченням віри. Однак ми можемо робити це лише через посередництво Христа. Наша віра приємна Богові завдяки роботі Спасителя для нас.

**Застосування**. Боже задоволення Його створіннями показує, наскільки ми цінні в Його очах. Як ми можемо визначити цінність кожної людини?

### Частина II: Коментар

**1. Боже задоволення Його створіннями показує, наскільки ми цінні в Його очах.**

Притча про блудного сина чудово демонструє, наскільки ми цінні для Бога. Усі три притчі з Луки 15, які розповідаються фарисеям і книжникам, котрі нарікали (вірш 2), підкреслюють неймовірну цінність людей у Божих очах. Слід зазначити, що фарисеї і книжники не бачили жодної цінності в людях («грішниках»), яких тепло приймав Ісус (вірш 2). Е. Уайт зазначає, що «фарисеї залишали для них [грішників] тільки презирство й засудження, Христос вітав їх як Божих дітей, розлучених із батьківським домом, але не забутих Батьківським серцем» (Наочні уроки Христа. С. 186).

Трьома притчами Ісус дорікав фарисеям за зневажливе ставлення, підкреслюючи Божественну насолоду від навернення того, хто був утрачений. Інакше кажучи, вигуки радості й задоволення в кожній притчі вказують на те, наскільки цінним для Бога є той, кого втрачено. У притчі про заблудлу вівцю пастух з нетерпінням шукає, «доки не знайде її» (вірш 4). Він повертається з нею на своїх плечах, «радіючи» (вірш 5). Що більше ми розуміємо, наскільки радісно пастуху, то більше усвідомлюємо, наскільки цінною у його очах є загублена вівця. Справді, задоволення переповнює пастуха, коли він запрошує сусідів і друзів порадіти з ним (вірш 6).

Та сама реакція радості з’являється в інших двох притчах. У притчі про загублену драхму жінка ретельно шукає монету, «доки не знайде» (вірш 8). А знайшовши, вона з величезним задоволенням запрошує сусідів і друзів порадіти разом з нею (вірш 9). Щодо притчі про блудного сина, яка є кульмінацією трьох притч, то він не просто втрачений. Ми читаємо, що він уперто робив наполегливі кроки до цього стану, оскільки спочатку не розумів справжніх наслідків його необдуманих і нерозумних рішень. Зрештою блудний син усвідомив, що його гідність і цінність перед батьком були втрачені через його гріх: «І вже не гідний зватися твоїм сином» (вірш 19).

Однак дії батька відрізняються від логічних очікувань сина. Навпаки, батько, «побігши, кинувся йому на шию і поцілував його» (вірш 20). Це шокує, але це не єдині вияви доброзичливості й радості з боку батька. Не звертаючи увагу на прохання сина прийняти його як наймита, батько підкреслює гідність свого сина, просячи слуг принести для нього «найкращий одяг… перстень… і взуття» (вірш 22). Але й цього недостатньо. Підтвердження цінності сина посилюється завдяки чудовому святкуванню, яке ініціює батько: «Приведіть відгодоване теля та заколіть; будемо їсти й веселитися» (вірш 23). Отже, батько не тільки приймає сина, а й радіє його поверненню.

Ми знаходимо в притчі про блудного сина ту саму загальну картину, яка виявлена в притчах про заблудлу вівцю й загублену драхму: втрачене знайдено, тому люди радіють і святкують. Однак притча про блудного сина трохи відрізняється, адже старший син поставив під великий сумнів необхідність святкування (вірші 28–30). Цей момент важливий, тому що він ілюструє ставлення фарисеїв на початку розділу (вірш 2). Як старший син у притчі, так і фарисеї різко критикували грішників і спілкування/святкування з ними. Ця критика показує, наскільки вони знецінювали людей, яких тепло приймав Ісус.

А притча навчає, як Бог цінує Своїх синів та дочок і святкує, коли вони каються і шукають Його. Саме тому батько відповідає на критику старшого сина так: «Тут треба таки веселитися і радіти» (вірш 32).

Грецьке слово дей, перекладене як «треба», буквально означає «необхідно, треба, потрібно» або підкреслює, що дещо «має статися, тому що це доречно» (Фредерік В. Данкер та ін. Греко-англійський лексикон Нового Завіту та іншої ранньохристиянської літератури. Чикаго: University of Chicago Press, 2000. С. 214). У деяких перекладах Біблії написано «треба було» (переклад І. Огієнка). Основне завдання цих притч – показати безмежну цінність того, кого було втрачено, але тепер знайдено. Саме тому батько підкреслює, що потрібно святкувати. Не існує іншої реакції, крім радості, коли знайшовся втрачений. Як і у двох попередніх притчах, батько не хоче святкувати на самоті. Слуги залучені (див. Луки 15:22–27), і батько рішуче закликає старшого сина також узяти участь. Блудний син не тільки «син твій», якщо використовувати мову старшого брата (вірш 30), а й, як нагадує батько, «брат твій» (вірш 32).

Притчі, які розповів Ісус у Луки 15, навчають, що Божа радість від спасіння Його синів і дочок показує, наскільки ми цінні в Його очах. Він бажає, щоб ми не тільки відчували свою цінність. Господь любить нас, ми приносимо Йому радість, тож ми також повинні радіти за спасіння наших братів і сестер.

**2. Боже задоволення є причиною людської радості та хвали.**

Тексти Соф. 3:17 і Псал. 149:4 трохи схожі, адже в них ідеться про особливу Божу радість. Псалом 149 є запрошенням радісно прославляти Бога: «Хай радіє Ізраїль своїм Творцем, нехай пишаються діти Сіону своїм Царем!» (вірш 2). Причина цього запрошення представлена у вірші 4: «Адже Господь любить Своїй народ». Отже, псалом підтверджує задоволення у двосторонніх взаєминах. Бог задоволений людьми, і їх запрошують відчути задоволення в Господі, коли вони з радістю прославляють Його.

Так само текст Соф. 3:14 закликає Божий народ радісно прославляти Господа: «Радій, дочко Сіону! Весело вигукуй, Ізраїлю! Від усього серця радій і веселися, дочко Єрусалима!». Цей заклик супроводжується запевненням у Соф. 3:17, що всемогутній Бог перебуває посеред Свого народу і що «Він радітиме тобою особливою радістю, – відновить Свою любов! Він буде тішитись тобою, як веселяться у свята». Тимчасом як у Псал. 149 Божа радість є причиною людської хвали та радості, у Соф. 3 хвала Йому має передбачати майбутнє задоволення та радість Бога з Його народом.

**3. Нам потрібен Христос, щоб догоджати Богові.**

Серед різних способів, якими нам запропоновано догоджати Богові у Святому Письмі (див., наприклад, Євр. 11:5, 6; 2 Кор. 5:9; Кол. 1:10; 1 Сол. 4:1), у Євр. 13:15 нас закликають постійно приносити Богові духовні жертви, які включають хвалу наших уст у подяку Йому й добрі діла. Наступний текст завершується словами: «Такі жертви до вподоби Богові» (Євр. 13:16). Слід зазначити, що перші слова у Євр. 13:15 вказують на те, що ми не повинні приносити ці жертви самі. Нам потрібно приносити духовні жертви Богові «через Ісуса». Інакше кажучи, ми не можемо догодити Богу власною хвалою і добрими ділами. Лише через Христа наша хвала й діла можуть бути принесені як духовні жертви, які справді до вподоби Богові.

### Частина III: Застосування

Людські істоти наділені надзвичайною цінністю. Усі ми цінні, тому що створені за Божим образом. Дивовижно, що Господь цінує людей більше, ніж ми можемо собі уявити. Зважаючи на цю точку зору, обговоріть запитання, наведені нижче:

1. Як наша повага і любов до людей, яких ми зустрічаємо в повсякденному житті, можуть показати їм, наскільки вони цінні в Божих очах?
2. Як люди, котрі вважають себе релігійними, можуть, на жаль, зневажати та знецінювати інших?
3. Ті, хто любить Бога, захочуть знати, як догодити Йому (див. Ефес. 5:10). Як насправді ми можемо догодити Богові? Як те, що ми цінуємо інших людей, пов’язане з Божою радістю за спасіння Його народу?
4. Що ви можете зробити, аби цінувати кожну людину настільки, щоб отримати задоволення від її спасіння та проголошувати Божу доброту й непохитну любов?
5. Наведіть один приклад того, як посередництво Христа дає нам змогу догоджати Богові своїми вчинками.

` `