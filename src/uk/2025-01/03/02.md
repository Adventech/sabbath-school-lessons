---
title:  Цінніший, ніж ви можете собі уявити
date:  12/01/2025
---

Як ми дослідили в попередньому уроці, немає нікого – навіть найбільшого грішника чи найгіршого злочинця, – кого б Бог не любив. Оскільки Господь цінує людей більше, ніж ми можемо собі уявити, Він незадоволений гріхом, адже любить нас і знає наслідки беззаконня.

Прочитайте Луки 15:11–32. Що розповідає притча про блудного сина про Боже співчуття й любов? У чому полягає попередження для тих, хто, як і старший син, залишився вдома?

У цій притчі Ісуса син одного чоловіка передчасно попросив свою спадщину, відділившись від свого батька й родини. Потім блудний син розтратив своє майно і став бідувати, заздрячи свиням, які їли стручки. Розуміючи, що наймити в домі його батька мають більш ніж достатньо їжі, він вирішив повернутися додому в надії стати слугою.

Далі описаний сильний урок для нас. Деякі батьки відвернулися б від такого сина після його повернення. Вони б сказали: «Ти взяв свій спадок і відділився від мого дому. У тебе тут більше немає спадщини». Це було б логічним, навіть розумним ставленням, чи не так? В очах деяких батьків син зайшов занадто далеко, щоб його прийняли вдома, особливо як сина.

Проте в притчі батько (який представляє Самого Бога) відповідає по-іншому. «Коли він [блудний син] був ще далеко, батько побачив його й змилосердився; побігши, кинувся йому на шию і поцілував його» (Луки 15:20). Незважаючи на те, що тоді вважалося негідним для старшої поважної людини вибігти комусь назустріч, батько у своєму великому співчутті побіг назустріч синові, повернув його до свого дому, навіть влаштувавши святкування на його честь. Це символізує велике співчуття Бога до кожної непокірної людини й радість, яку Він відчуває, коли навіть один грішник кається і навертається. Який дивовижний образ Бога в цій притчі!

Цікава реакція іншого сина. Чому він розгнівався і чому ця реакція була такою по-людськи зрозумілою? Однак чого навчає нас притча про те, що людські уявлення про справедливість не охоплюють глибини Євангелія і Божої любові до нас?