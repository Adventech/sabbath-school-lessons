---
title:  Дракон об’явлення
date:  03/03/2025
---

У книзі Об’явлення диявол зображений як «великий дракон», який протистоїть Богові й «обманює весь світ» (Об’явл. 12:9).

`Прочитайте Об’явл. 13:1–8. Що цей уривок говорить про межі юрисдикції дракона?`

Дракон (сатана) не лише воює проти Бога (див. Об’явл. 12:7–9) і Його слуг (наприклад, Об’явл. 12:1–6), він зображений як правитель земних царств, який переслідує Божий народ упродовж віків.

Дракон «дав… свою силу, і свій престол, і велику владу» звірові з моря (Об’явл. 13:2; пор. з Об’явл. 13:5; 17:13, 14). Цьому морському звіру «дано уста, які говорили гордовито й богозневажливо; і дано йому владу діяти сорок два місяці» (Об’явл. 13:5).

Отже, сатана (дракон) дає силу і владу звіру (земній релігійно-політичній владі). Ця влада використовується для того, щоб узурпувати поклоніння, належне Богові. Звір зневажає Боже Ім’я; він також воює проти Божих святих (обраних) і навіть перемагає їх, принаймні на певний період часу. Цю всесвітню владу та юрисдикцію дав йому дракон, правитель-узурпатор цього світу.

І все ж існують чіткі обмеження для сатани та його агентів, зокрема часові. «Тому веселіться, небеса, і ті, хто живе на них! Горе землі й морю, бо до вас зійшов диявол, який у великій люті, знаючи, що має обмаль часу!» (Об’явл. 12:12).

Сатана знає, «що має обмаль часу!», і події, описані в книзі Об’явлення, продовжуються протягом пророчих часових меж (див. Об’явл. 12:14; 13:5) правління цих злих сил.

Писання говорить, що Бог тріумфуватиме, адже здобуде остаточну перемогу: «І Він обітре кожну сльозу з їхніх очей, і більше не буде смерті, ні страждань, ні голосіння, ні болю, – вже більше не буде, тому що перше минулося» (Об’явл. 21:4).

`Хоч би як важко нам не було бачити те, що відбувається зараз, зрештою Бог і добро назавжди переможуть диявола та зло. Чому так важливо, щоб ми ніколи не забували про цю чудову обіцянку?`