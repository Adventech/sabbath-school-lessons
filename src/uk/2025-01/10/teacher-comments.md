---
title:  Коментарі для Вчителів
date:   07/03/2025
---

### Частина I: Огляд

**Основний текст**: 1 Івана 3:8.

**Тема дослідження**: Йова 1:1-12; 2:1-7; Дан. 10; Луки 4:6; Івана 12:31.

**Вступ**. Бог обмежив сатану у його правлінні. Він є незаконним правителем, особливо з погляду його характеру.

**Теми уроку**. Урок цього тижня підкреслює три основних поняття.

1. **Сатана – нелегітимний і тимчасовий правитель**. Бог надав сатані обмежене й тимчасове правління після того, як гріх увійшов у цей світ, але це правління не є законною владою. Хоч Бог обмежив Свою діяльність, щоб усунути зло в цьому світі, Ісус переміг диявола. Перемога Христа над спокусою у пустелі й поразка сатани на хресті вказують на те, що правління сатани є незаконним і тимчасовим.
2. **Сатана зводить наклеп і бере в полон під час свого правління**. Незважаючи на те, що сатана є незаконним і тимчасовим правителем, люди можуть стати законними полоненими його правління. Людська воля схильна слідувати підказкам сатани, якщо Христос не живе в нас, керуючи нашими бажаннями й життям.
3. **Сатана обмежений у своєму правлінні**. Він має простір і час правити, але Бог обмежив його в цьому правлінні. В історії людства Божественні сили добра протистоять злу, а молитви віруючих є ефективним засобом проти нього.

**Застосування**. Сатана обмежений у своєму тимчасовому правлінні. Завдяки перемозі Ісуса ми не перебуваємо в рабстві страху смерті. Та ми все одно повинні бути пильними і покладатися на Божу силу. Як ваше молитовне життя може допомогти вам успішно протистояти незаконному правлінню сатани?

### Частина II: Коментар

**1. Сатана – нелегітимний і тимчасовий правитель.**

У синоптичних Євангеліях центром антагонізму між сатаною та Ісусом є спокуса в пустелі (див. Матв. 4:1–11; Марка 1:12, 13; Луки 4:1–13). Євангеліє від Луки надає додаткові подробиці про нібито владу сатани в третій спокусі. Показавши Ісусові «на мить усі царства світу» (Луки 4:5), диявол запропонував Йому «всю оцю владу та їхню славу, бо мені це передано, і я, кому тільки хочу, тому й даю її» (Луки 4:6).

Залишається дискусійним питання про те, чи справді сатана мав ту владу, про яку говорив, і якщо так, то як він її отримав. Щоправда, після того як гріх увійшов у світ, «Бог дає сатані значну свободу здійснювати свій згубний вплив у всьому світі» (Сідні Х. Т. Пейдж. Сили зла: Біблійне дослідження сатани та демонів. Гранд-Рапідс, Мічиган: Книги Бейкера, 1995. С. 98). Однак ця свобода відрізняється від законної влади сатани у світі. Відкинувши пропозицію сатани, Ісус не визнає легітимності такої влади.

У Євангелії від Івана антагонізм між сатаною та Ісусом особ ливо підкреслюється у згадках про «князя цього світу» (Івана 12:31; 14:30; 16:11). В Івана 12:31–33 Христос говорить про суд над світом і вигнання його правителя/князя, особливо звертаючи увагу на Свою смерть. В Івана 14:30 Ісус вказує в контексті Своєї прощальної промови до учнів, що «надходить князь світу». Христос, підкреслюючи антагонізм цього твердження, додає:  «…Та в Мені він не має нічого». Тут, імовірно, ідеться про сатану, котрий за допомогою Юди Іскаріота «прискорює смерть Ісуса». Однак хрест – це не тріумф диявола, а, хоч як дивно, його поразка (див. Д. А. Карсон. Євангеліє від Івана. Основоположний коментар Нового Завіту. Гранд Рапідс, Мічиган: Ердманс, 1991. С. 508). Коли Ісус навчає Своїх учнів щодо обіцяного Параклетоса, Святого Духа, Він знову наголошує, тепер уже в Івана 16:11, що «князь цього світу засуджений», що, здається, звучить як відлуння вигнання диявола в Івана 12:31.

Отже, тимчасом як синоптичні Євангелія підкреслюють перемогу Христа над сатаною під час спокуси в пустелі, на початку Його публічного служіння, Євангеліє від Івана наголошує на поразці сатани, правителя/князя цього світу, на хресті (див. Сили зла: Біблійне дослідження сатани та демонів. С. 129); тобто наприкінці земного служіння Ісуса. В обох випадках ми дізнаємося, що сатана – незаконний і тимчасовий правитель грішного світу, світу, який любить Бог, хоч він засуджений за те, що відкинув Ісуса (див. Івана 1:10, 29; 3:16, 17, 19; 9:39; 12:31, 47; 14:17; 15:18, 19; 16:8; 17:9, 14, 16, 21). Як зазначає Роберт Рекер, сатана «є скинутим князем або тим, хто перебуває в процесі скинення» (Сатана: при владі чи скинутий? Теологічний журнал Кальвіна, № 2 (1971). С. 147).

**2. Сатана зводить наклеп і бере в полон під час свого правління.**

Незважаючи на те, що сатана є незаконним правителем, через гріх люди стали законними полоненими його правління. Еллен Уайт підкреслює, що «грішна людина є законним полоненим сатани… Людина від природи схильна слідувати порадам сатани і не може успішно протистояти такому жахливому ворогу, якщо Христос, могутній Переможець, не перебуває у ній, керуючи її бажаннями і надаючи їй сили» (Свідчення для Церкви. Т. 1. С. 341). Не Бог «поставив сатану “князем цього світу”, а… люди зробили його таким через свій гріх» (Пейдж. Сили зла: Біблійне дослідження сатани та демонів. С. 129).

Незважаючи на те, що з погляду людського гріха сатана є законним правителем беззаконних людей, він все одно є незаконним правителем, зважаючи на його характер і вчинки. Ісус рішуче описує його як неправдомовця та вбивцю. За Його словами, сатана «був душогубом від самого початку і в істині не встояв, бо немає в ньому істини. Коли говорить неправду, тоді своє говорить, бо він неправдомовець і батько неправди» (Івана 8:44). По суті, наклеп і смертний полон є суттю його правління, яке Ісус має зруйнувати.

Євангеліє від Івана підкреслює слова Ісуса, що «князь цього світу буде вигнаний геть». Це станеться завдяки жертві Хрис та на хресті, Його воскресінню й вознесінню до Отця (див. Івана 12:31–33; 16:11). Однак заступницька молитва Ісуса від імені Його учнів в Івана 17 припускає, що вплив сатани на людство не закінчується на хресті. Навпаки, Іван вказує, що опозиція, яку сатана підбурює проти Ісуса, також буде спрямована проти Його послідовників (Сили зла: Біблійне дослідження сатани та демонів. С. 130). Христос молиться, щоб Отець зберіг «їх від злого», тому що вони у світі, але не належать йому (Івана 17:15, 16). У 1 Івана 5:19 розділяються віруючі в Бога й невіруючі (ті, хто зі світу): Божий народ протиставляється тим, хто перебуває під владою диявола: «Знаємо, що ми – від Бога, і що весь світ перебуває в злі».

У Євр. 2:14, 15 описано владу, яку диявол має над грішними людьми, утримуючи їх у рабстві, «у владі смерті». Цей уривок також навчає, що Ісус знищує цю владу Своєю смертю. Отже, завдяки Ісусовій перемозі ми не перебуваємо в рабстві страху смерті. Проте ми все одно повинні бути пильними і покладатися на Божу силу. Історія спасіння ще не закінчилася, і «диявол ходить і ричить, мов лев, шукаючи, кого б поглинути» (1 Петра 5:8). До того ж перед своїм остаточним знищенням (див. Об’явл. 20:10) сатана продовжуватиме звинувачувати віруючих перед Богом (див. Об’явл. 12:10), а історія Йова свідчить про те, що наклеп (див. Йова 1:9–11; 2:5) є частиною диявольської стратегії звинувачення.

**3. Сатана обмежений у своєму правлінні.**

Хоч сатана має простір і час, щоб панувати, але, як свідчить історія Йова («його самого не доторкайся!» – Йова 1:12; «збережи його життя!» – Йова 2:6), Бог обмежив його в цьому правлінні.

З десятого розділу книги Даниїла ми дізнаємося про межі впливу злої сили. Згідно із цим розділом, «розгортання людської історії не визначається виключно рішеннями, які ухвалили люди, оскільки існує невидимий вимір реальності, який також слід брати до уваги. У Всесвіті існують злі сили, які справляють згубний вплив у соціально-політичній сфері, особливо якщо йдеться про Божий народ. Проте їхня влада обмежена, оскільки небесні духовні сили добра протистоять їм, і ревні молитви віруючих також ефективні проти них. Якими б антагоністичними не були сили зла щодо Божої волі, вони не можуть запобігти її виконанню» (Сили зла: Біблійне дослідження сатани та демонів. С. 64).

Еллен Уайт підтверджує існування подібного вселенського конфлікту щодо життя кожної людини і також підкреслює важливість молитви в цьому контексті. У першому томі книги «Свідчення для Церкви» вона підкреслює, що «тільки Бог може обмежити владу сатани» (С. 341) і що вона «бачила злих ангелів, які змагалися за душі, і Божих ангелів, які протистояли їм. Конфлікт був гострий» (С. 345). Однак, додає вона, «це не робота добрих ангелів – керувати розумом людей проти їхньої волі. Якщо вони послухають ворога й не докладуть жодних зусиль, щоб протистояти йому, тоді Божі ангели можуть зробити лише трохи більше, ніж стримати військо сатани, яке вони не знищать, доки не буде дано подальше світло тим, хто перебуває у небезпеці, щоб спонукати їх пробудитися і звернутися по допомогу до Небес» (С. 345). У цьому контексті вона наголошує, що «великий Воєначальник на Небі й на Землі обмежив владу сатани», водночас підкреслюючи важливість молитви, оскільки «наш Спаситель слухає щиру молитву віри та посилає підкріплення тих ангелів, які мають силу врятувати» (С. 346).

### Частина III: Застосування

Книга Йова містить дивовижне розуміння реальності великої боротьби. Йов вирішив вшановувати Бога, незважаючи на обставини. Беручи до уваги цю перспективу, обговоріть наведені запитання:

1. Як Божий захист над нами може надихнути нас шанувати і любити Господа ще більше? Як Його схвальна відповідь на нашу молитву про захист може стати перешкодою у духовному зростанні?
2. Сатана має обмеження, накладені на його правління, що стає очевидним у сцені небесної ради в книзі Йова. Що обмеження влади сатани говорять нам про силу та діяння Бога?
3. У розділі «Сила сатани» (Свідчення для Церкви. Т. 1. С. 345) Еллен Уайт підкреслює важливість молитви, щоб Бог послав ангелів для нашого визволення. Тож наскільки важливе наше молитовне життя у відкритті шляхів для Божественних діянь?

` `