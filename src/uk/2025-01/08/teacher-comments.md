---
title:  Коментарі для Вчителів
date:   21/02/2025
---

### Частина I: Огляд

**Основний текст**: Івана 16:33.

**Тема дослідження**: Псал. 81:11-15; Луки 7:30; 13:34; Тита 1:2; Євр. 6:18.

**Вступ**. Хоч Бог усемогутній, Він не визначає всього, що відбувається. До того ж є те, чого Бог не зробить і не може зробити, зважаючи на природу Його морального характеру. Однак Божественне провидіння справді у певних випадках може перетворити жахливу ситуацію на благословення.

**Теми уроку**. Урок цього тижня наголошує на трьох основних ідеях.

1. **Божа всемогутність не виключає нездійснених бажань**. Господь не визначає всього, що відбувається. Незважаючи на те, що Він усемогутній, Бог добровільно обмежує Себе свободою вибору людини. Отже, не все, що відбувається, відповідає Його бажанням, адже враховуються рішення морально вільних створінь. Бог є суверенним у тому сенсі, що Він виконує Свою провіденційну мету (ідеальну волю) і бере до уваги вільні рішення Його створінь, які можуть суперечити тому, чому Він віддає перевагу.
2. **Божа всемогутність не означає, що діяння Його провидіння не мають меж**. Є те, чого Бог не буде і не може робити, зважаючи на Його моральний характер. Це поняття має велике значення для нашого розуміння Божественного провидіння у світі. Діяння Божого провидіння узгоджуються з Його любов’ю і не є примусовими в духовних питаннях. Отже, усемогутність Бога не виключає свободи вибору Його створінь.
3. **Божественне провидіння включає Його ідеальну волю і те, що Він допускає для нашого перетворення**. Бог бажає людині добра та щастя. Проте людина може чинити всупереч Божій волі та згідно зі своєю свободою вибору. І тоді вона пожинає плоди своїх учинків. Бог може змінити ситуацію, яка суперечить Його моральній волі на те, що узгоджується з Його моральним/ідеальним бажанням.

**Застосування**. Чи все в нашому житті відбувається з Божої волі? Чому так або чому ні? Що ви дізналися про Божественне провидіння з історії Йосипа?

### Частина II: Коментар

**1. Божа всемогутність не виключає нездійснених бажань.**

Одне з ключових питань, яке обговорюється в «Чотирьох поглядах на Божественне провидіння», полягає у тому, чи завжди Бог отримує «те, що Він хоче». Це питання ставить перед собою завдання «поєднати моральну відповідальність людини із суверенітетом Бога щодо її вчинків» (Денніс В. Джоуерс. Чотири погляди на Божественне провидіння. Гранд-Рапідс, Мічиган: Зондерван, 2011. С. 10). Якщо відповідь на запитання позитивна (так, Бог завжди отримує те, що хоче), то ніхто не в змозі зробити щось інше, ніж хоче Бог, отже, усе у світі відбувається згідно з Його бажаннями, зокрема і зло. Однак така позиція суперечить Божому люблячому милосердю та моральній свободі Його створінь, як ми бачимо у Святому Письмі (див. Джон Пекхем. Провидіння і невиконані бажання Бога. Philosophia Cristi. Т. 15. № 2, 2013. С. 234).

У кількох уривках Святого Письма ми знаходимо людей, навіть Божих людей, які чинять не так, як хоче Бог. У Псал. 81:11–15, який є закликом до покаяння, Господь скаржиться, що Його народ «не послухався» Його «голосу, – Ізраїль не звернув на Мене уваги. І Я залишив їх через запеклість їхнього серця, щоб вони жили за своїми забаганками. О, якби Мій народ слухав Мене, якби Ізраїль ходив Моїми дорогами! Я негайно впокорив би їхніх ворогів, – повернув би Мою руку проти тих, що їх пригноблюють». Так само в Ісаї 66:4 Господь із сумом підкреслює: коли Він «кликав їх, – вони не відповідали, Я говорив, – але вони не слухали, й чинили те, що є злом у Моїх очах, – обирали те, до чого Я відчуваю огиду!».

У Єзек. 18:23 Бог говорить, що Йому не подобається смерть нечестивих. Навпаки, Його бажання полягає в тому, щоб нечестиві могли покаятися і жити. У Євангеліях сказано, що «фарисеї та законники відкинули задум Божий для них» (Луки 7:30). Так само Ісус оплакує Єрусалим, адже він бунтував проти Його бажань. «Скільки разів хотів Я зібрати твоїх дітей, як квочка збирає своїх курчат під крила, – та ви не захотіли!» (Луки 13:34).

Ця біблійна картина вказує на те, що Божий суверенітет у світі не виключає нездійснених Божих бажань, беручи до уваги рішення Його морально вільних створінь. Водночас Бог залишається Всемогутнім, і, як підкреслює Йов, «у Тебе нездійсненних задумів не буває» (Йова 42:2). Пекхем припускає, що «Бог не завжди отримує те, чого хоче (виконання ідеальної волі), але Він обов’язково здійснить Свою всеосяжну та всеблагу провіденційну мету (Його дієву волю)» (Джон Пекхем. Провидіння і невиконані бажання Бога. Philosophia Cristi. Т. 15. № 2, 2013. С. 236). «Бог задоволений, що зрештою досягне Своєї мети, і це принесе максимальне задоволення всьому Всесвіту у вічних гармонійних взаєминах, сповнених любові» (там само. С. 235).

**2. Божа всемогутність не означає, що діяння Його провидіння не мають меж.**

Як усемогутній Бог, Господь може все. Для Нього немає нічого неможливого (див. Бут. 18:14; Марка 14:36; Луки 18:27). Так, з погляду влади Бог може все. Однак з погляду природи Його морального характеру та Його рішень щодо існування й реальності створеного світу є те, чого Бог не робитиме, зважаючи на добровільне самообмеження. Саме тому Святе Письмо стверджує, що Бог не може дечого робити. Наприклад, «неможливо, аби Бог сказав неправду» (Євр. 6:18), Він «не може бути спокушений злом» (Якова 1:13) і «Себе зректися не може» (2 Тим. 2:13).

Це уявлення про Божий моральний характер є важливим для нашого розуміння Божого провидіння, тобто Божих діянь у світі. Хоч Він має владу робити будь-що за Своїм провидінням, Його діяння обмежуються моральною природою Його характеру та рішень. Еллен Уайт підкреслює, що «Бог нiколи не творить насильства нi над волею, нi над сумлiнням людини» (Велика боротьба. С. 591). У книзі «Дорога до Христа» вона згадує, що «Христос готовий звільнити нас від гріха, але не примушує до цього волю людини. Якщо, заплутавшись у гріхах, ми повністю схилилися на бік зла і не бажаємо звільнитися та прийняти Божу благодать, то що ж Він може зробити? Ми губимо себе самі, якщо вперто відкидаємо Його любов» (С. 34).

Цей принцип означає, що завдяки Його люблячому характеру Божа всемогутність не виключає свободи вибору Його створінь. Діяння Його провидіння не змушують волю людини чи сумління, і це пояснює, чому Він з любов’ю закликає наш розум вибрати життя, а не смерть (див. Втор. 30:15-20) і не закам’яніти своїм серцем, не слухаючи Його голосу (див. Євр. 3:7, 8). Незважаючи на те, що Господь бажає спасти всіх (див. Єзек. 33:11; 1 Тим. 2:4–6; Тита 2:11; 2 Петра 3:9), Біблія не навчає, що кожна людина буде спасенна (див. наприклад, Матв. 25:31–46; Івана 5:28, 29).

Діяльність Божого провидіння узгоджується з Його любов’ю. Взаємини любові не можуть бути зумовлені чимось чи примусові, але обов’язково передбачають свободу вибору. Як Джерело любові (див. 1 Івана 4:7, 8), Бог не примушує і наперед не визначає, щоб ми любили, але бажає прищепити нам Свою любов (Івана 3:16; 1 Івана 4:19). Згідно з 1 Івана 4:19, «ми любимо Його, бо Він перший полюбив нас». Справжня любов до Бога ґрунтується на особистому переконанні щодо Його люблячого та справедливого характеру. Як чудово написала Еллен Уайт, «оскільки Бог може прийняти тільки служіння любові, то вірність Його творінь повинна ґрунтуватися на переконаності в Його справедливості та доброзичливості» (Патріархи і пророки. С. 42).

**3. Божественне провидіння включає Його ідеальну волю і те, що Він допускає для нашого перетворення.**

Беручи до уваги, що Божа всемогутність не виключає нездійснених бажань і не змушує Його створіння приймати рішення, Божественне провидіння – це не діяння, які походять з ідеальної волі чи бажання Бога. Зважаючи на те, що багато ситуацій, спричинених рішеннями створінь, несумісні з моральною волею Бога, деякі діяння Його провидіння можна тлумачити як виправні дії. Це означає, що Бог перетворює ситуацію, яка суперечить Його волі, на те, що узгоджується з Його моральним/ідеальним бажанням.

Ідея виправлення провіденційної дії особливо помітна в історії Йосипа. Він інтерпретує неоднозначність свого болісного, але дивовижного життєвого шляху як парадоксальний вплив, як людських злих намірів, так і Божественного провидіння. Перше не виключає другого. Останнє не виправдовує першого. У книзі Буття 50:20 Йосип говорить своїм братам: «Ви замислювали проти мене зло, однак Бог повернув це на добро, аби сталося так, як є сьогодні: прогодувати численний народ». Отже, Боже провидіння перетворило жахливу ситуацію, яка була наслідком невиправданих злих намірів і дій людей, на благословення, яке ми ніколи не могли передбачити.

Еллен Уайт використовує мову подолання, щоб описати Боже провидіння: «Саме заздрість спонукала братів Йосипа продати його в рабство; вони сподівалися, що перешкодять йому стати величнішим за них. І коли Йосиф був узятий до Єгипту, вони тішили себе, що його сни вже не тривожитимуть їх, оскільки вони зробили все, аби нічого не здійснилося. Але Бог розпорядився, щоб своїми діями вони сприяли виконанню того задуму, якому так хотіли перешкодити» (Патріархи і пророки. С. 239, курсив додано).

### Частина III: Застосування

Навіть якщо ми не виконуємо бажання Бога щодо нашого життя, Він може перетворити жахливу ситуацію на благословення. Зважаючи на це, обговоріть зі своїми учнями такі запитання:

1. Що потрібно змінити в нашому житті, щоб ми могли залежати від Божої волі в нашій духовній подорожі? Як ми можемо переконатися, що наша свобода вибору не суперечить Божій волі?
2. Наша духовна невдача не впливає на Божу любов до нас. Як ця чудова істина спонукає нас продовжувати молитися Отцеві, досліджувати Слово і проповідувати Євангеліє?
3. Як ми можемо доступно пояснити малим дітям, що не всі події є прямою волею Бога?

` `