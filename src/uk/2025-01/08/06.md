---
title:  Христос переміг світ
date:  20/02/2025
---

Якби все відбувалося згідно з ідеальною Божою волею, ніколи не було б зла, а лише ідеальне щастя, любов і гармонія. Згодом Усесвіт буде відновлено до цієї досконалої Божої волі. А доти Бог змушений виконувати Свою волю так, щоб враховувати рішення Його створінь.

Оскільки Господь зобов’язався поважати свободу вибору творіння, необхідну для любові, багато подій усесвітньої історії відбулися не з Божої волі, а насправді протилежні тому, чого Він бажає.

Божественне провидіння не є одновимірним, ніби Бог односторонньо контролює усе, що відбувається. Це вимагає щонайменше двовимірного погляду на Боже провидіння. Дещо в цьому світі відбувається з Божої волі, але інші події є результатом рішень створінь (як і все зло). Саме тому трапляється багато такого, чого Господь не бажає.

Прочитайте Івана 16:33. Яку надію дає нам цей текст навіть серед страждань?

Особливо під час страждань або випробувань віра людей може похитнутися, оскільки вони помилково вважають, що Бог повинен позбавити їх від неприємностей у цьому житті. Проте Ісус розповідає нам зовсім іншу історію, попереджаючи Своїх послідовників, що вони зазнають випробувань і страждань у цьому світі, але є надія, бо Христос переміг світ (див. Івана 16:33).

Ми стикаємося зі стражданнями та випробуваннями, але це не означає, що Бог бажає для нас такого життя. Ми повинні завжди пам’ятати про велику боротьбу. Однак ми можемо бути впевнені, що Бог може перетворити на добро навіть погані події. І якщо ми довіряємо Господеві, Він може використати навіть наші страждання, щоб наблизити нас до Нього та спонукати бути співчутливими й піклуватися про інших (див. 2 Кор. 1:3, 4).