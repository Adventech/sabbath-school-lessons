---
title:  Пантократор
date:  17/02/2025
---

У Святому Письмі проявляється дивовижна Божа сила. Біблія містить незліченну кількість розповідей про те, як Він застосовує Свою силу і творить чудеса. Та незважаючи на це, трапляється багато такого, чого Бог не хотів і не планував.

Прочитайте Об’явл. 11:17; Єрем. 32:17–20; Луки 1:37 і Матв. 19:26. Розгляньте також Євр. 1:3. Чого ці уривки навчають про Божу силу?

Ці та інші тексти навчають, що Бог усемогутній і що Він підтримує світ Своєю силою. Справді, у книзі Об’явлення Бог неодноразово згадується як Пантокра́тор – «Господь Бог, Вседержитель» (наприклад, Об’явл. 11:17; пор. з 2 Кор. 6:18; Об’явл. 1:8; 16:14; 19:15; 21:22). Той факт, що Бог усемогутній, підтверджується не лише словами, а й проявляється у багатьох дивовижних діяннях, коли Господь використовує Свою силу, щоб визволити Свій народ, або втручається в події нашого світу.

Однак те, що Бог усемогутній, не означає, що Він може робити абсолютно все. Святе Письмо навчає, що дечого Господь не може зробити. Наприклад, 2 Тим. 2:13 проголошує, що Бог «Себе зректися не може».

Більшість християн погоджується, що Господь усемогутній (усесильний), тобто має владу робити все, що не суперечить Його любові та справедливості. Те, що дещо неможливе для Бога, є очевидним у молитві Христа в Гетсиманії. Тимчасом як Христос підтвердив, що «для Бога все можливе» (Матв. 19:26), Він також молився до Отця, коли наближалося розп’яття: «Отче Мій, якщо можливо, нехай Мене обмине ця чаша; однак не як Я хочу, а як Ти» (Матв. 26:39).

Звичайно, Небесний Отець володів величезною силою визволити Христа від страждань на хресті, але Він не міг зробити це, адже мав спасти грішників. Тобто Господь мав вибрати щось одне.

Святе Письмо навчає, що Бог бажає спасти кожного (див. 1Тим. 2:4–6; Тита 2:11; 2 Петра 3:9; Єзек. 33:11, але не всі будуть спасенні. Що це говорить про реальність свободи вибору й межі Божої влади щодо створінь, яким надано цю свободу?