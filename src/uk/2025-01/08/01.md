---
title:  Свобода вибору, любов і Божественне провидіння
date:  15/02/2025
---

> <p>Пам’ятний вірш</p>
> «Це Я сказав вам, щоб у Мені ви мали мир. У світі зазнаєте страждання, але будьте відважні: Я переміг світ!» (Івана 16:33).

### Біблійні тексти для дослідження
Луки 13:34; Єрем. 32:17–20; Євр. 1:3; Втор. 6:4, 5; Ефес. 1:9–11; Івана 16:33.

Провидіння – це термін, який використовується для опису діянь Бога у світі. Наше уявлення про Боже провидіння впливає на те, як ми ставимося до Бога, до ближніх і що ми думаємо про проблему існування зла.

Серед християн існує різне розуміння Божого провидіння. Дехто вірить, що Бог використовує Свою силу, щоб усі події відбувалися саме так, а не інакше. Нібито Він навіть вибирає, хто буде спасенним, а хто загине! Такі переконання свідчать, що люди не можуть вибирати щось, крім того, що постановив Бог. Насправді ці люди стверджують, що навіть людські бажання визначає Господь.

Навпаки, вагомі біблійні докази свідчать, що Бог не визначає усього, що відбувається. Натомість Він дарує людям свободу вибору, і тому вони (й ангели) можуть чинити проти Його волі. Історія гріхопадіння, гріха та зла є драматичним і трагічним наслідком зловживання свободою вибору. План спасіння був потрібен, щоб виправити трагічну ситуацію, спричинену зловживанням свободою вибору.