---
title:  Любити бога
date:  18/02/2025
---

Бог не може змусити нас любити Його. Добровільно означає без примусу, тобто неможливо змусити когось діяти добровільно. Ще раз підкреслимо: Бог не може нікого змусити любити Його, бо якщо примусити, то це вже не любов.

Прочитайте Матв. 22:37 і Втор. 6:4, 5. Чого ці вірші навчають про реальність свободи вибору?

Найбільша заповідь – любити Бога – свідчить про те, що Господь справді хоче, щоб усі любили Його. Однак не всі люблять Бога. Чому ж тоді Господь просто не змушує усіх любити Його? Любов не може бути любов’ю, якщо не виявляється добровільно.

Прочитайте Євр. 6:17, 18 і Тита 1:2. Що ці тексти говорять про Бога?

Згідно з Числ. 23:19, «Бог не людина, щоб говорити неправду». Господь ніколи не обманює (див. Тита 1:2); завжди дотримується Свого слова і ніколи не порушує обіцянки (див. Євр. 6:17, 18). Якщо Бог щось пообіцяв або зобов’язався зробити, Його майбутні діяння обмежені цією обіцянкою.

Це означає: оскільки Бог дає створінням свободу вибирати не те, чому віддає перевагу Сам, Він не керує вибором людей. Якщо Господь дав людям свободу вибору, вони можуть використовувати її, діючи всупереч ідеальним бажанням Бога. На жаль, багато людей справді чинять так, тому відбувається те, чого Господь не бажає.

Що ви свідомо зробили, чого, як ви знали, Бог не хотів? Що це говорить про реальність – і можливі жахливі наслідки – зловживання свободою вибору?