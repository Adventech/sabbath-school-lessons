---
title:  Наш усемогутній бог
date:  16/02/2025
---

«Бог усемогутній, – навчав молодіжний пастор свою групу середньої школи. – Це означає, що Він контролює усе, що відбувається». Один здивований учень запитав: «Отже, Бог керував, коли мій собака помер? Навіщо Богові вбивати мого собаку?»

Намагаючись відповісти на це запитання, молодіжний пастор промовив: «Це складно. Але іноді Бог дозволяє нам пережити важкі часи, щоб ми були готові до ще складніших у майбутньому. Пам’ятаю, як важко було, коли помер мій пес. Однак це допомогло мені впоратися із ще важчим випробуванням пізніше, коли померла моя бабуся. Розумієш?» Після довгої паузи учень сказав: «Отже, Бог убив мого собаку, щоб підготувати мене до того дня, коли Він збирається вбити мою бабусю?» (Марк Кортез, цит. у книзі Джона К. Пекхема «Божественні атрибути: знати Бога завіту зі Святого Письма». Мічиган: Baker Academic, 2021. С. 141).

Люди іноді вважають, що все відбувається саме так, як хоче Бог, адже Господь усемогутній. Як тоді може статися щось таке, чого Бог не бажає? Отже, що б не сталося, як би погано все не було, на це була Божа воля. Принаймні так навчає ця хибна теологія.

Прочитайте Псал. 81:11–14; Ісаї 30:15, 18; 66:4 і Луки 13:34. Що ці тексти говорять про те, чи завжди виконується Божа воля?

Хоч багато людей вірить, що Бог завжди повинен отримувати те, що хоче, Біблія розповідає зовсім іншу історію. Знову і знову Святе Письмо зображує, як Господь настановляє Свій народ, та вони не слухають Його і чинять по-своєму. Тобто Бог говорить, як діяти, щоб бути щасливими, але люди відкидають Його повеління, тому пожинають наслідки свого вибору. У багатьох випадках Бог проголошує, що відбувається протилежне тому, чого Він бажає. Господь говорить: «Але Мій народ не послухався Мого голосу… О, якби Мій народ слухав Мене, якби Ізраїль ходив Моїми дорогами! Я негайно впокорив би їхніх ворогів» (Псал. 81:12, 14, 15); «О, якби ти вважав на Мої Заповіді, тоді твій мир був би, як ріка, а твоя справедливість, – як морські хвилі» (Ісаї 48:18).

Подумайте про наслідки будь-якої теології, яка приписує усе, що відбувається, прямій волі Бога. Які глибокі проблеми, особливо в контексті існування зла, створює така теологія?