---
title:  Божа ідеальна воля й перетворення
date:  19/02/2025
---

`Прочитайте Ефес. 1:9–11. Що цей уривок говорить про призначення за передбаченням? Чи справді для одних людей Бог визначив наперед бути спасенними, а для інших – загинути?`

Грецький термін проорідзо, перекладений як «наперед призначений» у цьому та в інших уривках Святого Письма, не свідчить про те, що Бог визначає історію. Він означає «вирішити заздалегідь».

Звичайно, Господь міг Сам ухвалити певні рішення, проте Святе Письмо навчає, що Він враховує рішення інших.

У цьому та в інших уривках (наприклад, Римл. 8:29, 30) слова, перекладені як «визначив наперед», стосуються того, як Бог планує майбутнє, урахувавши вільні рішення створених людей. Отже, Господь може провіденціально (провіденціалізм пояснює історичні події проявом волі Божого провидіння) вести історію до бажаних для всіх благих цілей, поважаючи свободу Своїх створінь, яка необхідна для справжніх взаємин любові.

Апостол у Посланні до ефесян 1:11 проголошує, що Бог «все здійснює за рішенням Своєї волі». Чи означає це, що все відбувається так, як Він бажає? Читаючи частину уривка без контексту, може здатися, що тексти Ефес. 1:9–11 підтверджують цей погляд. Однак таке тлумачення суперечило би багатьом текстам, які показують, що люди можуть відкидати Божу волю (див. Луки 7:30; пор. з Луки 13:34; Псал. 81:11–14). Якщо Біблія не суперечить сама собі, то як розуміти ці уривки, щоб вони узгоджувалися один з одним?

Цей уривок має сенс, якщо визнати різницю між тим, що ми могли б назвати Божою ідеальною волею, і між тим, що Бог допускає задля нашого перетворення. Божа ідеальна воля – це те, чого Господь насправді прагне заради нашого добра та щастя. Та коли ми чинимо згідно зі своєю свободою вибору, але водночас усупереч Божій волі, то пожинаємо плоди свого вибору. Господь допускає випробування і біль, щоб ми усвідомили свій неправильний вибір і повернулися на шлях істини.

`Боже передбачення майбутнього настільки потужне, що, навіть знаючи про різний вибір, зокрема поганий, який зроблять люди, усе одно Бог може перетворити це на добро (див. Римл. 8:28). Яку втіху ви можете отримати із цієї істини?`