---
title:  Міцно тримайтеся любові та справедливості
date:  06/02/2025
---

Святе Письмо постійно навчає, що «Господь, твій Бог, є справжнім Богом, вірним Богом, Який до тисячного покоління зберігає Заповіт і виявляє милосердя до тих, хто Його любить і дотримується Його Заповідей» (Втор. 7:9). Його характер доброти й любові найкраще продемонстрував Ісус на хресті (див. Римл. 3:25, 26; 5:8). Згідно з Псал. 100:5: «Адже Господь добрий, – Його милосердя вічне, і вірність Його – з покоління в покоління!» (пор. з Псал. 89:2). Отже, Богові можна довіряти; Він дає Своїм дітям добрі дари (див. Якова 1:17; пор. з Луки 11:11–13). Він робить добро навіть тим, хто вважає себе Його ворогом.

`Прочитайте Матв. 5:43–48. Що це говорить про дивовижну любов Бога? Як ми повинні ставитися до інших у світлі цього вчення Ісуса?`

У розділі 5 Євангелія від Матвія Божа любов описується як досконала. Недосконала любов – це коли ми любимо лише тих, хто любить нас. Проте Бог любить навіть тих, хто ненавидить Його, навіть тих, хто повстає проти Нього. Його любов досконала.

Хоч Божа любов і милосердя значно перевищують будь-які розумні очікування, вони ніколи не суперечать справедливості. Навпаки, вони об’єднують справедливість і милосердя (Псал. 85:11). Біблія заохочує нас: «Дотримуйся милосердя і справедливості в суді, та постійно покладайся на твого Бога» (Осії 12:7; пор. з Луки 11:42).

Зрештою Сам Бог встановить остаточну й досконалу справедливість. Послання до римлян 2:5 навчає, що справедливий Божий суд виявиться. Нарешті викуплені співатимуть: «Великі та дивні діла Твої, Господи Боже, Вседержителю! Праведні й правдиві дороги Твої, Царю народів! Хто не буде боятися, Господи, і не прославить Імені Твого? Адже Ти єдиний Святий, і всі народи прийдуть та поклоняться перед Тобою, бо об’явилися Твої суди» (Об’явл. 15:3, 4; пор. з Об’явл. 19:1, 2).

`Текст Ісаї 25:1 проголошує: «Господи, Ти – мій Бог! Прославлятиму Тебе, оспівуватиму Твоє Ім’я, бо Ти звершив дивовижні речі, прадавні задуми, – певні й правдиві!» Як ми можемо навчитися хвалити Бога навіть у погані часи? Як саме наше життя може бути жертвою хвали Богу, щоб сприяти справедливості у нашій сфері впливу?`