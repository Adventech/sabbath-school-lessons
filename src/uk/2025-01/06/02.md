---
title:  Любов і справедливість
date:  02/02/2025
---

У Святому Письмі любов і справедливість ідуть разом. Справжня любов вимагає справедливості, а справжню справедливістю можна проявляти лише в любові. Ми не звикли розглядати ці два поняття разом, але це лише тому, що і любов, і справедливість людство сильно спотворило.

Прочитайте Псал. 33:5; Ісаї 61:8; Єрем. 9:23; Псал. 85:11 і 89:15. Як ці тексти проливають світло на Божу турботу про справедливість?

Наведені тексти прямо проголошують, що Бог любить справедливість (див. Псал. 33:5; Ісаї 61:8). У Святому Письмі ідеї любові та правосуддя нерозривно пов’язані. Божа любов і Божа праведність поєднуються, і Господь глибоко зацікавлений у тому, щоб праведність і справедливість діяли в цьому світі.

Саме тому пророки постійно засуджують усі види несправедливості, зокрема несправедливі закони, обважування, несправедливість і пригноблення бідних, удів чи будь-кого, хто належить до категорії соціально вразливих осіб. Хоч люди творять багато зла і несправедливості, Бог єдиний, Хто завжди «творить милосердя, правосуддя і правду на землі» (Єрем. 9:23). Саме тому ті, які вірні Богові, дуже чекають Божественного суду, адже він відновлює остаточну правду, карає злочинців і гнобителів, а також приносить справедливість і визволення для жертв несправедливості та пригноблення.

Справді, праведність і справедливість є основою Божого правління. Боже моральне правління любові є справедливим і праведним, воно суттєво відрізняється від корумпованих урядів цього світу, які часто чинять несправедливо заради особистої вигоди та здобуття влади. У Богові «милосердя та істина зустрінуться, правда і мир поцілуються» (Псал. 85:11).

Бог ясно дає зрозуміти, чого Він очікує від нас. «О, людино, Він сказав тобі, що є добре, і чого Господь очікує від тебе, а саме: Щоб ти дотримувався правосуддя, любив чинити милосердя, і в покорі ходив з твоїм Богом!» (Міх. 6:8). Ми повинні відображати Божий характер, і любов, а також справедливість і милосердя, які походять з неї, будуть основними рисами.

Наведіть приклади спотвореної людської справедливості. Хіба ми можемо не прагнути, щоб одного дня запанувала досконала Божа справедливість?