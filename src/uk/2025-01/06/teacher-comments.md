---
title:  Коментарі для Вчителів
date:   07/02/2025
---

### Частина I: Огляд

**Основний текст**: Єрем. 9:24.

**Тема дослідження**: Псал. 33:5; Єрем. 18:7-10; Мал. 3:6; Якова 1:17.

**Вступ**. У всьому Святому Письмі Божа любов і справедливість є невід’ємною частиною Його характеру. Ці якості виявляють Його глибоку турботу про справедливість і праведність.

**Теми уроків**

1. **Любов і справедливість пов’язані**. Хоч ми не звикли думати про любов і справедливість разом, у Святому Письмі справжня любов вимагає справедливості, а справжня справедливість керується любов’ю. І навпаки, удавана любов без справедливості є поблажливістю до зла; а справедливість без любові – це холодне законництво. Отже, щира любов і справедливість описують досконалий Божий характер. Він любить справедливість і бажає бачити її у світі.
2. **Любов до справедливості вимагає постійності**. Справедливість є основою Божого правління. Його діяння ґрунтуються на незмінності Божественного морального характеру, а не на випадкових рішеннях і несправедливих учинках. Божа справедливість походить з Його незмінності, оскільки Він ніколи не обманює, а Його обіцянки непорушні. Хоч Святе Письмо підтверджує моральну незмінність Бога, воно також вказує на те, що Його діяння можуть змінюватися у відповідь на людські рішення.
3. **Любов до справедливості бере до уваги покаяння**. У Святому Письмі ми знаходимо заяви про те, що Бог не обманює. До того ж уривки Старого Завіту вказують на те, що Бог розкаюється, тобто Він не виносить очікуваний вирок, оголошений через людський переступ. Поблажливість Бога не означає, що Він обманює щодо Свого вироку, але Він змінює Свої дії щодо людей, якщо вони покаються і вирішують жити в спілкуванні з Ним (див. Єрем. 18:7–10).

**Застосування**. Враховуючи, що Бог може змінити рішення щодо Свого народу, коли вони приймають або відкидають Його, як ми можемо відображати Божу любов до справедливості, реагуючи на несправедливість і неправильні вчинки у світі?

### Частина II: Коментар

**1. Любов і справедливість пов’язані.**

Багато хто звик думати, що любов і справедливість виключають одна одну, тобто людина не може бути справедливою і люблячою водночас. Згідно із цим поглядом, любов є поблажливою і перешкоджає або принаймні розмиває належне застосування справедливості. І навпаки, стверджується, що правосуддя має бути об’єктивним і неупередженим. Отже, справедливість обов’язково виключає будь-яку форму милосердя й любові.

Однак це не найкращий погляд на різницю між любов’ю та справедливістю. Насправді любов і справедливість не утворюють дихотомії (дихотомія – це протиставлення двох речей, які повністю протилежні або кардинально відрізняються) у Біблії, а радше послідовно поєднуються в описі досконалого Божого характеру. У біблійній цілісній розповіді про любов і справедливість одну не можна уявити без іншої. Удавана любов без справедливості є поблажливістю до зла; а справедливість без любові – це холодне законництво. Насправді Біблія іде ще далі в описі Божого характеру. Бог не просто поєднує любов і справедливість, Він насправді любить справедливість (див. Псал. 33:5; Ісаї 61:8).

Єврейський термін для позначення справедливості в Псал. 33:5 та Ісаї 61:8 – мішпа т, що передає ідею істинного правління. За словами Роберта Калвера, хоча сучасні концепції демократичного правління виділяють законодавчу, судову й виконавчу функції, мішпа т не «обмежується лише судовими процесами», а фактично стосується «всіх функцій уряду». У біблійні часи, коли не було розподілу функцій, правління зосереджувалося насамперед на фігурі правителя, а не на законах. До того ж правитель/суддя мав виконавчу й «судову владу». Тобто, правитель/суддя не лише ухвалював судові рішення, а й виконував або змушував їх виконувати. Наприклад, коли Давид звернувся до Бога як до Судді у своїй суперечці з Саулом, він не лише думав про юридичне рішення, а також припускав судове виконання визволення й виправдання: «Нехай Господь буде суддею і нехай розсудить між мною і між тобою! Нехай Він розгляне мою справу, заступиться за мене й захистить від тебе!» (1 Сам. 24:16) (Роберт Д. Калвер. 2443 טַפָׁש, ред. Р. Лейрд Гарріс, Глісонט Л. Арчер молодший і Брюс К. Волтке. Теологічний словник Старого Завіту. Чикаго: Moody Press, 1980. С. 948).

Якщо ми візьмемо до уваги це широке розуміння справедливості, то сказати, що Бог любить справедливість, означає прийняти два важливих моменти. По-перше, Божа справедливість пов’язана не лише із законами, а здебільшого стосується Його серця та характеру. По-друге, Він любить не лише обговорення правосуддя, а і його виконання.

**2. Любов до справедливості вимагає постійності.**

Якщо справедливість стосується мудрого правління, з розумним судженням і виконанням, як зазначено вище, воно має виключати можливість випадкових або примхливих рішень з боку правителя. Саме тому справедливість вимагає постійності й регулярності. У Святому Письмі є два основних уривки, один у Старому Завіті, а інший у Новому, які зазвичай використовуються для підтвердження незмінності Бога. Хоч концепція незмінності містить багато філософських припущень у різних традиціях християнської теології, можна з упевненістю сказати, що тексти Мал. 3:6 і Якова 1:17 підкреслюють постійність морального Божого характеру. Тобто Господь є морально непорушним або незмінним.

Третій розділ книги Малахії сформований ідеєю Божої справедливості. Він розпочинається із запитання: «Де той Господь правосуддя?» (Мал. 2:17). Тобто, що Він здійснить у житті кожного, хто чинить зло? У відповідь на це фундаментальне запитання третій розділ підкреслює настання Божественного суду: «Хто витримає день Його пришестя, і хто встоїть, коли Він з’явиться?» (Мал. 3:2). Суд розглядає бунтівну історію Божого народу, але ця серйозна вістка насправді закликає до покаяння. Отже, результат майбутнього Божого суду є обнадійливим.

У цьому контексті суду й надії Господь підкреслює, що Він не змінюється, і цей факт справді є причиною того, чому Його народ не знищений (вірш 6). Ідея незмінності Бога передається в Біблії словами: «Я, Господь, не змінююся» (там само), і це відображає ідею моральної непорушності Божого завіту. Водночас Мал. 3:7 («Наверніться до Мене, і Я повернуся до вас») підкреслює взаємини та позитивну зміну ставлення з боку Бога.

У Якова 1:17 також підкреслюється ідея Божественної постійності й моральної незмінності. Контекст першого розділу Послання до Якова вказує на те, що Бог не посилає спокуси, оскільки Він постійно дає нам добрі та досконалі дари згори. Отже, замість примхливого поєднання спокус і дарів Він завжди послідовно пропонує нам лише добрі дари. Як «Отець світла», Він не має «зміни, ні тіні переміни» (Якова 1:17).

Псал. 136:7–9 показує зв’язок між Богом як Творцем світла та Його виявом милосердя. У цих віршах псалмист підкреслює творчу силу і постійність Бога: «Хто створив великі світила, бо милосердя Його вічне! Сонце, щоб управляло вдень, бо милосердя Його вічне! Місяць і зорі, щоб управляли вночі, бо милосердя Його вічне».

**3. Любов до справедливості бере до уваги покаяння.**

У Старому Завіті, здається, є парадоксальні твердження про природу Бога, Який кається та поблажливий. З одного боку, у нас є уривки, такі як Числ. 23:19 («Бог не людина, щоб говорити неправду, – Він не людський син, щоб жалкувати за сказаним. Хіба Він може сказати і не зробити, пообіцяти і не дотриматись слова?») і 1 Сам. 15:29 («Той, Хто є Славою Ізраїлю, не обманює і не змінюється, тому що Він – не людина, щоб передумати»), які підтверджують постійність Бога. Тобто, Господь послідовний. Головна суть цих тверджень полягає у тому, що Бог не обманює, і це узгоджується з новозавітним ученням про Бога в Тита 1:2 і Євр. 6:18.

З іншого боку, уривки зі Старого Завіту розповідають про Боже розкаяння, тобто Він не завжди виконує вирок, який виніс проти тих, хто чинив зло. Одним із найвідоміших прикладів є Божественне милосердя, виявлене до Ніневії у книзі Йони (див. Йони 3:10), де сам Йона на початку четвертого розділу не погоджується з Божим милосердям. Пояснення Йони, чому він не хоче оголосити майбутній Божественний суд над Ніневією, підсилює Боже милосердя: «Господи, хіба ж я не говорив про це, ще коли був у своїй країні? Тому я спочатку і втікав до Таршішу, оскільки я знав, що Ти є милосердним і добрим Богом, довготерпеливим і дуже милостивим, – Ти співчуваєш, коли бачиш нещастя!» (Йони 4:2).

У Йони 4:2 міститься принаймні три важливі причини, чому ця поблажливість з боку Бога не має бути несподіванкою. По-перше, сам Йона підозрював від самого початку, що буде такий результат. Це очікування Божого милосердя є справжньою причиною, чому Йона втік до Таршішу. По-друге, його твердження про Бога перегукується з Вих. 32:14 і 34:6, 7, де сам Ізраїль був об’єктом Божого розкаяння. Отже, задовго до Божественного милосердя щодо Ніневії Господь здійснив те саме для Ізраїлю в минулому. По-третє, такий тип поблажливості не означає, що Бог обманював щодо проголошених вироків, оскільки Він пояснює у Єрем. 18:7–10: «Буває, що Я пригрожу якомусь народові, або царству, що його викоріню, спустошу і знищу, але якщо той народ відвернеться від свого зла, про яке Я попереджував його, то Я пожалію його і не спроваджу на нього лиха, яке Я мав намір учинити. Іншим разом Я провіщу щодо народу, або царства, що відбудую і що вкореню його, але вони почнуть чинити те, що є злом переді Мною, й не слухатимуть Мого голосу, то Я відміню те добро, яке Я обіцяв їм зробити». Отже, Бог змінює Своє ставлення до людей, якщо вони змінюють своє ставлення до Нього та гріха.

### Частина III: Застосування

Святе Письмо підтверджує моральну незмінність Бога, але Він може змінити ставлення до Свого народу, якщо вони вирішать прийняти або відкинути Його. Маючи на увазі цю ідею, обговоріть наведені запитання:

1. Як ми можемо відображати Божу справедливість, коли реагуємо на несправедливість і злочини у світі?
2. Бог змінює Свій вирок залежно від ставлення людей до Нього та гріха. Чи Боже правосуддя сповнене помсти й відплати, а може, воно передбачає певне відновлення? Поясніть. Як Божа зміна вироку пов’язана з відновленням?
3. Бог поблажливий і бажає відновити взаємини зі Своїм народом. Як ми можемо розвивати справедливість і любов, щоб відновити зруйновані стосунки?
4. Чи були випадки, коли ви намагалися протистояти несправедливості, і це давало зворотний результат або ви зазнавали невдачі? Якщо так, то як ви відповіли? Як ви можете продовжувати відстоювати справедливість і допомагати найбільш незахищеним?
5. Чи ставилися до вас несправедливо? Якщо так, то яким був результат? Як ваш досвід впливає на те, як ви ставитеся до інших?

` `