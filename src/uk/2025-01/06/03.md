---
title:  Бог – абсолютна доброта і праведність
date:  03/02/2025
---

Бог не просто стверджує, що любить справедливість і закликає людей любити і чинити справедливо, а й Сам досконало й непохитно втілює ці риси. Святе Письмо навчає, що Бог святий, вірний, праведний і люблячий. Тільки Господь завжди робить те, що любить, – праведне та справедливе. Він ніколи не робить нічого поганого.

`Прочитайте Втор. 32:4 і Псал. 92:16. Що ці тексти говорять про вірність і праведність Бога?`

Ці й багато інших уривків проголошують, що Бог справедливий і люблячий – «в Ньому немає жодної неправди» (Псал. 92:16; пор. з Псал. 25:8; 129:4). Господь «не учинить неправди. З самого ранку Він Своє справедливе судочинство виводить на світло, – і його не бракує, але злочинець не знає сорому» (Соф. 3:5). Зверніть увагу на пряму протилежність Божому характеру тих, хто любить несправедливість.

Бог знає, що найкраще для кожного; Він бажає, щоб усе було найліпшим, і постійно працює над досягненням найкращого результату для всіх.

`Прочитайте Псал. 9:7, 8 і 145:9–17. Чого ці вірші навчають про Бога?`

Біблійний Бог «є справедливим Суддею» (Псал. 7:12) і не любить того, «хто чинить зло» (Псал. 5:5). Як навчає Писання в 1 Івана 1:5: «Бог є світло, і в Ньому немає жодної темряви!» Справді, Господь не тільки добрий, а й «не спокушується злом» (Якова 1:13; пор. з Аввак. 1:13).

Божа доброта і слава нерозривно пов’язані. Хоч багато хто прагне до влади, та тільки Бог є всемогутнім, але Він застосовує Свою силу лише справедливо і з любов’ю. Не випадково, коли Мойсей попросив Бога: «Покажи мені, благаю, Твою славу!» – Господь сказав: «Я проведу перед тобою усю Мою велич… і виявлю милосердя тому, до кого буду милосердний» (Вих. 33:18, 19).

`Чому такий добрий Бог допускає стільки зла в цьому світі? Обговоріть свою відповідь у класі.`