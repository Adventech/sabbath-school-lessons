---
title:  Бог, який розкаюється?
date:  05/02/2025
---

Чи може Бог розкаятися? Якщо так, то що б це означало? Ми з’ясували, що характер Бога ніколи не змінюється. Однак деякі біблійні тексти говорять про Боже розкаяння або жалкування. Принаймні для людей покаяння передбачає визнання того, що вони зробили щось не так. Як же тоді деякі біблійні уривки можуть зображати Бога як Того, Хто розкаюється?

Прочитайте Вих. 32:14 і порівняйте з Єрем. 18:4–10. Що ви думаєте про ці описи Божого жалкування?

У цих і багатьох інших уривках Бог зображений як Той, Хто пом’якшує вирок у відповідь на покаяння чи заступництво людей. Господь обіцяє: якщо люди відвернуться від свого беззаконня, Він скасує запланований для них суд. Відмова Бога від винесення вироку у відповідь на людське покаяння є загальною темою в усьому Святому Письмі.

Прочитайте Числ. 23:19 і 1 Сам. 15:29. Про що свідчать ці тексти?

Ці уривки чітко проголошують, що Бог «не людина, щоб передумати» (1 Сам. 15:29), і «Бог не людина, щоб говорити неправду, – Він не людський син, щоб жалкувати за сказаним. Хіба Він може сказати і не зробити, пообіцяти і не дотриматись слова?» (Числ. 23:19). Читаючи ці тексти у світлі інших уривків, не можна вважати, що Бог взагалі не милує. Натомість вони свідчать, що Господня милість не схожа на людську. Навпаки, Бог завжди дотримується Своїх обіцянок, і хоч Він змінює рішення у відповідь на людське покаяння, та завжди робить це відповідно до Своєї доброти та Свого Слова. Бог відмовляється від суду у відповідь на покаяння, адже Його характер добрий, люблячий і милосердний.

Яке значення біблійних образів Божественного помилування? Що це говорить про незмінність Божого характеру?