---
title:  Незмінний божий характер
date:  04/02/2025
---

Прочитайте Мал. 3:6 та Якова 1:17. Чого ці уривки навчають про характер Бога?

У Мал. 3:6 Бог проголошує: «Я, Господь, не змінююся». Безпосередній контекст вірша показує, що незмінність Бога є моральною. Далі біблійний текст вказує на те, що Господь може змінитися у взаєминах, бо Він говорить: «Тому й ви, нащадки Якова, не знищені». І вже в наступному тексті Бог проголошує Своєму народові: «Наверніться до Мене, і Я повернуся до вас» (Мал. 3:7).

Отже, Бог справді вступає у взаємини зі Своїми творіннями, але вони свідчать, що Божий характер незмінний. Це також підтверджує Якова 1:17, де проголошується, що всі добрі й досконалі дари походять від Бога, у Якого немає переміни. Бог не є джерелом зла.

Тут і в інших місцях Святе Письмо неодноразово навчає, що характер Господа незмінний. Однак Бог може вступати і вступає в реальні взаємини з творіннями, у яких він завжди діє з любов’ю і справедливістю.

Прочитайте 2 Тим. 2:13; Тита 1:2 і Євр. 6:17, 18. Чого ці тексти навчають про Бога?

Бог не може зректися Себе; Він ніколи не обманює; Божі обітниці непорушні. Ми можемо бути впевнені, що Бог Біблії є тим самим Богом, Який (у Христі) добровільно віддав Себе за нас на хресті. Він є Богом, Якому можна беззастережно довіряти, і ми можемо мати впевненість і надію на майбутнє, адже, як сказано у Євр. 13:8: «Ісус Христос учора, сьогодні і навіки Той Самий».

Як ми можемо навчитися довіряти доброті Бога, навіть якщо в нашому житті обставини складаються дуже погано? Як образ Бога на хресті допомагає нам навчитися довіряти Його доброті?