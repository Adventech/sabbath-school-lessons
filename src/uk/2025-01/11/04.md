---
title:  Пісня мого коханого
date:  11/03/2025
---

Бог дивовижно виявив Свою любов і праведність у вселенському конфлікті. Проте дехто може запитати: чи міг Господь зробити більше, щоб запобігти або знищити зло? Ми бачили схему вселенського конфлікту, яка вказує на те, що Бог діяв, поважаючи свободу вибору, необхідну для максимального розквіту взаємин, сповнених любові, між Ним і людьми. Ба більше, Він, очевидно, діяв у межах моральних обмежень або правил взаємодії в контексті вселенського конфлікту щодо Його характеру, який можна розв’язати лише завдяки демонстрації Його любові.

Прочитайте Ісаї 5:1–4. Хто співає цю пісню? Про кого говорить Ісая? Кого представляють виноградник і власник виноградника? Яке значення мають дії власника виноградника? Який результат цих дій?

У цих біблійних текстах Бог у видінні описує Свій виноградник. Власником виноградника є Сам Бог, а виноградник представляє Божий народ (див., наприклад, Ісаї 1:8; Єрем. 2:21). Власник виноградника (Бог) зробив усе, щоб забезпечити його процвітання. Виноградник мав би дати гарний урожай, але він уродив лише «дикі ягоди».

В Ісаї 5:3 Сам Бог запрошує людей «розсудити» між Ним і Його виноградником. А в Ісаї 5:4 Господь ставить надзвичайно важливе запитання: «Що ще Я мав би зробити для Мого виноградника, чого Я для нього не зробив? Чому ж, коли Я чекав, що він принесе добрий виноград, а він вродив дикі ягоди?». Що ще Він міг зробити? Як захопливо, що Бог навіть просить інших оцінити те, що Він зробив.

Коли ви дивитеся на хрест, де Бог приніс Себе в жертву за всі наші гріхи, як Його слова: «Що ще Я мав би зробити для Мого виноградника, чого Я для нього не зробив?» – набувають дивовижного значення?