---
title:  Справедливий бог
date:  10/03/2025
---

На кожному кроці робота Христа руйнує роботу диявола. Згідно з 1 Івана 3:8, Ісус «з’явився, щоби знищити діла диявола», «знищити того, хто має владу смерті, тобто диявола» (Євр. 2:14). Проте цілковитий розгром влади ворога відбувається у два етапи. По-перше, через роботу хреста Христос спростовує наклепницькі звинувачення сатани. По-друге, наприкінці історії Землі сатана та його царство будуть знищені.

`Прочитайте Римл. 3:23–26 і 5:8. Що ці уривки говорять про те, як Христос відкидає звинувачення диявола?`

Як ми побачили, ворог стверджує, що Бог не є справедливим і люблячим. Однак у Христі Господь забезпечив остаточний вияв Божої справедливості та любові, і Він зробив це через хрест.

Після смерті Ісуса «сатана побачив, що маска з нього зірвана. Суть його правління була викрита перед безгрішними ангелами і Всесвітом. Він постав перед ними як убивця. Проливши кров Сина Божого, сатана позбавив себе прихильності небесних істот» (Е. Уайт. Бажання віків. С. 761).

`Прочитайте Об’явл. 12:10–12 у світлі Бут. 3:15. Як цей уривок проливає світло на вселенське значення перемоги Христа на хресті?`

Історія викуплення дає нам чимало доказів, щоб бути впевненими в тому, що Бог завжди діє нам на добро, бажаючи спасти. Господь Святого Письма завжди робить усе найкраще, враховуючи доступні Йому шляхи у великій боротьбі (див. Втор. 32:4; 1 Сам. 3:18; Псал. 145:17; Аввак. 1:13; Об’явл. 15:3; Бут. 18:25).

`Чому демонстрація Божої праведності й любові у вселенському конфлікті така важлива? Коли ви розмірковуєте про хрест і всі Божі діяння щодо викуплення, як вони дають вам упевненість у любові Господа навіть серед випробувань і страждань?`