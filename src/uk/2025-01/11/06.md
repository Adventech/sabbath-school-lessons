---
title:  Виправдання божого імені
date:  13/03/2025
---

Зрештою Боже Ім’я буде остаточно виправдано. Завдяки роботі Отця, Сина та Святого Духа в Плані викуплення досконала праведність і любов Бога проявляються поза будь-яким сумнівом (див. Римл. 3:25, 26; 5:8).

Прочитайте Римл. 3:1–4 у світлі Ісаї 5:3, 4. Що ці тексти говорять про те, що Сам Бог виправданий у вселенському конфлікті?

У Римл. 3 та в Ісаї 5 ми бачимо, що Бог (у певному обмеженому сенсі) запрошує звичайних створінь судити Його характер, навіть якщо ми не маємо на це жодного права чи повноваження. Зрештою, коли всі небесні книги будуть відкриті, ми побачимо докази того, що Бог абсолютно справедливий і праведний. Господь виправдає Себе перед усіма розумними творіннями.

Прочитайте Об’явл. 15:3 і 19:1–6. Чого ці уривки навчають про виправдання Божого Імені наприкінці історії Землі?

У Святому Письмі Бог турбується про Своє добре Ім’я. Чому? Ви не можете мати глибокі стосунки, сповнені любові, з людиною, чий характер ви ненавидите або кому ви не довіряєте. Якби хтось сказав вашому чоловікові чи майбутньому чоловікові жахливу неправду про ваш характер, ви зробили б усе можливе, щоб протистояти таким заявам. Якщо ваша близька людина повірить таким заявам, то зруйнує ваші стосунки любові.

Зрештою Бог виправдовується на хресті та завдяки всьому Плану спасіння. На суді перед Другим приходом Бог буде виправданий перед Усесвітом, що спостерігає за Ним.

Тоді, під час суду на Небі, коли викуплені навіть будуть «судити ангелів» (1 Кор. 6:2, 3), Бог буде виправданий, оскільки спасенні зможуть переглянути записи й побачити на власні очі, чому Бог діяв саме так, а не інакше і що всі Божі вироки завжди були абсолютно справедливими та сповненими любові. Хто з нас не має багато запитань, які потребують відповідей? Перш ніж усе буде зроблено, ми отримаємо відповіді на ці запитання (див. 1 Кор. 4:5).

Нарешті кожне коліно поклониться і кожною мовою буде визнано, що Ісус Христос – це Господь (див. Филп. 2:10, 11). Усе це є частиною виправдання Божого характеру.