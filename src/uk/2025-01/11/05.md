---
title:  Притча христа про виноградник
date:  12/03/2025
---

У притчі про власника виноградника з Матв. 21 Ісус продовжує з того місця, де зупинився Бог в Ісаї 5, проливаючи додаткове світло на характер і діяння власника виноградника.

`Прочитайте Матв. 21:33–39, особливо пам’ятаючи про запитання з Ісаї 5:4. Що Він міг зробити більше, чого ще не зробив?`

Перша частина притчі Христа прямо цитує пісню з Ісаї 5 про власника виноградника та його виноградник. Потім, додає Ісус, власник виноградника «найняв робітників і відійшов» (вірш 33). Та коли власник виноградника двічі посилав Своїх рабів (пророків) зібрати врожай, ті, хто орендував Його виноградник, побили та вбили Його слуг (вірші 34–36). Зрештою Він послав Свого Сина (Ісуса), кажучи: «Посоромляться мого сина» (вірш 21:37). Проте вони вбили і Його Сина, заговоривши між собою: «Це спадкоємець; ходімо, вб’ємо його і одержимо його спадщину. І схопивши його, викинули геть із виноградника і вбили» (вірші 21:38, 39).

Що ще Він міг зробити? Отець так полюбив нас, що віддав Свого улюбленого Сина (див. Івана 3:16). Якщо вселенський конфлікт є таким, як тут зображено, то його не можна було залагодити негайним застосуванням Божественної сили на початку війни на Небі, адже він вимагав спочатку публічної демонстрації Божого характеру. Цей характер було розкрито в земному служінні Христа (див. Римл. 3:25, 26; 5:8). Чого ще ми можемо просити, окрім того щоб Бог (у Христі) віддав Себе на смерть за нас, щоб Він міг виправдати нас, не ставлячи під загрозу Свою справедливість і досконалу любов?

Те, що відбулося на хресті, демонструє: Бог зробив усе можливе, щоб пом’якшити наслідки беззаконня та знищити зло, не зруйнувавши розквіту справжньої любові. Якби існував будь-який кращий шлях, доступний для Бога, хіба Він не вибрав би його? Хоч люди дуже страждають у цьому вселенському конфлікті, найбільше страждає Сам Бог. Дивлячись на хрест, ми справді можемо побачити, які страждання й біль приніс гріх Самому Богові. Проте свобода, притаманна любові, була такою священною, що Христос був готовий терпіти це заради нас.

`Прочитайте Ісаї 53:4. Чиї «недуги» поніс і чиї «страждання» взяв на Себе Христос на хресті? Що це говорить нам про все, що Бог зробив для нас і чого Йому коштувало наше спасіння?`