---
title:  Коментарі для Вчителів
date:   14/03/2025
---

### Частина I: Огляд

**Основний текст**: Івана 18:37.

**Тема дослідження**: Ісаї 5:1-4; Матв. 21:33-41; Римл. 3:25, 26; 5:8; Об’явл. 15:3; 19:2.

**Вступ**. Ми маємо визнавати та проголошувати Божу справедливість і Його люблячі наміри щодо Свого народу.

**Теми уроку**. Урок цього тижня наголошує на трьох основних моментах.

1. Ми повинні визнати Божу справедливість. У притчі про виноградник Божа справедливість стверджується через відповідні óбрази, і її визнають слухачі. Ісус розповідає притчу так, щоб слухачі визнали правомірність дій землевласника на відміну від виноградарів.
2. Нам потрібно визнати Божі наміри любові. У Матв. 21:33–41 аудиторія визнає, що землевласник зробив усе, що міг, перш ніж винести вирок. До того ж в Ісаї 5 Сам Бог вказує, що Він зробив усе можливе для Свого народу. Запитання: «Що ще Я мав би зробити для Мого виноградника, чого Я для нього не зробив?» – це заклик до визнання Божих намірів і діянь від імені Його народу (Ісаї 5:4).
3. Нам потрібно проголошувати Божу справедливість і наміри, сповнені любові. Біблія запрошує нас не тільки визнавати Божу справедливість і Його люблячі діяння, а й проголошувати, що Бог абсолютно справедливий і праведний. В Об’явл. 15:3 святі співають, проголошуючи: «Великі та дивні діла Твої, Господи Боже, Вседержителю! Праведні й правдиві дороги Твої, Царю народів!».

**Застосування**. Як ми можемо визнавати і проголошувати Божу справедливість та наміри, сповнені любові, у нашому повсякденному житті й у наших розмовах про Бога?

### Частина II: Коментар

**1. Ми повинні визнати Божу справедливість.**

Згідно зі Святим Письмом, ми, як немічні й обмежені створіння, не в змозі правильно судити про Божі шляхи (див. Божу промову наприкінці книги Йова (38–42); див. також Римл. 9:20). Водночас ми маємо визнати, що Бог справедливий. Римл. 3:26 вказує, що кров Христа є демонстрацією (грецький термін е ндейксіс) Божої праведності, тому що Він не взяв до уваги «раніше вчинені гріхи» (Римл. 3:25). Отже, кров Христа показує, що Бог не тільки прощає (виправдовує нас), а й виявляє справедливість. Слід зазначити, що грецький іменник е ндейксіс, який перекладається як «показати», означає «те, що змушує прийняти щось розумово чи емоційно, демонстрація, доказ» (Фредерік В. Данкер. Грецько-англійський лексикон Нового Завіту та іншої ранньохристиянської літератури. Чикаго: University of Chicago Press, 2000. С. 332).

Отже, використання цього іменника в Римл 3:26 підкреслює, що Бог не тільки справедливий, а й має намір продемонструвати, показати, довести нам, що Він справедливий. Томас Шрайнер стверджує, що в цьому уривку ми знаходимо Боже «бажання продемонструвати Свою праведність». Він додає: «Демонструючи Свою праведність спасіння та суду, Бог виправдав Своє Ім’я перед світом» (Послання до римлян: Бейкерський екзегетичний коментар Нового Завіту. Гранд-Рапідс, Мічиган: Бейкерські книги, 1998. С. 198, 199).

У притчі про виноградник (див. Матв. 21:33–41; див. також Марка 12:1–12; Луки 20:9–19) Божа справедливість підтверджується через використані образи, а отже, її визнає аудиторія. У притчі Ісус представляє послідовність розумних рішень, які ухвалив власник виноградника у відповідь на нерозумне ставлення виноградарів, яким він здав виноградник в оренду. Оскільки землевласник поїхав у далеку країну, він послав рабів отримати плоди з виноградника ближче до збору врожаю. Абсурдом було те, що виноградарі двічі жорстоко познущалися над рабами і навіть убили одного з них. Було правдоподібно, що землевласник зрештою послав свого сина, припускаючи, що виноградарі виявлять до нього повагу. Проте в ще більш абсурдній реакції виноградарі вбили і сина, щоб забрати його спадщину.

Ісус розповідає цю притчу так, щоб аудиторія могла слідкувати й поступово визнавати законність дій землевласника на відміну від божевільної поведінки виноградарів. Ісус навіть робить висновок з притчі прямо з вуст слухачів. Він запитує їх: «Тож коли прийде господар виноградника, то що він зробить тим робітникам? Кажуть йому: Злих люто вигубить, а виноградник передасть іншим робітникам, які будуть вчасно віддавати його частку» (Матв. 21:40, 41).

Отже, слухачі притчі можуть дійти висновку, що землевласник більше нічого не міг зробити. Як вони чітко визнають, він зробив усе можливе, щоб належно поводитися з орендарямивиноградарями. Отже, він вважається справедливим в очах глядачів, коли карає злих виноградарів. Ця притча є образним ученням про Божу справедливість. Сприйняття справедливості в очах аудиторії виникає через чітке визнання того, що землевласник зробив усе можливе, щоб підтримувати належні стосунки з тими, хто чинить нечестиво, перш ніж був змушений засудити їх до знищення.

**2. Нам потрібно визнати Божі наміри любові.**

Якщо в притчі про виноградник, як розповідає Ісус у Матв. 21:33–41, висновок слухачів означає: вони визнають, що землевласник зробив усе, що міг, перш ніж засудити виноградарів, то в пісні про виноградник в Ісаї 5 Сам Бог стверджує, що Він зробив усе можливе для Свого народу. У притчі про виноградник, яку розповів Ісус, проблема була з виноградарями, що є образним посиланням на «первосвященників і фарисеїв» (Матв. 21:45). А в пісні з Ісаї 5 проблема полягає у самому винограднику, який образно належить до «роду Ізраїля» (Ісаї 5:7), «нащадків Юди» (Ісаї 5:3, 7).

Подібно до землевласника з притчі, який зробив усе можливе, щоб підтримувати належні стосунки з виноградарями, Улюблений із пісні зробив усе, що було у його силах, щоб виноградник давав добрий виноград. Він вибрав «родюче місце на схилі гори» (Ісаї 5:1), «перекопав його, очистив його від каміння і засадив його добірною виноградною лозою, – побудував посеред нього башту і викопав у ньому чавило» (Ісаї 5:2). Усі ці підготовчі дії були підкріплені позитивним очікуванням, що «лоза родитиме хороші грона винограду», але, на жаль, «вона вродила дикі ягоди» (Ісаї 5:2). Бог «сподівався правосуддя» серед Свого народу, але те, що Він бачив, було пригнобленням. Він чекав «справедливості», але те, що Він почув, було «голосіння» (Ісаї 5:7).

Тимчасом як Ісус просить Своїх слухачів відповісти, яким був би розумний учинок землевласника після всього, що він зробив, в Ісаї 5 Бог запрошує народ Юди «розсудити» між Ним і Його виноградником (вірш 3). Це судження повинно брати до уваги таке запитання: «Що ще Я мав би зробити для Мого виноградника, чого Я для нього не зробив?» (вірш 4). Це риторичне запитання має допомогти дійти висновку, що Бог зробив усе можливе, щоб Його діти приносили «добрий виноград». Отже, це запитання є запрошенням визнати всі наміри, сповнені любові, діяння й очікування, які Бог має для добра Його народу.

До того ж Бог не тільки любить Свій народ, як підкреслюється в Римл. 5:8, а й демонструє їм цю любов. Як у Римл. 3:26 мова демонстрації (е ндейксіс) використовується для підтвердження того, що Бог справедливий, на основі крові Христа, так само Римл. 5:8 використовує цю мову у зв’язку зі смертю Христа за нас, де вжито дієслово сюні стемі, щоб підтвердити, що Бог любить нас. Це грецьке дієслово передає значення надання «доказів особистих властивостей або претензій через дію, демонстрацію, показ, виведення» (Данкер та ін. Грецько-англійський лексикон Нового Завіту та іншої ранньохристиянської літератури. С. 973).

**3. Нам потрібно проголошувати Божу справедливість і наміри, сповнені любові.**

Біблія не лише запрошує нас визнати чи зрозуміти Божу справедливість і Його сповнені любові наміри щодо Свого народу. Ми також повинні проголошувати те, що ми визнаємо або розуміємо в Богові. Наприклад, в Об’явл. 15:3 святі співають: «Великі та дивні діла Твої, Господи Боже, Вседержителю! Праведні й правдиві дороги Твої, Царю народів!». Так само в Об’явл. 19:2 великий натовп на Небі говорить гучним голосом: «Адже істинні й справедливі Його суди, тому що засудив велику розпусницю, яка зіпсувала землю своєю розпустою, і помстився за кров Своїх рабів з її рук!».

### Частина III: Застосування

У Римл. 3:26 підкреслюється, що Бог не тільки справедливий, а й також має намір продемонструвати, показати або довести, що Він є таким. Пам’ятаючи про це, обговоріть з класом такі запитання:

1. Наскільки приємно знати, що Бог робить усе, щоб продемонструвати Свою праведність і справедливість для Свого народу? Як це змінює ваше ставлення до Бога?
2. Як визнання Божої справедливості та Його намірів любові до Свого народу впливає на наше проголошення Його праведності іншим? Як можна підкреслити це визнання в нашому свідченні?
3. Як ми можемо свідомо виявляти свою любов до Бога навіть у часи страждань?

` `