---
title:  Закон і благодать
date:  25/03/2025
---

Отже, Закон і благодать не протистоять одне одному. Натомість вони виконують різні функції відповідно до Божої любові та справедливості. Різкий контраст між Законом і благодаттю спантеличив би стародавніх ізраїльтян, які вважали, що Господь дав Закон як великий прояв Божої благодаті. Тимчасом як боги навколишніх народів були мінливими й непередбачуваними, не даючи людям можливості знати, чого вони бажають, Господь чітко навчає Своїх дітей, що є Його волею. І те, що до вподоби Йому, слугує до добра всього Його народу, кожного християнина зокрема та церкви загалом.

Проте Закон не може спасти нас від гріха чи перетворити людські серця. Через нашу вроджену гріховність ми потребуємо духовної пересадки серця.

Прочитайте Єрем. 31:31–34. Що тут сказано про Божі обіцянки дати нам нове серце? Порівняйте зі словами Христа до Никодима в Івана 3:1–21 про нове народження. Дивіться також Євр. 8:10.

Десять Заповідей записав Сам Бог на кам’яних скрижалях (див. Вих. 31:18), але Закон також мав бути записаний у серцях Божого народу (див. Псал. 37:30, 31). В ідеалі Божий Закон любові не якийсь зовнішній фактор для нас, а основа нашого характеру. Тільки Бог міг вписати Свій Закон у людські серця, і Він пообіцяв зробити це для Свого народу завіту (див. Євр. 8:10).

Ми не можемо спастися, просто дотримуючись Закону. Натомість ми спасенні благодаттю через віру, не від діл, а як дар Божий (див. Ефес. 2:8). Ми дотримуємося Закону не для того, щоб спастися, а тому, що вже спасенні. Ми дотримуємося Закону не для того, щоб нас полюбив Бог, а тому що Він нас уже любить, і ми бажаємо любити Господа та ближніх (див. Івана 14:15).

Водночас Закон показує, що таке гріх (див. Якова 1:22–25; Римл. 3:20; 7:7) і нашу потребу у Викупителеві (див. Гал. 3:22–24; Римл. 10:4), якнайкраще направляє наше життя й відкриває Божий характер любові.

Яка ваша надія на суді? Чи це ваше старанне й вірне дотримання Закону, чи це Христова праведність, яка покриває вас? Що ваша відповідь говорить вам про функцію Божого Закону?