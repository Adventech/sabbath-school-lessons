---
title:  Закон святий, праведний і добрий
date:  24/03/2025
---

Любов – основа Божого Закону. Ось чому Ісус помер, щоб спасти грішників, і в такий спосіб Він утвердив Закон (див. Ісаї 42:21), а також міг поширювати благодать. Отже, Він міг бути і справедливим, і милостивим, виправдовуючи тих, хто вірить у Нього (див. Римл. 3:25, 26). Який вияв любові! Процес викуплення не скасовує Закон; навпаки, він додатково утверджується.

`Прочитайте Римл. 6:1–3, а потім 7:7–12, особливо зверніть увагу на вірш 12. Що ці тексти говорять нам про легітимність Закону навіть після смерті Христа?`

Хоч дехто вважає, що благодать і викуплення скасовують Закон, проте Павло чітко говорить, що ми не повинні продовжувати грішити, щоб множилася благодать. Навпаки, ті, хто вірою перебуває у Христі, «хрестилися в Його смерть» (Римл. 6:3) і тому повинні вважати себе мертвими для гріха й живими для Христа.

Божий Закон робить гріх і нашу гріховність очевидними. Ось чому «Закон – святий, і заповідь – свята, праведна та добра» (Римл. 7:12). Декалог, як ніщо інше, виявляє нашу велику потребу в спасінні й викупленні, які приходять лише від Христа. Отже, ми не «скасовуємо Закон вірою», а «утверджуємо Закон» (Римл. 3:31).

Христос прийшов не для того, щоб скасувати Закон, а щоб виконати все, що було обіцяно в Законі та в Пророках. Він наголошує, що «доки будуть існувати небо й земля, жодна йота, жодна риска із Закону не зникне» (Матв. 5:18).

Сам Божий Закон представляє святість Бога – Його досконалий характер любові, праведності, доброти та істини (див. Левіти 19:2; Псал. 19:7, 8; 119:142, 172). З огляду на це важливо, що Бог Сам написав Десять Заповідей на кам’яних скрижалях (див. Вих. 31:18). Записані на камені, ці Заповіді є свідченням незмінного характеру Бога та Його морального правління, яке ґрунтується на любові – центральній темі великої боротьби.

`Як цей зв’язок між Законом і любов’ю допомагає нам краще зрозуміти слова Ісуса: «Якщо любите Мене, ви будете дотримуватися Моїх заповідей» (Івана 14:15)?`