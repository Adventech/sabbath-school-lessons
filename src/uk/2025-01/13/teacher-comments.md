---
title:  Коментарі для Вчителів
date:   28/03/2025
---

### Частина I: Огляд

**Основний текст**: Римл. 13:8.

**Тема дослідження**: Вих. 20:2; Римл. 13:8-10.

**Вступ**. Десять Заповідей є вираженням взаємин завіту Бога з Його народом.

**Теми уроку**. Урок цього тижня наголошує на трьох основних моментах.

1. **Божий Закон не складається з абстрактних принципів; натомість він є вираженням взаємин любові**. Десять Заповідей передбачають взаємини завіту між Богом і Його народом. Діалог Бога з Мойсеєм підкреслює ці взаємини; у ньому Бог зображений як орел, що несе власний народ на Своїх крилах у визволенні з Єгипту.
2. **Десять Заповідей описують правильне вираження нашої любові до Бога та ближніх**. Вони починаються зі слів: «Я – Господь, твій Бог» (Вих. 20:2). Перші чотири заповіді описують віддану любов, яку люди повинні виявляти до Бога. Останні шість заповідей виражають любов до ближніх, але зрештою свідчать, що ми любимо Господа.
3. **Божий Закон ґрунтується на Божій любові. Божа любов і Закон нероздільні**. У Посланнях до римлян і галатів ідея виконання Закону пов’язана зі служінням одне одному з любов’ю. Павло в Посланні до галатів пояснює, що Закон виконується, коли ми любимо ближнього. У Посланні до римлян любов одне до одного є виконанням Закону. Останні шість із десяти заповідей пояснюють, що означає любити свого ближнього, як самого себе.

**Застосування**. Як змінюються наші взаємини з Богом, коли ми розуміємо, що Десять Заповідей – це не просто набір правил, а вияв любові до Творця та відповідь на особисті стосунки з Богом.

### Частина II: Коментар

**1. Божий Закон не складається з абстрактних принципів; натомість він є вираженням взаємин любові.**

Думка про те, що Божий Закон складається з холодних чи абстрактних принципів, несумісна з біблійним ученням. Важливо прочитати опис Десяти Заповідей (див. Вих. 20) у світлі взаємин завіту, про які йдеться у Вих. 19. Після прибуття Ізраїлю в пустелю (див. Вих. 19:1) діалог Бога з Мойсеєм на горі Сінай підкреслює поняття взаємин завіту між Богом і народом Ізраїлю. Господь сказав Мойсею, що він повинен передати синам Ізраїлю такі слова: «Ви всі бачили, що Я зробив єгиптянам, а вас підняв, наче на орлиних крилах, і прихилив вас до Себе! Тож тепер, якщо уважно будете прислухатися до Мого голосу і дотримуватись Мого Заповіту, то будете Моєю особливою власністю з-поміж усіх народів. Адже вся земля Моя. Ви будете в Мене царським священством і святим народом!» (Вих. 19:4–6).

Реляційна мова (пов’язана з вираженням ставлення) цього уривка вражає. Божественне визволення з Єгипту зображено так: Господь несе дітей Ізраїлю, як орел на своїх крилах. Цікаво, що акцент робиться не лише на людях, які залишають Єгипет чи йдуть до Обітованої землі. Головне полягає у тому, що Бог прихилив їх до Себе.

Ізраїльський народ має дотримуватися Божого завіту, тобто чути голос Господа. Тимчасом як багато перекладів Біблії правильно передають єврейське дієслово шама як «підкорятися голосу Бога», на івриті воно буквально означає «чути» або «слухати» Його голос (Людвіг Келер та ін. Єврейський та арамейський лексикон Старого Завіту. – Лейден: Брилл, 1994–2000. С. 1571). Якщо діти Ізраїлю прислухатимуться до Божого голосу, то стануть Божою «особливою власністю» (Вих. 19:5) (див. значення іменника сеґулла – Людвіг Келер та ін. Єврейський та арамейський лексикон Старого Завіту. С. 742). Це словосполучення також свідчить про особистий характер взаємин завіту, які формуються між Богом і Його народом та формалізовані викладенням Десяти Заповідей у розділі 20.

**2. Десять Заповідей описують правильне вираження нашої любові до Бога та ближніх.**

Слід зазначити, що перед списком того, що не можна робити, Бог говорить: «Я – Господь, твій Бог» (курсив додано) – і наголошує на визволенні Ізраїлю з єгипетського рабства. Інакше кажучи, заповіді починаються не з холодного «не можна», а зі свідчення любові. Ба більше, список заповідей не слід розуміти просто як абстрактні закони, а як реляційну відповідь, сповнену любові, Богові Ізраїлю, Який виявив співчуття і врятував їх із Єгипту Своєю могутньою рукою.

Перші чотири заповіді чітко окреслюють, як діти Ізраїлю мають виражати свою реляційну реакцію, сповнену любові, їхньому Богові. По-перше, вони не повинні мати інших богів, крім Господа. Любов до Бога виражена тут як цілковита вірність. По-друге, ця віддана любов неодмінно означає, що вони не повинні робити собі різьбленого ідола, щоб поклонятися. Істинне поклоніння, а не ідолопоклонство, є справжнім виявом любові до Бога. По-третє, любов до Господа виявляється в шанобливому ставленні до Його Імені. Як зазначає Кеннет Гарріс, марно використовувати Ім’я Бога для «оманливої клятви або кликати до Бога, щоб дозволити нечесний учинок» (Левіти 19:12). Він також забороняє використовувати Боже Ім’я у магії, зневажати або проклинати його (Левіти 24:10–16)» (Біблія для вивчення ESV. Вітон, Іллінойс: Библії Crossway, 2008. С. 176). По-четверте, любити Бога означає святити сьомий день – субо ту – як необхідне нагадування про Боже творіння. Хоч ми повинні любити Бога щодня, субота є особливим часом, щоб зміцнити наші сповнені любові взаємини з Господом.

Безсумнівно, перші чотири заповіді чіткіше пояснюють, що означає любов до Бога, тимчасом як решта шість детально описують, як любити ближніх. Оскільки ідентифікація Господа як Спасителя Ізраїлю (див. Вих. 20:2) свідчить про Його любов до Свого творіння, то, виражаючи свою любов до ближніх за допомогою виконання останніх шести заповідей, ми показуємо любов до Бога. П’ята заповідь, наприклад, пов’язує любов до батьків, яка підкреслює ідею пошани, з довгим життям на землі, яку Господь дає Ізраїлю. Отже, Божа обітниця, сповнена любові, безпосередньо пов’язана з тим, як ми любимо/шануємо своїх батьків. Любити ближнього і любити Бога обов’язково передбачає цінувати життя (а не вбивати), бути сексуально чистим і берегти шлюб (не чинити перелюбу), не зазіхати на те, що належить іншим (не красти), відстоювати правду про свого ближнього (не свідчити неправдиво) і плекати бажання, сформовані духом задоволення (не заздрити і не жадати того, що належить ближньому).

**3. Божий Закон ґрунтується на Божій любові.**

Апостол Павло підкреслює ідею виконання Закону в Посланнях до римлян і галатів. Заохочуючи галатів служити одне одному, він пояснює, що «весь Закон міститься в одному виразі, а саме: Люби свого ближнього, як себе самого» (Гал. 5:14).

У Римл. 8:4 Павло говорить про «оправдання Закону», яке «здійснилося в нас» через Христа і Святого Духа. У Римл. 13:8–10 він двічі згадує, що любов – це виконання Закону: «Нікому нічого не будьте винні, за винятком любові одне до одного. Адже хто любить іншого, той виконав Закон. Оскільки: Не чини перелюбу, не вбивай, не кради, не пожадай… та будьяка інша заповідь міститься в цьому вислові: Люби ближнього свого, як самого себе! Любов не чинить ближньому зла, тож любов – це виконання Закону» (курсив додано).

Переходячи від обговорення християнських обов’язків перед цивільною владою (див. Римл. 13:1–7), що включає сплату податків (див. Римл. 13:6, 7), до християнського зобов’язання любові, Павло використовує мову фінансового боргу в обох обговореннях. «Християнин не повинен дозволяти жодному боргу залишатися непогашеним, окрім того, який ніколи не може бути виплачений – боргу любити одне одного. Обов’язок любити не має меж» (Роберт Моунс. Послання до римлян: Новий американський коментар. Нешвілл, Теннесі: Видавництво Broadman&Holman, 1995. С. 245).

Як фінансовий борг означає зобов’язання перед іншою особою чи установою, так Закон накладає на нас зобов’язання перед іншими. У контексті Божого Закону – з особливим посиланням на останні п’ять заповідей, що стосуються наших стосунків із ближніми, які виходять за межі нашого обов’язку перед власною сім’єю, – суть нашого постійного обов’язку, або боргу, – це любов.

### Частина III: Застосування

Обговоріть у класі такі запитання:

1. Як відповісти людині, яка ставить під сумнів Божий Закон, вважаючи його просто набором правил?
2. Як субота може бути нагадуванням про те, що Божий Закон спонукає нас до любові у стосунках?
3. Як ми можемо на практиці виявляти Божу любов до тих, з ким зустрічаємося щодня, зокрема до незнайомців, друзів чи сім’ї?

` `