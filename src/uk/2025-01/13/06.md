---
title:  Понад усе любіть одне одного
date:  27/03/2025
---

Якщо любов є виконанням Закону, тоді неможливо дотримуватися його в повному сенсі, просто утримуючись від поганих учинків. Сам Закон любові спонукає нас до діл, які відкривають любов Бога до інших – не лише до інших членів Церкви, а й до всіх людей у світі, який так відчайдушно потребує істинного християнського свідчення.

`Прочитайте Якова 2:1–9. Яке важливе повідомлення ми тут знаходимо?`

Тут Яків рішуче засуджує несправедливість у суспільстві, зокрема вказуючи на зневажання бідних і пригноблення з боку деяких багатих. Потім він звертає увагу на Закон любові до ближнього, і якщо ви виконуєте цей Закон, то «добре робите» (вірш 8).

Як написала Е. Уайт: «Любов до людини – це прояв Божої любові до Землі. Саме з метою прищепити цю любов, зробити нас дітьми однієї сім’ї Цар слави став одне з нами. І коли ми виконуємо Його прощальні слова: “Ось Моя заповідь: щоб ви любили один одного так, як Я вас полюбив” (Івана 15:12); коли любимо світ, як Він його полюбив, тоді для нас Христова місія звершена. Ми підготовлені для Небес, оскільки Небеса – у наших серцях» (Бажання віків. С. 641).

Коли ми любимо світ, як Христос полюбив, тоді ми готові до Неба. Ось що означає бути послідовником Ісуса! Христос велить Своїм послідовникам: «Любіть один одного… як Я полюбив вас» (Івана 13:34). Ісус також проголошує: «З того дізнаються всі, що ви – Мої учні, коли любов матимете між собою» (Івана 13:35). Любов посідає центральне місце в християнській вірі, бо Бог є любов (див. 1 Івана 4:8, 16). І ті, хто стверджує, що любить Бога, повинні любити одне одного (пор. з 1 Івана 3:11; 4:20, 21).

Текст 1 Петра 4:8 закликає християн: «Насамперед майте щиру любов один до одного, бо любов покриває багато гріхів» (див. також Євр. 10:24 і 1 Сол. 3:12).

`Зупиніться на ідеї любити світ, як Христос полюбив. Як це може допомогти нам краще зрозуміти концепцію християнської досконалості й того, як ми стаємо гідними вічного життя?`