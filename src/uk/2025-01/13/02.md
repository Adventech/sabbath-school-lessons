---
title:  Закон любові
date:  23/03/2025
---

Божий Закон не складається з абстрактних принципів; натомість він є вираженням взаємин любові. Це можна чітко побачити в Десяти Заповідях. Основні принципи Десяти Заповідей діяли вже в Едемському саду; це принципи любові, які мали визначати взаємини між Богом і людьми та між самими людьми.

Коли Десять Заповідей були записані на камені (див. Вих. 20), Ізраїль отримав їх у контексті взаємин завіту. Заповіді були записані після того, як Господь уже визволив людей з Єгипту, і вони ґрунтувалися на Божій любові та Його обітницях для народу (див. Вих. 6:7, 8 і Левіти 26:12). Десять Заповідей спрямовані на процвітання взаємин людини з Богом і наших стосунків одне з одним.

`Прочитайте Вих. 20:1–17. Як ці тексти розкривають два принципи: любов до Бога та любов до ближніх?`

Перші чотири заповіді стосуються взаємин людей з Богом, а останні шість – стосунків людей між собою. Наші взаємини як з Богом, так і з іншими людьми повинні регулюватися принципами Божого Закону.

Ці дві частини Закону відповідають тому, що Ісус назвав двома найбільшими заповідями: «Любитимеш Господа Бога свого всім своїм серцем» (Матв. 22:37; пор. з Втор. 6:5) і «Любитимеш свого ближнього, як самого себе!» (Матв. 22:39; пор. з Левіти 19:18).

Перші чотири заповіді показують, як ми повинні любити Бога, а останні шість – як ми маємо любити одне одного. Ісус чітко пояснює, що ці дві великі заповіді любові пов’язані із Законом. «На цих двох заповідях тримається весь Закон і Пророки» (Матв. 22:40).

Отже, увесь Божий Закон ґрунтується на Божій любові. Божа любов і Закон нероздільні. Ми часто чуємо, як люди говорять: нам не потрібно дотримуватися Закону, нам просто треба любити Бога та ближніх. Чому ця ідея не має сенсу?

`Як ми можемо виразити любов до Бога або до людей, якщо ми порушуємо будь-яку з Десяти Заповідей?`