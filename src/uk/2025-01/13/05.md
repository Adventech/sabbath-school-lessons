---
title:  Любов як виконання закону
date:  26/03/2025
---

Неможливо переоцінити зв’язок між любов’ю і Законом. Справді, згідно зі Святим Письмом, любити означає виконувати Закон.

У Посланні до римлян 13:8–10 Павло навчає, що «хто любить іншого, той виконав Закон» (вірш 8). Перерахувавши кілька з Десяти Заповідей, які записані на другій скрижалі, апостол заявляє, що всі вони містяться «в цьому вислові: Люби ближнього свого, як самого себе!» (вірш 9). Справді, Павло прямо навчає, що «любов – це виконання Закону» (вірш 10). У Посланні до галатів 5:14 апостол пояснює: «Весь закон міститься в одному виразі, а саме: Люби свого ближнього, як себе самого». Проте якою є любов, що виконує Закон? Як виглядає така любов?

`Прочитайте Матв. 23:23, 24. Що «найважливіше в Законі»? Прочитайте Втор. 5:12–15 та Ісаї 58:13, 14. Як ці уривки демонструють зв’язок між Законом (зокрема заповіддю про суботу) і турботою Бога про справедливість та остаточне визволення?`

Ісус визначає «найважливіше в Законі» як «суд, і милосердя та віру». Щодо суботи, то ми бачимо у Святому Письмі, що вона невід’ємно пов’язана з визволенням і справедливістю.

У Втор. 5 заповідь про суботу ґрунтується на визволенні Ізраїлю з рабства. Тобто субота є не лише пам’ятником творіння, а й спогадом про визволення від рабства та пригноблення. А в контексті про відмову від власного задоволення й забаганок, щоб назвати суботу відрадою і мати задоволення в Господі (див. Ісаї 58:13, 14), підкреслюються справи любові та справедливості – чинити добро, годувати голодних, покликати безпритульних у свій дім (див. Ісаї 58:3–10).

Ті, хто бажає виконати Закон через любов, повинні непокоїтися не лише про гріхи вчинків, а й про гріх бездіяльності. Любов як виконання Закону передбачає не просто дотримання Десяти Заповідей як утримання від вчинення гріхів, а також полягає в активних учинках добра – звершенні діл любові, які представляють справедливість і милосердя. Бути вірним Богові означає більше, ніж просто не порушувати букву Закону.