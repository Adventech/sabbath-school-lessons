---
title:  Знайомство з псалмистами
date:  01/01/2024
---

Цар Давид, ім’я якого міститься в заголовках більшості псалмів, брав активну участь в організації богослужіння в Ізраїлі. Його представлено як «солодкого співця Ізраїлю» (2Сам. 23:1). Новий Завіт підтверджує, що Давид був автором численних псалмів (Матв. 22:43-45; Дії 2:25-29, 34, 35; 4:25; Римл. 4:6-8). Багато псалмів написали храмові музиканти-левити. Наприклад, псалми 50 та 73-83 написав Асаф; псалми 42, 44, 45-49, 84, 85, 87, 88 - сини Кореєві; псалом 89 - Еман езрагіянець. Крім них, авторами кількох псалмів були Соломон (Псал. 72; 127) і Мойсей (Псал. 90).

`Прочитайте Псал. 25:1-5; 42:1, 2; 75:1; 77:2, 3; 84:2, 3; 88:2-4; 89:2, 3. Що ці псалми говорять про переживання, які були у їхніх авторів?`

Святий Дух надихав псалмистів, використовував їхні таланти у служінні Богу й віруючим. Псалмисти були відданими людьми, мали глибоку віру, але, як і всі ми, були схильні до розчарувань і спокус. Хоч псалми були написані в давнину, вони, безперечно, відображають і наші переживання.

«Нехай дійде до Тебе молитва моя; нахили Своє вухо до мого благання! Бо моя душа сповнена страждань і моє життя наблизилося до шеолу» (Псал. 88:3, 4). Це так само крик душі людини XXI століття, як і душі людини 3000 років тому.

Деякі псалми згадують про труднощі; інші зосереджені на радощах. Псалмисти благали Бога про спасіння і відчували Його благословення. Вони прославляли Господа за Його вірність і любов, свідчили про свою невпинну відданість Йому. Отже, псалми - це свідчення Божественного викуплення, Божої благодаті та надії. Псалми передають Божественну обітницю всім, хто вірою приймає від Господа дари прощення й нового життя. Та водночас псалми не намагаються приховати чи применшити труднощі та страждання, які переважають у грішному світі.

`Як ми можемо отримати надію і втіху, знаючи, що навіть вірні люди, такі як псалмисти, страждали від того, що й ми?`