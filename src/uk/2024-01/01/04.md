---
title:  Пісня на будь-який час
date:  02/01/2024
---

`Прочитайте Псал. 3; 33:1-3; 109:6-15. Які різні грані людського досвіду відображають ці псалми?`

Псалми знайомлять віруючих з усім спектром людського досвіду і свідчать, що вони можуть поклонятися Богові у будь-який час життя. Книга Псалмів містить:

(1) гімни, які прославляють Господа за Його велич і силу у творінні, Його царське правління, суд і вірність; (2) псалми подяки, які виражають глибоку вдячність людини за рясні Божі благословення; (3) стогнання, які є щирими благаннями до Господа про звільнення від нещастя; (4) псалми мудрості, які містять практичні вказівки для праведного життя; (5) царські псалми, які вказують на Христа - суверенного Царя й Визволителя Божого народу; (6) історичні псалми, які нагадують про минуле Ізраїлю і підкреслюють вірність Бога й невірність Ізраїлю, щоб навчити майбутні покоління не повторювати помилок своїх предків, а довіряти Богові й залишатися вірними Його завіту.

Поетична мова псалмів демонструє виняткову силу привертати увагу читачів. Хоч деякі із цих поетичних прийомів втрачаються під час перекладу, ми все ж таки можемо оцінити багато з них.

1. Паралелізм передбачає об’єднання симетрично вибудованих слів, фраз чи думок. Паралелізм допомагає зрозуміти значення відповідних елементів. Наприклад: «Благослови, душе моя, Господа і все моє єство, - святе Ім’я Його!» (Псал. 103:1). У цьому паралелізмі «душа моя» - це «все моє єство», тобто вся людина.
2. Образність використовується для сильного впливу на фізичні почуття читачів. Наприклад, Господню твердиню зображено як тінь Божих крил (Псал. 17:8).
3. Меризм виражає сукупність, цілісність за допомогою пари контрастних елементів. Наприклад, вислів «Вдень і вночі я волаю до Тебе» означає невпинний плач (Псал. 88:2, курсив автора).
4. Гра слів використовується, щоб за допомогою схожого звучання слів виділити духовну вістку. Наприклад, у текстах Псал. 96:4, 5 єврейські слова елогім («боги») та елілім («ідоли») створюють гру слів, аби передати вістку про те, що боги народів тільки здаються елогім, «богами», але насправді просто елілім, «ідоли».

Нарешті слово села позначає коротку паузу, а також вживається для заклику зробити паузу і поміркувати над змістом певного розділу псалма або для зміни музичного супроводу (Псал. 61:5).