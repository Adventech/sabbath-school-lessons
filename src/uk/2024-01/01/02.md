---
title:  Псалми в богослужінні стародавнього Ізраїлю
date:  31/12/2023
---

`Прочитайте 1 Хронік 16:1, 7; Неем. 12:8; Псал. 18:1; 30:1; 92:1; 95:2; 105:2; Колос. 3:16; Якова 5:13. За яких обставин було написано деякі псалми? Коли Божий народ використовував псалми?`

Псалми було написано для використання в особистому й загальному богослужіннях. Їх співали як гімни під час храмового богослужіння, про що свідчать музичні примітки, у яких згадуються інструменти (Псал. 61:1), мелодії та провідні музиканти (7:1).

У єврейській Біблії назва книги Псалмів, Техілім, «хваління», відображає її основне призначення - прославлення Бога. Англійська назва «Книга Псалмів» походить від грецького слова псалмой, що міститься в Септуагінті, ранньому (II, III століття до н. е.) грецькому перекладі єврейської Біблії.

Псалми були невід’ємною частиною богослужіння в Ізраїлі. Наприклад, їх використовували під час освячення храму, на релігійних святах, процесіях під час встановлення ковчега завіту в Єрусалимі.

«Пісні прочан» (Псал. 120-134), також відомі як паломницькі пісні, традиційно співали під час паломництва до Єрусалима на трьох головних щорічних святах (Вих. 23:14-17). «Єгипетський галель» (Псал. 113-118) і «Великий галель» (Псал. 136) виконували на трьох головних щорічних святах, а також на святах новомісяччя й посвячення храму. «Єгипетський галель» посів важливе місце у пасхальній церемонії. Псалми 113 і 114 євреї співали на початку пасхальної трапези, а псалми 115-118 - наприкінці (Матв. 26:30). «Щоденний галель» (Псал. 145-150) було включено до щоденних молитов на ранкових богослужіннях у синагозі.

Псалми не тільки супроводжували поклоніння народу, а й наставляли його, як потрібно поклонятися Богові у святилищі. Ісус молився словами псалма 22 (Матв. 27:46). Псалми також посідали важливе місце в житті Ранньої Церкви (Колос. 3:16; Ефес. 5:19).

`Як ми можемо використовувати псалми в нашому особистому й церковному поклонінні?`