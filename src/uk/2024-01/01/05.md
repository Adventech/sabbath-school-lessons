---
title:  Натхненні молитви
date:  03/01/2024
---

`Прочитайте 2 Сам. 23:1, 2 та Римл. 8:26, 27. Що ці тексти повідомляють про молитву?`

Псалми - це натхненні молитви і хвала ізраїльського народу, тому в них голос Бога переплітається з голосом Його дітей. Псалми передбачають динаміку яскравих взаємодій із Господом.

Псалмисти особисто звертаються до Нього: «мій Боже», «Господи», «мій Царю» (Псал. 5:3; 84:4). Вони часто благають Бога: «почуй» (5:2), «вислухай мою молитву» (39:13), «помилуй» (25:16), «дай негайно мені відповідь» (102:3) і «визволи мою душу» (6:5). Це слова людини, яка молиться Богові.

Псалми - це Боже Слово у вигляді благочестивих молитов і прославлення віруючих. Отже, псалми дарують Божим дітям моменти близького спілкування, які описав апостол Павло: «Отак і Дух допомагає нам у наших немочах, адже не знаємо, за що і як маємо молитися, але сам Дух заступається за нас невимовними зітханнями. А Той, Хто досліджує серця, знає, які бажання Духа, бо Він заступається за святих з Божої волі» (Римл. 8:26, 27).

Ісус також цитував псалми. Наприклад, у текстах Луки 20:42, 43 наведено Його слова, узяті з Псал. 110:1: «Таж сам Давид говорить у книзі Псалмів: Промовив Господь до мого Господа: Сядь праворуч Мене, поки не покладу ворогів Твоїх підніжком для Твоїх ніг!».

Хоч деякі псалми виникли внаслідок конкретних історичних подій, досвіду самих псалмистів і досвіду Ізраїлю як нації, їхня духовна глибина свідчить про різні життєві ситуації та перетинає усі культурні, релігійні, етнічні й гендерні кордони. Інакше кажучи, читаючи псалми, ви виявите, що вони виражають надію, хвалу, страх, гнів, смуток, скорботу - усе, що люди переживають у всі часи незалежно від обставин. Псалми звертаються до всіх нас мовою нашого досвіду.

`Ми вже зазначали, що Ісус цитував псалми. Що це говорить нам про важливу роль псалмів у нашому досвіді віри?`