---
title:  Коментарі Для Вчителів
date:  05/01/2024
---

### Частина I: Огляд

Основний текст: Луки 24:44.

Книга Псалмів — це вершина єврейської поезії. Псалми — натхненна збірка пісень — виражають різноманітні почуття та переживання віруючих, охоплюючи період від Об’єднаного царства Ізраїлю (X ст. до н. е.) до часів після Вавилонського полону (V ст. до н. е.). Книга Псалмів містить твори різноманітних жанрів: пісні подяки, пісні прославлення, сповіді, молитви про визволення, гімни про захист, прокляття, роздуми про діла Творця тощо. У цих уроках Суботньої школи авторка намагалася відобразити це розмаїття.

**Теми уроку**:

1. Історичне тло книги Псалмів.

2. Жанри та категорії пісень у збірнику.

3. Біблійне керівництво для богослужіння.

Також ми розширимо наше дослідження книги Псалмів, розглянувши такі питання: (а) структура псалмів; (б) літературні прийоми, які використовували псалмисти для вираження своїх емоцій; (в) чіткий поділ на окремі книги.

### Частина II: Коментар

**Добре структурована «Збірка церковних пісень»**

Книга Псалмів являє собою збірку пісень, складену в V ст. до н. е. Найімовірніше, цю збірку упорядкували Ездра та його колеги-писарі.

Книга Псалмів поділена на п’ять менших частин, що свідчить про намір упорядників систематизувати пісні як у хронологічному, так і в історичному планах (див. Таблицю нижче):

**Книга I**
- Розділи/псалми: 1–40
- Тема: Конфлікт між Давидом і Саулом
- Зміст: Голосіння псалмистів. У більшості псалмів цього розділу згадуються суб’єкти, що протистоять автору й позначені як «мої вороги». Ключові псалми — 1, 2, 24.

**Книга II**
- Розділи/псалми: 42–71
- Тема: Царювання Давида
- Зміст: Багато псалмів цього розділу також містять згадки про ворогів. Ключові псалми — 45, 48, 51, 54–64.

**Книга III**
- Розділи/псалми: 73–89
- Тема: Ассирійська криза в VIII ст. до н. е
- Зміст: Збірки від синів Асафа та Корея. Ключові псалми — 73, 78.

**Книга IV**
- Розділи/псалми: 90–106
- Тема: Богословська оцінка після руйнування Єрусалима 586 р. до н. е.
- Зміст:  Збірка псалмів прославлення: 95–100. Ключові псалми — 90, 103–105.

**Книга V**
- Розділи/псалми: 107–150
- Тема: Прославлення та роздуми після Вавилонського полону: нова ера
- Зміст: «Алілуйна» збірка: 111–117; 146–150; паломництво: 120–134. Ключові псалми — 107, 110, 119.

Сьогодні наша Церква має власні збірки пісень для богослужінь. Якщо ви подивитеся зміст наприкінці будь-якого такого збірника, то виявите, що гімни розподілені за темами. Книга Псалмів має аналогічну струкуру, хоч вона хронологічна, а не тематична.

Господу приємно, коли ми заздалегідь продумуємо заходи та засоби, призначені для використання в поклонінні Його Імені. Ми повинні прагнути пропонувати Йому від себе лише найкраще. Цей принцип актуальний не тільки для оформлення нашого богослужіння, а й для його планування й організації. Незважаючи на сучасні ідеї та популярні тенденції до більш вільного стилю поклоніння, книга Псалмів показує, що ми маємо бути організованими та відповідальними в нашому поклонінні Богові.

Водночас порядок та організація в жодному разі не виключають різноманітності, на наших богослужіннях має бути і те, й інше. Посприяє нам у цих зусиллях розгляд розподілу псалмів, про який ішлося вище. Почнемо з такої примітки: кожен із п’яти розділів книги Псалмів закінчується псалмом славослів’я, або прославленням Бога, а саме: Псал. 40; 71; 89; 106; 150.

Псалом 1 присвячений темі Тори, а псалом 2 — Царству Месії; обидві ці теми є основними у книзі Псалмів. Деякі біблійні мислителі вважають, що два цих псалми є вступом до всієї книги.

Також зазначимо, що деякі ключові псалми (див. Псал. 2; 73; 89) займають дуже специфічні та помітні позиції в книзі Псалмів. Багато богословів вважає псалом 89 центром усієї книги, оскільки в ньому зроблено акцент на перенесенні надії Ізраїлю на Господа після краху царства Давида.

П’ятий розділ книги Псалмів, який включає і останні шість псалмів, зосереджений на прославленні. Вони починаються зі слів «Хваліте Господа!» або «Алілуйя» як заголовка і закінчуються тією самою фразою. Ці псалми рясніють палким вираженням хвали, а саме: прославлення Бога як акт поклоніння (див. Псал. 146:1, 2; 147:1; 148:1–5, 7, 13, 14; 149:3, 6; 150); спів Господу (див. Псал. 146 (147):7; 149:1); «блаженство» в Господі (див. Псал. 146:5); радість Царю Сіону (див. Псал. 149:2); торжество у славі (див. Псал. 149:5).

Який величезний привілей для нас — систематизувати пісні, які ми використовуємо у прославленні Бога! Наше аранжування пісень має свідчити про намір поклонятися Господу і звеличувати Його благодать.

**Гарно оформлена книга Псалмів**

Уважне дослідження кожного псалма відкриє його унікальну красу. Псалмисти використовували різноманітні літературні прийоми для створення своєї піднесеної поезії. Серед використаних художніх засобів є такі: порівняння й антропоморфізми. Порівняння — це художній засіб, у якому безпосередньо порівнюються дві несхожі речі за допомогою слів «подібно» або «як» (див. Псал. 1:3). Антропоморфізм — перенесення ознак і властивостей людини на істот чи речі, зокрема Божество (див. Псал. 18:9–11).

Псалмисти також використовували літературні прийоми або засоби, пов’язані із заміною, такі як метонімія — перенесення значення одного предмета на інший на основі суміжності, тобто тісного зв’язку (див. Псал. 2:5); синекдоха — різновид метонімії, коли частина використовується для позначення цілого чи ціле — для позначення частини, або часткове — для позначення загального чи загальне — для позначення часткового (див. Псал. 44:7); а також прокляття (див. Псал. 109:8). Псалмисти застосовували акровірш (див. Псал. 119) — поетичну форму, у якій перші літери початкових слів кожного рядка, узяті по порядку, утворюють слово або фразу. Також зустрічаємо анафору, тобто повторення слова/слів на початку двох чи більше строф вірша чи куплетів пісні (див. Псал. 136). До того ж ми помічаємо фігури, що передбачають пропуск або замовчування, такі як еліпсис — раптовий перехід від однієї теми до іншої (див. Псал. 21:9); апосіопеза — незавершене, обірване висловлення, що передає емоційний стан мовця, наче він нездатний або не бажає продовжувати (див. Псал. 6:4); еротеза — використання риторичного запитання, яке застосовується виключно для створення ефекту, а також для обґрунтування ствердження або заперечення і не призначене для отримання відповіді (див. Псал. 106:2) тощо.

Усі ці художні засоби та різні інші літературні прийоми, які використали автори книги Псалмів, демонструють літературну складність та надзвичайну майстерність.

**Типи псалмів**

Загальна класифікація псалмів представлена в уроці за вівторок. Далі слідує більш докладна систематизація пісень книги Псалмів, хоч, безумовно, можна знайти й інші прийнятні класифікації:

1\. Пісні

- Загальні пісні: 8, 29, 33, 100, 103, 104, 111, 113, 114, 117, 135, 136, 145–150.
- Історичні пісні: 78, 105.
- Пісні Сіону: 46, 48, 76, 87, 122.
- Царські пісні: 47, 93, 96–99.

2\. Плачі

- Особисті плачі: 3, 5, 6, 7, 12, 13, 17, 22, 25, 26, 28, 31, 35, 36, 38, 39, 43, 51, 54, 55–57, 59, 61, 63, 64, 69–71, 86, 88, 102, 109, 120, 130, 140–143.
- Колективні плачі: 44, 60, 74, 77, 79, 80, 82, 83, 85, 90, 94, 106, 108, 123, 126, 137.

3\. Інші форми

- Царські псалми: 2, 18, 20, 21, 45, 72, 89, 101, 110, 132, 144.
- Особисті подяки: 9, 30, 32, 34, 40, 41, 92, 107, 116, 138.
- Подяки громади: 65–68, 118, 124.
- Особисті псалми про надію: 4, 10, 16, 23, 27, 62, 84, 91, 121, 131.
- Псалми громади про надію: 115, 125, 129.
- Богослужіння: 15, 24, 134.
- Пророчі настанови: 14, 50, 53, 58, 75, 82, 96.
- Повчальні псалми: 1, 19, 37, 49, 73, 112, 119, 127, 128, 139.

Структура цього списку показує, що псалми – це особисті й загальні пісні. Сьогодні в західній культурі акцент робиться на особистості. Однак єврейська свідомість була зосереджена на – це особисті й загальні пісні відчутті спільності — елементі, який ми, християни, не можемо дозволити собі забувати сьогодні, особливо з погляду на те, що ми як Церква є глобальною спільнотою з всесвітньою місією.

Наведений вище список дає нам уявлення про те, що тут містяться псалми, призначені для різноманітних випадків життя: пісні для загального й особистого поклоніння, духовні пісні для царських заходів, пісні для паломництва до святого міста та пісні для різних частин богослужіння. Для біблійних письменників поклоніння не є суто храмовим дійством. Поклоніння — це спосіб життя.

**«Збірки» у книзі Псалмів**

Урок цього тижня присвячений збіркам пісень для особливих випадків, таким як: «Пісні сходження» (див. Псал. 120–134) і «Єгипетський галель» (див. Псал. 113–118). Роки досліджень виявили більше зв’язків між різними псалмами. Один такий зв’язок простежується в псалмах з 15 по 24 (див. W. Brown. «“Here Comes the Sun!” The Metaphorical Theology of Psalms 15–24». The Composition of the Book of Psalms. Leuven, 2010. Р.260). Це можна подати у вигляді такої хіастичної структури:

- А. Псалом 15 (Спів під час входу до святилища)
	- Б. Псалом 16 (Пісня про надію)
		- В. Псалом 17 (Молитва про допомогу)
			- Г. Псалом 18 (Царська пісня)
				- Д. Псалом 19 (ВІДКРИТТЯ: творіння і Тора)
			- Г. Псалми 20, 21 (Царські пісні)
		- В. Псалом 22 (Молитва про допомогу)
	- Б. Псалом 23 (Пісня про надію)
- А. Псалом 24 (Спів під час входу до святилища)

Хіазм — це розширений паралелізм (див. матеріал уроку за вівторок про термін «паралелізм»). За аналогією хіазм подібний до відображення обличчя людини в дзеркалі, де друга частина (тобто відображення) — це повторення ідей першої частини (тобто обличчя), але у зворотному порядку. Зазвичай центр хіазму свідчить про основну ідею паралелізму. Як видно з хіастичної структури, сформованої псалмами 15–24, ідея полягає в тому, щоб звеличити одкровення Бога через Його творіння та Слово. Ця хіастична структура обрамлена двома псалмами, пов’язаними зі святилищем, обидва з яких починаються з однакових запитань (див. Псал. 15:1 пор. з Псал. 24:3).

Цей хіазм свідчить про те, що укладачі книги Псалмів старанно працювали над її структурою та викладом. Зрозуміло, що саме Святий Дух надихнув упорядників сформувати таку композицію.

### Частина III: Практичне Застосування

У псалмах ми знаходимо широкий спектр емоцій, що охоплюють усю гаму людського досвіду — від піднесеного благоговіння до глибокого смутку. Хоч псалми були написані понад 25 століть тому, вони виходять за межі часу свого написання і сьогодні залишаються для нас актуальними. Цього кварталу спонукайте членів класу молитися, використовуючи ці пісні та роблячи їх особистими молитвами.

` `