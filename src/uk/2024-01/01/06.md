---
title:  Світ псалмів
date:  04/01/2024
---

`Прочитайте Псал. 16:8; 44:9; 46:2, 3; 47:2, 3, 8; 57:3; 62:9; 82:8; 121:7. Яке місце посідає Бог у житті псалмистів?`

Світ псалмів повністю зосереджений на Богові; у молитві та прославленні псалмист прагне підкорити всі життєві ситуації Господу. Бог - суверенний Творець, Цар і Суддя всієї Землі. Він забезпечує Своїх дітей усім. Тому Йому слід довіряти в будь-який час, навіть якщо вороги Божого народу запитують: «Де твій Бог?», і коли здається, що Божий народ зазнає невдачі (Псал. 42:11). Господь - усюдисущий, незмінний, святий Бог Свого народу, який завжди бачить Його перед собою. Тож псалми передвіщають час, коли всі народи та все творіння поклонятимуться Творцеві (47:2, 9; 64:10).

Центральне місце Бога в житті породжує центральне місце поклоніння. Поклоніння, у якому були псалми, докорінно відрізнялося від поклоніння, як його нині розуміє багато людей, оскільки поклоніння в біблійній культурі було природним і незаперечним центром життя всього суспільства. Тому все, що відбувалося в житті Божого народу, і добре, і погане, неминуче виявлялося в поклонінні. Господь чує псалмиста, де б той не був, і відповідає йому в найкращий час (3:5; 18:7; 20:7).

Псалмистові відомо, що Божа оселя розташована на Небі, але водночас Бог мешкає на Сіоні, у святилищі, серед Свого народу. Господь водночас далекий і близький, скрізь і у Своєму храмі (11:4), ховається (10:2) і виявляє Себе (41:13). Ці характеристики Бога, які, здавалося б, виключають можливість одночасного існування, у псалмах зведені воєдино. Псалмисти усвідомлювали, що близькість і віддаленість нероздільні в істинній сутності Бога (24:7-10), а також розуміли динаміку цієї духовної напруги. Їхнє усвідомлення Божої доброти та Його присутності серед їхніх переживань зміцнює їхню надію. Тому вони терпляче чекають втручання Господа незалежно від того, у який спосіб і коли б Він не вирішив це зробити.

`Як псалми допомагають нам зрозуміти, що ми не можемо обмежити Бога лише певними аспектами нашого існування? Чи не прагнете ви в деяких сферах вашого життя тримати Господа на відстані?`