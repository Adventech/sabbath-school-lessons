---
title:  Господнє випробування
date:  20/02/2024
---

`Прочитайте Псал. 81:8, 9; 95:7-11; 105:17-22. Згідно із цими текстами, що включає Божественне випробування?`

Мерива - це місце, де Ізраїль випробовував Бога, кинувши виклик Його вірності та силі задовольнити їхні потреби (Вих. 17:1-7; Псал. 95:8, 9). А псалом 81 трактує ту саму подію як час, коли Господь випробовував Ізраїля (81:8). Однак через свій непослух і нестачу довіри (вірш 12) народ не витримав Божого випробування.

Посилання на Мериву несе подвійну вістку. По-перше, Божий народ не повинен повторювати помилок минулих поколінь. Натомість вони мають довіряти Господу і ходити Його дорогами (вірш 14). По-друге, хоч народ не витримав випробування, Усевишній допоміг їм, коли вони були в біді (вірш 8). Божа спасенна благодать у минулому є гарантією Божої благодаті для нових поколінь.

Псалом 105 показує, що випробування були Божим засобом перевірки довіри Йосипа Божому Слову щодо його майбутнього (Бут. 37:5-10; Псал. 105:19). Єврейське слово царап, «випробувало», у вірші 19 передає сенс «чистки», «переробки», «очищення». Отже, мета Божого випробування віри Йосипа полягала в тому, щоб усунути будь-які його сумніви в обітниці Господа та зміцнити віру в Його керівництво.

Мета Божественної дисципліни - зміцнити Божих дітей і підготувати їх до виконання обітниці, як показано на прикладі Йосипа (105:20-22).

Проте відкидання Божого керівництва призводить до впертості й запеклості непокірного людського серця.

«Бог вимагає від нас негайного й беззастережного послуху Його Закону, але люди приспані або паралізовані сатанинським обманом. Диявол пропонує людям всілякі відмовки і заглушує їхні докори сумління, кажучи їм, як сказав свого часу Єві в Еденському саду: «Ні! Ви не помрете». Непідкорення не тільки робить запеклими серце і совість грішника, а й послаблює віру інших людей. Те, що здавалося їм спочатку дуже гріховним, згодом перестає виглядати таким, оскільки вони весь час бачать гріх перед своїми очима і врешті-решт починають сумніватися в тому, що це справді гріх, і несвідомо впадають у ту саму оману» (Е. Уайт. Свідчення для Церкви. Т. 4. С. 146).

`Чи пережили ви на власному досвіді, що гріх робить серце запеклим? Чому ми повинні завжди приходити до хреста, де можемо знайти силу покоритися?`