---
title:  «Я бережу Твоє слово у своєму серці»
date:  18/02/2024
---

`Прочитайте Псал. 119:1-16, 161-168. Як ми повинні зберігати Божі Заповіді та які благословення приносить їхнє дотримання?`

Біблія змальовує повсякденне життя віри як мандрівку («ходіння») з Богом Його дорогою праведності. Життя віри підтримується ходінням «за Господнім Законом» (119:1) та «у сяйві Твого обличчя» (Псал. 89:16). Це не два різних шляхи. Ходіння у сяйві Божого обличчя означає дотримання Божого Закону. Також ходіння «за Господнім Законом» передбачає пошук Бога всім серцем (119:1, 2, 10).

Бути «непорочними в дорозі» - ще одна метафора, яку псалмисти використовують для опису праведного життя (119:1). Слово «непорочні» - алюзія на жертву «без вади» (Вих. 12:5), яка до вподоби Богові. Так і життя праведного, яке є живою жертвою (Римл. 12:1), не має бути опоганене любов’ю до гріха. Посвячене Богові життя також є «непорочною дорогою», а це означає, що людина вибирає правильний напрямок у житті, який до вподоби Богові (101:2, 6; див. також 18:33).

Дотримання Заповідей Господа не має нічого спільного із законницьким виконанням Божественних правил. Справжнє дотримання Божих Заповідей - це не лише зовнішні дії, це ставлення й діла «доброго розуму» (тобто всієї особистості), здатного відрізняти правильне від неправильного, добро від зла (111:10; див. також 1 Хронік 22:12). Бути «непорочним», дотримуватися Божих Заповідей і шукати Господа всім серцем - стійка життєва позиція (119:1, 2).

Божі Заповіді - це об’явлення Божої волі для світу. Вони навчають людей, як стати мудрими і жити у свободі й мирі (вірші 7-11, 133). Псалмист утішається Законом, бо він запевняє його у вірності Господа (вірші 77, 174).

«Великий мир у тих, що люблять Твій Закон! Вони не спотикатимуться» (вірш 165). Образ спотикання відображає моральне падіння. Як світильник для ніг псалмиста (вірш 105), Боже Слово захищає нас від спокус (вірш 110).

`Як Христос продемонстрував силу Божого Слова у Своєму житті (Матв. 4:1-11)? Що це говорить нам про важливість дослідження Писання і послуху його настановам?`