---
title:  «Навчи нас так рахувати наші дні»
date:  19/02/2024
---

`Прочитайте Псал. 90; 102:11; 103:14-16. У якому скрутному становищі перебуває людина?`

Існування грішної людини - лише пара у світлі вічності. Тисяча років в очах Бога «наче ранішній сон», який тривав три чи чотири години (90:5). Порівняно з Божественним часом людське життя швидко минає (вірш 10). Найсильніші серед людей схожі на найслабші серед рослин (вірші 6, 7; 103:15, 16). Однак це коротке життя наповнене працею і скорботою (вірш 10). Навіть світські люди, які не вірять у Бога, журяться через швидкоплинність життя, особливо порівняно з вічністю.

Псалом 90 змальовує становище людини в контексті турботи Бога про людей як їхнього Творця. Господь був притулком для Свого народу в усіх поколіннях (вірші 2, 3). Єврейське слово маон, «притулок» («місце проживання», «оселя»), зображує Господа як пристановище Його народу (91:9).

Бог стримує Свій праведний гнів і знову зливає Свою благодать. Псалмист вигукує: «Хто пізнав силу Твого гніву?» (90:11), адже ніхто ніколи не відчував повної сили Божого гніву проти гріха. Тому люди можуть покаятися і здобути мудрість для праведного життя.

Мудрість у Біблії відображає не просто розум, а благоговіння перед Богом. Мудрість, якої ми потребуємо, - це знати, як «рахувати наші дні» (вірш 12). Якщо ми можемо порахувати наші дні, це означає, що наші дні обмежені і ми розуміємо це. Мудре життя - це життя з усвідомленням його швидкоплинності, що сприяє зміцненню віри й послуху. Така мудрість виявляється лише через покаяння (вірші 8, 12) і Божі дари прощення, співчуття й милосердя (вірші 13, 14).

Наша фундаментальна проблема не в тому, що ми створені людьми, а в гріху та його наслідках у нашому світі. Руйнівні результати гріха видно всюди і в кожній людині.

Однак завдяки Ісусові ми можемо знайти вихід із такого скрутного становища (Івана 1:29; 3:14-21). Інакше ми не мали б жодної надії.

`Незалежно від того, як швидко минає наше життя, яку обітницю ми маємо в Ісусові? Івана 3:16. Яку надію ми мали б без Нього?`