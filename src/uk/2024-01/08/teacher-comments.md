---
title:  Коментарі Для Вчителів
date:  23/02/2024
---

### Частина I: Огляд

Основні тексти: Псал. 1; 19; 32; 34; 37; 49; 73; 112; 119; 127; 128; 133.

Що таке мудрість? Сучасний словник дає таке визначення мудрості: «Сукупність знань та принципів, що розвивається в рамках певного суспільства чи часу». Мудрість також стосується «обґрунтованості дії чи рішення». До того ж ми вживаємо слово «мудрість» для позначення «якості знань, досвіду і здорового судження» (Oxford Language Dictionary). Мудрість пов’язана зі знаннями, зокрема із здатністю ухвалювати мудрі рішення.

Зустрічаючи людину з глибокими знаннями в певній галузі науки чи літератури, ми називаємо її мудрою. Сьогодні мудрість у нашому звичайному розумінні означає володіння досвідом чи знаннями в спеціалізованій галузі. Для деяких людей мудрість — це також таємні знання і здатність розгадувати таємниці або досягати вищого духовного рівня.

Цього тижня ми розглянемо, що таке мудрість із біблійного погляду. У нашому дослідженні ми не тільки знайдемо визначення мудрості в Писанні, а й спробуємо виділити принципи мудрості, якими можна керуватися в повсякденному житті. Адже що таке біблійна мудрість, як не практичне знання та проникливість для щоденного життя згідно із Заповідями Христовими? Мета нашого дослідження – засвоїти та застосовувати біблійну мудрість у своєму житті.

### Частина II: Коментар

**Біблійне визначення мудрості**

Ключовий вірш для розуміння мудрості – Прип. 1:7 (див. також Прип. 9:10): «Початок мудрості – страх Господній; лише нерозумні нехтують мудрістю та повчанням». Основою біблійної мудрості є «страх Господній», який у Святому Письмі визначається як благоговійний послух (див. Екл. 12:13; Втор. 6:2; 8:6; Втор. 31:12). Тексти Втор. 10:12, 13 прирівнюють вислів «шанувати/боятися Господа» до таких висловів, як «ходив усіма дорогами Його», «любив Його», «служив Господу, своєму Богові, від усього свого серця і з усієї своєї душі», «дотримуючись Заповідей Господа і Його постанов, які я тобі сьогодні заповідаю». Усі ці слова наголошують на необхідності розвивати потаємний глибокий досвід спілкування з Творцем у повсякденному житті людини.

Вірш Прип. 8:13 дає додаткове уявлення про мудрість через заяву про те, чим вона не є: «Мати страх Господній – означає ненавидіти зло. Тому я ненавиджу гордість і зухвалість, – дорогу зла (погану поведінку) й підступні уста». І знову зверніть увагу, що «початок мудрості» пов’язаний із практичними моральними діями.

Отже, ми можемо сказати, що біблійна мудрість — це «спосіб бачення життя і підходу до нього, який включав настанову молоді щодо належної поведінки та моральності, а також відповіді на філософські запитання про сенс життя» (C. H. Bullock. Wisdom. Evangelical Dictionary of Biblical Theology. Режим доступу: www.biblestudytools.com/dictionaries/bakers-evangelical-dictionary/wisdom.html). Наші думки й наша віра в Бога розкриваються через постійну любов і благочестиве життя. Між вірою та ділами немає розбіжностей. Такий поділ штучний і довільний, він виник під впливом грецької філософії. Для старозавітного Божого народу мудрість проявлялася в зрілій вірі, яка спонукала людину робити правильний вибір, бути доброю і справедливою до ближнього.

«Все добре, що нам дане, і кожний досконалий дар походить згори, сходить від Отця світла, в Якого немає зміни, ні тіні переміни» (Якова 1:17). Мудрість – дар від Господа тим, кого обирає Він, і тим, хто просить Бога про неї зі смиренною вірою (див. 1 Цар. 3:12; Псал. 51:8; Прип. 2:6; Якова 1:5–7).

**Особливості мудрості**

Біблійна мудрість відображена переважно у поетичній формі. Книги Йова, Приповістей та Еклезіаста – зразки літератури жанру премудрості у Святому Письмі. Деякі автори включають до цієї групи і Пісню над піснями Соломона (хоч, слід зазначити, її включення є предметом суперечок).

Основні теми біблійної мудрості – творіння, Закон, поради для мудрого та зрілого життя, страх Божий та відплата. Книга Приповістей є, мабуть, найвідомішим прикладом літератури в Біблії: розділи 1–9 описують велику цінність мудрості. При уважному читанні цих розділів можна помітити, що поняття мудрості включає набір повчань щодо благочестивого життя з порадами про те, як уникнути пасток неправедності і нечестя. У 10-му й наступних розділах міститься понад шістсот висловів («приповістей»), коротких речень з практичними порадами, які застосовуються до різних ситуацій у повсякденному житті, таких як шлюб, кохання, стосунки, фінансові та політичні питання, виховання дітей тощо.

На відміну від практичних порад книги Приповістей, книга Йова — це радше трактат про страждання, відплату та виправдання. Ці теми пов’язані з мудрістю, але з Божої перспективи. Вони розкриваються в розповіді про життя Йова та його нещастя. Такий аналіз має не філософський, а Божественний характер. Ключовий розділ цієї книги – 28-й, який закінчується такою ідеєю: благоговіння перед Богом і послух Йому — вирішальне значення для мудрості: «Страх Господній – це і є мудрість, а відсторонення від усякого зла – справжній розум» (Йова 28:28).

**Мудрість у псалмах**

Багато дослідників приписують до біблійної літератури премудрості й деякі псалми. «Хоч точна ідентифікація повчальних псалмів залишається спірним питанням, більшість дослідників визнає вплив мудрості на псалми 1, 19, 32, 34, 37, 49, 73, 112, 119, 127, 128, 133. Псалом перший робить сильний акцент на законі і поведінці, відкриваючи книгу Псалмів і надаючи смислового забарвлення всій збірці. До того ж псалом 19, з його акцентом на творінні та Законі, однозначно відображає навчальний тон; а псалом 119 дихає мудрістю, надаючи найдовші роздуми про Тору» (Elias Brasil de Souza. Wisdom in Daniel // «The End from the Beginning»: Festschrift Honoring Merling Alomía / eds. by Benjamin Rojas, Teofilo Correa, Lael Caesar та Joel Turpo (Lima, Peru: Universidad Peruana Union, 2015). Р. 267, 268).

Нижче ми розглянемо трактування мудрості в згаданих раніше псалмах:

Псалом 1. Цей псалом представляє два шляхи життя: життя праведності (вірші 2, 3) і життя безбожності (вірші 4, 5). Ця пісня починається з опису того, як праведні йдуть у протилежному напрямку від неправедних (вірш 1). Через їхній вибір доля нечестивих зовсім відмінна від долі праведних (вірш 6).

Псалом 19. Псалом поділено на дві частини. Перша частина містить об’явлення Бога у творінні (вірші 2–7), а друга – Його об’явлення в Законі (вірші 8–15). Ці дві теми дуже важливі для розуміння та набуття біблійної мудрості. Обидві теми надихають віруючого, який прагне бути «непорочним» і «чистим від тяжких гріхів» (вірш 14).

Псалом 32. Пісня представляє контраст між людиною, яка кається, і людиною безбожною (вірші 10, 11). Вона також набуває повчального тону настанови (вірші 8, 9), характерного для літератури премудрості (див. Прип. 4:1–15; 6:20–23; 7:1–5).

Псалом 34. Деякі уривки псалма 34 нагадують практичні поради, які характеризують літературу премудрості, як бачимо, у ніжному заклику батька до сина – прагнути до довгого життя, мати страх Господній і тікати від гріха (вірші 12–15). Після того як псалмист запропонував ці поради, він описує долю вірних (вірші 16, 18, 23). Безперечно, найкращий вибір, який ми можемо зробити в житті, — іти шляхом мудрості.

Псалом 37. Цей псалом відповідає на основне запитання: чому безбожні мають успіх? Нині ми порушуємо те саме питання. Надана відповідь не є філософською у своєму аналізі; радше це ґрунтована на вірі порада для праведного життя. Ретельно обміркуйте непідвладну часу мудрість у цій пісні!

Псалом 49. У перших рядках пісні говориться: «Мої уста висловлюватимуть мудрі слова, – роздуми мого серця будуть розумними. Своє вухо я нахилю до приповісті, й відкрию мою загадку в супроводі гуслів» (вірші 4, 5). Звідси автор переходить до опису долі безбожних, які процвітають (вірші 6–21).

Псалом 73. Єврейський народ намагався зрозуміти витоки зла у світі та несправедливості в суспільстві. Вони розмірковували над питанням, чи не зазнала Божественна відплата невдачі. Це питання являло собою для них не меншу проблему, ніж сьогодні.

Псалом 112. Пісня зображує благословення, які приносить страх Господній (вірш 1). Тут згадано 16 благословень для праведних (вірші 2–9). Уважне вивчення цих благословень покаже, що боятися Господа означає прагнути до найвищих духовних досягнень у нашому повсякденному житті. Псалмист завершує пісню коротким описом жахливої долі нечестивця порівняно із праведним.

Псалом 119. Найдовший псалом у книзі Псалмів присвячений Торі (Закону), яка охоплює більше, ніж просто зведення законів Мойсея. Тора змінює життя тих, хто засвоює вчення Божого Слова.

Псалом 127. Цей псалом, що складається всього з п’яти віршів, зосереджений на благословеннях Господа, які посилаються на дім і дітей тих, хто покладається на Творця. Можливо, саме тому цю пісню вважають навчальною. Мудрість повинна лежати в основі нашого найдорожчого скарбу – сім’ї.

Псалом 128. Шість рядків цього короткого псалма належать до творів літератури премудрості, оскільки говорять про благословення від Бога в оселях усіх, хто «боїться Господа» (вірші 1, 4).

Псалом 133. Дехто може поставити під сумнів приналежність цього псалма до навчальної літератури Писань. Однак вислів «брати живуть у згоді» (вірш 1) надає цьому тексту характерного відтінку біблійної мудрості, що є відмітною рисою літератури премудрості. Всевишній бажає, щоб ми, як Його послідовники, були пройняті духом братства. Подібна єдність є практичним свідченням про християнське життя.

### Частина III: Практичне Застосування

Біблійна мудрість, яку подає Старий Завіт, — це розуміння найважливіших питань спасіння, таких як: наше походження (творіння), Закон (принципи Божого характеру в нашому повсякденному житті), Божий страх (благоговійна любов, яка сприяє радісному послуху) і відплата (доля праведних і безбожних). Мудрість — це також практичне знання, яке готує нас до зрілого благочестивого життя вдома, у нашому житловому районі та на робочому місці. Ба більше, біблійна мудрість — це благочестива порада, як жити в гармонії з нашим подружжям та дітьми. Вона озброює нас принципами, якими ми керуємося у використанні фінансів та в багатьох інших аспектах повсякденного буття.

Запропонуйте своїм учням поміркувати над тим, як вони можуть застосувати викладені в уроці істини до різних життєвих обставин. Нагадайте їм, що життя в Господньому страху принесе велику радість (див. Псал. 112:1).

` `