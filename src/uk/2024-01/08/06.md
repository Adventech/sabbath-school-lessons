---
title:  Благословення праведного життя
date:  22/02/2024
---

`Прочитайте Псал. 1:1-3; 112:1-9; 128. Які благословення обіцяні тим, хто благоговіє перед Господом?`

З багатьох благословень, обіцяних тим, хто благоговіє перед Господом, мир є, мабуть, одним із найбільших. Псалом 1 описує праведника, порівнюючи його з деревом, посадженим біля потоків води, яке приносить свої плоди вчасно і листя якого не в’яне (Псал. 1:3; Єрем. 17:7, 8; Єзек. 47:12). Це порівняння вказує на джерело всіх благословень, а саме на перебування в присутності Бога у Його святилищі й насолоду від безперервних щирих взаємин із Ним. На відміну від безбожних, які зображені як кукіль, без стабільності, місця й майбутнього, праведники подібні до плодоносного дерева, їхнє місце поряд з Богом, їм дароване вічне життя.

Тексти Псал. 128:2, 3 нагадують про благословення Месіанського царства, де сидіти під своєю виноградною лозою та смоківницею - це символ миру та процвітання (Мих. 4:4). Побажання миру Єрусалиму (Псал. 122:6-8; 128:5, 6) свідчить про надію на Месію, Який покладе край злу і відновить мир у всьому світі.

«У Біблії спадщина спасенних названа “батьківщиною” (Євр. 11:14-16). Там Небесний Пастир водить Свою отару до джерел живої води. Там дерево життя щомісяця приносить свої плоди, і листя його служить на користь народові. Там течуть вічні потоки, чисті, як кришталь, а дерева, що ростуть біля них, гойдаючи віттям, кидають свою тінь на стежки, приготовлені для викуплених Господа. Просторі рівнини м’яко переходять у прекрасні пагорби; а гори Божі велично підносять свої вершини. На цих мирних рівнинах, на берегах живих потоків діти Божі, які так довго були мандрівниками і подорожніми, нарешті знайдуть свою вітчизну» (Е. Уайт. Велика боротьба. С. 675).

Новий Завіт описує виконання цієї надії під час Другого приходу Христа і створення нового світу (Матв. 26:29; Об’явл. 21; 22). Тому, хоч праведники отримують багаті благословення вже в цьому житті, на них чекає повнота Божого благовоління, коли Боже Царство буде повністю відновлене наприкінці часу.

`Чому Голгофський подвиг Христа є гарантією новозавітних обітниць про те, що Бог приготував для нас? Як ми можемо отримати втіху від цих обітниць навіть зараз?`