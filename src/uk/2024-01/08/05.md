---
title:  Спокуса злого шляху
date:  21/02/2024
---

`Прочитайте Псал. 141. Про що молиться псалмист?`

Псалом 141 - це молитва про захист від спокус ізсередини та ззовні. Давид не тільки наражається на небезпеку через задуми безбожних людей (вірші 9, 10), а й спокушений чинити подібно до безбожних. Перше слабке місце - самоконтроль у мовленні, і псалмист молиться, щоб Господь стеріг двері його губ (вірш 3). Цей образ натякає на охорону міської брами, яка в біблійні часи захищала місто.

Спокуса також полягає в тому, чи керуватиметься Божа дитина настановами праведника або спокуситься ласощами безбожних (вірші 4, 5). Псалмист змальовує своє серце як головну загрозу, оскільки саме там відбувається справжня битва. Тільки невпинна молитва, сповнена довіри й відданості Богові, може врятувати Його дитину від спокуси (вірш 2).

`Прочитайте Псал. 1:1 та 141:4. Як тут зображено підступний характер спокуси?`

Вірш Псал. 141:4 зображує прогресивну природу спокуси. По-перше, серце схиляється до зла. По-друге, воно чинить зло (це поняття в єврейській мові підкреслює дію, яка повторюється). По-третє, серце смакує ласощі безбожних, тобто приймає їхні злі справи як щось бажане.

Так само текст Псал. 1:1 повідомляє: спокуса приходить, щоб перешкоджати Божій дитині ходити Господнім шляхом, змушуючи її ходити з нечестивими, стояти на шляху грішних і, нарешті, сидіти з кепкунами. Грішні, безбожні, кепкуни... Ми не повинні бути схожими на них або дозволяти їм віддаляти нас від Господа.

Псалми описують прогресивний, привабливий і підступний характер спокуси, підкреслюючи, що лише цілковита залежність від Господа може забезпечити людині перемогу. Псалми наголошують на важливості слів, які людина вимовляє і слухає під час спокуси. Кінець як безбожних, так і праведних повинен навчити людей шукати мудрості в Бога (1:4-6; 141:8-10). Проте в обох псалмах остаточне виправдання Божих дітей залишається в майбутньому. Це означає, що віруючі покликані терпляче довіряти Господу й чекати Його.