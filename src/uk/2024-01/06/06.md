---
title:  Суд Господа та святилище
date:  08/02/2024
---

`Прочитайте Псал. 96:6-10; 99:1-4; 132:7-9, 13-18. Де відбувається Божий суд і які наслідки його рішення для нас? Як святилище допомагає нам зрозуміти, у який спосіб Бог боротиметься зі злом?`

Суд Господа тісно пов’язаний зі святилищем. Святилище було тим середовищем, у якому псалмист переосмислив свої погляди на проблему зла (Псал. 73:17-20). Святилище було позначено як місце Божественного суду, на що вказують вирок уріму (Числ. 27:21) і судний нагрудник первосвященика (Вих. 28:15, 28-30). Багато псалмів зображує Бога на Його престолі в Небесному святилищі, готового судити світ за його гріхи та зло.

У святилищі було відкрито План спасіння. У язичництві гріх розуміли насамперед як фізичну пляму, яка має бути усунена магічними ритуалами. Біблія, навпаки, показу гріх як порушення Божого морального Закону. Святість Господа означає, що Він любить справедливість і праведність. Так і Божі діти повинні прагнути до справедливості й праведності і поклонятися Господу в Його святості. Вони мають дотримуватися Божого Закону, який є вираженням святості Господа.

Отже, святилище - це місце прощення гріхів і відновлення праведності, на що вказує Божий «престол милості» (кришка ковчега завіту) і «праведні жертви» (Втор. 33:19; Псал. 4:6).

Проте Бог, Який прощає, карає за злі діла нерозкаяних людей (99:8). Вплив святилища як місця Божественного суду виявлявся в постійному усвідомленні святості Господа та в розумінні Його вимог щодо праведного життя згідно з Його умовами завіту.

Божий Суд із Сіону сприяє добробуту праведних і призводить до поразки безбожних (132:13-18). Святилище сприяло радісному очікуванню Приходу Господа як Судді, особливо в День викуплення. Так само псалми зміцнюють впевненість у майбутньому Приході Божественного Судді (96:13; 98:9), а саме Ісуса Христа в Небесне святилище (Об’явл. 11:15-19).

`Прочитайте Римл. 8:34. Як цей вірш відкриває нам, що служіння Христа в Небесному святилищі є доброю вісткою для Його народу?`