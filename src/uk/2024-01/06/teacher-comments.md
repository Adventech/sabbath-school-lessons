---
title:  Коментарі Для Вчителів
date:  09/02/2024
---

### Частина I: Огляд

Основний текст: Псал. 12:6.

В уроці 4 ми вивчали ідею про те, що Бог є нашим притулком, твердинею, силою та щитом. Ці метафори відображають біблійну істину про те, що Бог завжди перебуває поруч зі Своїми вірними дітьми, забезпечуючи їм захист та допомогу. Цього тижня ми досліджуватимемо схожий образ нашого Бога, а саме – могутній Воїн, Який бореться за Своїх дітей. Ми також розглянемо цю ідею в контексті соціального пригноблення, поширеного як у біблійні часи, так і, на жаль, у наші дні. Тема соціального пригноблення — основна в пророчих книгах Старого Завіту і знаходить свій відбиток у всіх псалмах. Хоч жорстоке поводження з людьми з боку їхніх політичних лідерів приносить нам страждання, ми не позбавлені надії: безумовно, Господь – Захист для принижених.

### Частина II: Коментар

**Соціальне пригноблення**

Закон Мойсея наказує Божому народу виявляти особливу турботу про три групи людей: про приходця, сироту та вдову (див. Втор. 10:18; 14:29; 16:11, 14; 24:17–20; 26:12, 13; 27:19). Як правило, ці особи не мали джерела стабільного прибутку; у багатьох випадках вони не мали землі, яку можна було б обробляти, аби прогодувати свої сім’ї. В ідеалі ці безправні громадяни і переселенці прагнули знайти місця, де могли б найнятися на роботу або принаймні де їм дозволили б збирати плоди, які залишилися, і снопи за женцями (див. Рут 2:6–8). Такі люди не мали захисту з боку сім’ї. Враховуючи їхню вразливість, ми можемо бачити, що жорстоке поводження з вдовами, сиротами та приходцями вважалося одним із найстрашніших гріхів у старозавітному суспільстві. Пророки регулярно наставляли людей дбати про цей знедолений клас (див. Ісаї 1:17, 23; Єрем. 7:6; 22:3; Єзек. 22:7; Зах. 7:10).

Саме тому псалмист змальовує Господа як «Отець сиріт і Суддя вдів» [«захисник» – в ін. перекладах] (Псал. 68:6). Обітниця псалма така: «Господь захищає приходців, підтримує сироту і вдову, проте шляхи нечестивих Він руйнує» (Псал. 146:9; пор. з 10:14). Наш Бог – Бог пригноблених і знедолених.

Сьогодні у деяких місцевостях діють соціальні програми допомоги сиротам та вдовам. Такі програми надають можливості бідним і нужденним рухатися вперед. Деякі уряди також забезпечують їх необхідною фінансовою допомогою. Однак нужденних навіть у самій церкві завжди більше, ніж може прогодувати система. Нині, крім бідності, поширені й інші форми жорстокого поводження та пригноблення, такі як цькування та катування. Ми, як християни, повинні виявляти жертв такого пригноблення й несправедливості та допомагати їм. Ми маємо щиро присвятити себе пошуку способів задоволення їхніх потреб.

Імміграція – ще одна складна проблема в багатьох країнах світу. Слід приділяти особливу увагу іммігрантам на нашій території. Імміграція була проблемою з перших днів людської історії. Люди завжди шукали якомога кращі місця для проживання та розвитку. Ми – руки Бога: Він просить нас надавати допомогу заблудлим, бездомним, мандрівникам та вигнанцям у нашому суспільстві. Ми повинні спонукати таких людей звернути свій погляд на Захисника приходців, сиріт та вдів.

**Бог-Воїн**

У Старому Завіті і меншою мірою у Новому міститься яскрава метафора щодо Бога, не надто популярна нині серед християн, – Бог як Воїн. Така ідея може здатися надто суворою чи мілітаристською для культури, яка віддає перевагу висловам про Божу любов і милість, Його увагу та мир.

«Господь Саваот» (І. Нав. 5:14; 1 Сам. 1:11; 4:4; 17:45; 2Сам. 7:26; Єрем. 10:16; 31:35; 32:18; Амос 5:16 і т. д.) – поширений опис Божого характеру. Це словосполучення зображує Творця як Полководця небесного війська. Він залучений у конфлікт із силами зла. Однак Боже Слово також описує Його як Воїна. «Господь – войовничий витязь» (Вих. 15:3), «Муж війни» (Огієнко); «Господь вирушає, як лицар, як муж війни...» (Ісаї 42:13).

Псалмист посилається на цю метафору в Псал. 18:4–20. Він стверджує, що врятований (див. вірш 4) від «від потужного мого ворога, – від моїх ненависників, які були сильнішими за мене» (вірш 18). ЯГВЕ представлений як Воїн, Який бореться за Свого слугу; як Захисник, Який, верхи на Своєму бойовому коні, направляє Свою зброю проти гнобителів Його народу. Уважно прочитайте вірші з 8 по 16. Тут зображено чотири сценарії:

Вірші 7–9: Божественний Воїн перебуває у Своєму замку (Храмі); Він спалахує праведним гнівом через лихо, про яке розповідав Його слуга в молитві. Божественний Воїн бурхливо реагує на захист Свого слуги (вірш 9).

Вірші 10–13: Опис Божественного Воїна, який спускається, демонструючи велику силу, вражає. Цей образ вселяє впевненість у серце слуги Воїна. Безперечно, наш Бог не слабкий.

Вірші 14–16: Ми читаємо про атаку Мужа війни, Який виступає зі Своєю грізною зброєю: градом, вогнем, стрілами та блискавками. Фігура Мужа війни з Його метеорологічним арсеналом асоціюється з могутнім, розгніваним несправедливістю і пригнобленням Воїном, Який доблесно і праведно бореться за Свого відданого слугу.

Вірші 17–20: Тексти повідомляють про визволення слуги: Воїн рятує, звільняє і підтримує його. «Він вивів мене на широкий простір» (вірш 20).

Який дивовижний докладний опис Господніх діянь заради Його дітей, які перебувають у найскладніших обставинах. Таке розуміння Божого характеру перетворює світ і нашу Церкву. Пригноблені та гнані повинні бути впевненими в тому, що Бог бореться за них.

**Докір керівникам**

Псалом 82 є суворим докором лідерам, які мають, але не використовують свій вплив і силу, щоб змінити становище бідних, сиріт, пригноблених та вбогих (див. вірш 3).

У псалмі зображено збори, на яких керівників докоряють за їхню зневагу та байдужість до пригноблених. Вони судять «несправедливо», «зважаючи на особи нечестивих» (вірш 2). Хіба сьогодні деякі лідери менш винні у таких злочинах? Хіба страждання бідних та нужденних не є наслідком корупції? Хіба наші власні егоїзм і жадібність не змушують нас зосереджувати увагу на собі та своїх сім’ях, забуваючи про навколишніх, які потребують нашої підтримки? Благодійність має починатися вдома, у наших сім’ях та в нашому житті. Ми повинні навчати своїх дітей завжди бути добрими та щедрими до страждальців.

Псалмист нагадує нам, що ми «боги» та «сини Всевишнього» (вірш 6). Господь створив людей за Своїм образом і подобою (див. Бут. 1:26), а це означає, що ми розумні істоти з моральною свідомістю та совістю. Тому нам потрібно підтримувати пригноблених, мандрівників та вбогих. Яким би не було наше оточення – чи то сусіди, чи то співробітники – ми повинні прагнути бути джерелом допомоги нужденним.

**Божий суд**

Урок за четвер пропонує нам розглянути тяжке становище пригноблених у контексті останнього суду в Небесному святилищі (див. Псал. 96:6–10; 99:1–4; 132:7–9, 13–18) і великої боротьби між Богом і сатаною, як вона описана в книгах Даниїла й Об’явлення.

Дан. 7 розкриває дві мети суду на Небі перед Другим приходом: покарати гнобителя (вірш 26) і виправдати пригнобленого (вірш 22). Суд підтверджує, що Бог діє на благо праведних.

У книзі Об’явлення суд відбувається у Святилищі. У Об’явл. 6 ми читаємо, що «душі вбитих за Боже Слово і за свідчення» перебувають «під престолом» (вірш 9). Очікуючи Господнього викуплення від смерті, кожен з них отримає білий одяг (Об’явл. 6:11)

Об’явл. 8 починається з видіння про сім сурм (вірш 2), даних семи ангелам, які стоять біля золотого жертовника «перед престолом» Божим (вірш 3). Сурми є символом Божого суду над тими силами, які переслідували Божий народ протягом довгих віків людської історії (див. сім печаток в Об’явл. 6 і 7). Святилище – місце, де Господь діє заради блага Свого народу, щоб спасти та захистити його від гнобителів. Отже, не випадково сім ангелів, які мали сім кар, вийшли саме з храму – місця Божого суду (див. Об’явл. 15:5, 6).

Отже, коли в книзі Псалмів висловлена впевненість у тому, що віруючі можуть молитися Господу про спасіння, це твердження є серйозним звинуваченням проти гнобителів Божого народу та джерелом віри для пригноблених. «Увійдемо до Його осель, поклонимось до підніжка Його ніг. Підіймися, Господи, на місце Свого спочинку – Ти і Ковчег Твоєї могутності» (Псал. 132:7, 8).

Біблійна істина в цьому вірші розкриває факт, над яким нам було б дуже корисно поміркувати. Звісно, ми повинні робити все можливе, щоб допомогти нужденним, вдовам, сиротам і підтримати їх. Однак нам завжди слід пам’ятати: остаточне та повне розв’язання проблеми будь-якого пригноблення та страждань прийде з Неба. Ми не повинні обманюватися ідеєю, що Церква може досягти соціальної справедливості на Землі або що головна мета Церкви — вести політичні баталії, щоб покінчити з усією несправедливістю у світі. Такі складні питання повністю може розв’язати лише Господь Саваот. Наша віра має бути зосереджена на обітниці Бога діяти на нашу користь, а не на ілюзорній силі людської влади, яка в кращому разі є міражем.

### Частина III: Практичне Застосування

Господь — притулок, фортеця для тих, хто потрапив у халепу; але Він також – Божественний Воїн, Який бореться за пригноблених. До того ж Він є активним Керівником. Ми, Його діти, також повинні виявляти ініціативу у розв’язанні соціальних проблем, з якими стикаємося сьогодні в нашому світі. Звичайно, ми не можемо розв’язати всі ці проблеми, однак можемо прагнути позитивно впливати на нашу спільноту, на життя вразливих та пригноблених людей: бідних, знедолених, переслідуваних. Ми можемо виконувати значну, доленосну працю для відкинутих суспільством меншин, як це робив свого часу Ісус заради митників, грішників (див. Матв. 9:10), блудниць (див. Луки 7:37–39) і вигнанців (див. Матв. 15:21–28).

Докір псалмиста, висловлений громадським і політичним лідерам (див. Псал. 82), стосується й нас, якщо ми байдужі до несправедливості та страждань у суспільстві й відмовляємося усунути чи полегшити їх. Зрештою, нам слід пам’ятати: остаточне розв’язання проблеми зла в нашому несправедливому світі надійде з Небесного святилища. Тож зробімо свій внесок, покладаючись на Божественного Воїна в остаточних результатах правосуддя.

` `