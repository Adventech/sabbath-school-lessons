---
title:  Справедливість для пригноблених
date:  05/02/2024
---

`Прочитайте Псал. 9:19; 12:6; 40:18; 112:7; 146:6-10; 41:1-4. Яка вістка міститься для нас у цих текстах?`

Бог особливо піклується про правосуддя для різних уразливих груп людей, зокрема бідних, пригноблених, сиріт, вдів, вдівців і приходьків. Псалми, як і Закон та Пророки, ясно свідчать про це (Вих. 22:21-27; Ісаї 3:13-15).

Автори багатьох псалмів використовують слова «бідний і вбогий» та уникають вживання щодо пригноблених виключно національних і релігійних термінів. Це зроблено для того, щоб підкреслити турботу Бога про все людство.

Слова «бідний і вбогий/нужденний» позначають не тільки матеріальну бідність, а й беззахисність і безпорадність. Вони апелюють до Божого співчуття і передають ідею про те, що мученик самотній і не має жодної іншої допомоги, крім Господа. Образ «бідного і вбогого» також стосується щирості людини, її правдивості та любові до Бога у визнанні своєї цілковитої залежності від Нього та у відмові від самовпевненості й самоствердження.

Турбота про знедолених (Псал. 41:2-4) демонструє вірність народу Господу. У біблійній культурі зло, учинене щодо беззахисних, було особливо тяжким гріхом (Втор. 15:7-11). Псалми надихають вірних людей виступити проти будь-якого пригноблення.

Псалми також наголошують, що марно покладатися на тимчасові людські засоби як на найвище джерело мудрості й безпеки. Божий народ має чинити опір спокусі цілковито довіряти в питаннях спасіння людським вождям та інститутам, особливо коли вони суперечать Божим шляхам.

У Своїй благодаті наш Господь ототожнив Себе з бідними, Сам став убогим, щоб багато хто збагатився Його зубожінням (2Кор. 8:9). Багатство Христа включає визволення від будь-якого пригноблення, викликаного гріхом, і Він обіцяє нам вічне життя в Божому Царстві (Об’явл. 21:4). Ісус Христос виконує обітниці псалмів як Божественний Суддя, Який судитиме погане ставлення до знедолених, так само як і нехтування обов’язком щодо них (Матв. 25:31-46).

`Чи багато ми думаємо про «бідних та вбогих» серед нас і чи багато робимо для них?`