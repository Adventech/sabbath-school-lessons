---
title:  «Доки будете несправедливо судити?»
date:  06/02/2024
---

Господь наділив керівників владою підтримувати справедливість в Ізраїлі (Псал. 72:1-7, 12-14). Ізраїльські царі мали здійснювати владу згідно з Божою волею. Пріоритетом керівників мало стати забезпечення миру та справедливості в країні, турбота про соціально незахищених. Тільки в такому разі країна та весь народ процвітатимуть. Царський престол зміцнюється вірністю Богові, а не людською силою.

`Прочитайте Псал. 82. Що відбувається, коли правителі перекручують правосуддя та пригноблюють народ, який мають захищати?`

У псалмі 82 Бог проголошує Свої суди над продажними суддями Ізраїлю. «Боги» (вірші 1, 6) - це явно і не язичницькі боги, і не ангели, бо їм ніколи не доручали чинити правосуддя щодо Божого народу, тому їх не можна судити за невиконання суду. Звинувачення, перелічені у віршах 2-4, перегукуються із законами Тори, ідентифікуючи «богів» як суддів Ізраїлю (Втор. 1:16-18; 16:18-20; Івана 10:33-35). Господь запитує «синів людських», чи справедливо вони судять, і їм оголошено покарання, бо їх визнали неправедними. Судді ходять у темряві без знання (Псал. 82:5), бо залишили Божий Закон, світло (119:105).

Писання незмінно дотримується істини, що лише Господь є Богом. Він розділяє Своє керування світом із призначеними людськими лідерами як Його представниками (Римл. 13:1). Проте як часто ці людські представники, як в історії, так і зараз, спотворювали доручене їм управління!

Псалом 82 з глузуванням викриває відступництво деяких керівників, які вважали себе «богами», вищими за інших людей. Хоч Господь дав ізраїльським керівникам владу та привілей називатися «синами Всевишнього» і бути Його представниками, Він відкидає безбожних лідерів. Бог нагадує їм, що вони смертні й підкоряються тим самим моральним законам, що й усі люди. Ніхто не може бути вищим за Божий Закон (вірші 6-8).

Господь судитиме весь світ, Божий народ також дасть йому звіт. І керівники, і народ повинні наслідувати приклад Божественного Судді і покладати на Нього всю свою надію.

`Чи маєте ви владу над іншими людьми? Якщо так, то наскільки справедливо й неупереджено здійснюєте цю владу?`