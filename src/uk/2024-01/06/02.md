---
title:  Великий Воїн
date:  04/02/2024
---

`Прочитайте Псал. 18:4-19; 76:4-10, 13; 144:5-7. Як у наведених текстах зображено Господа? Що ці образи відкривають про готовність Бога визволити Свій народ?`

Ці пісні прославляють Господа за Його безмежну владу над силами зла, які загрожують Його народові. Ці гімни зображують Бога у Його величі як Воїна та Суддю. Образ Бога-Воїна часто зустрічається в псалмах, підкреслюючи серйозність і невідкладність Божої відповіді на благання та страждання Його народу.

«Загримів Господь з небес, - Всевишній подав Свій голос, - град і палаючий жар... Він пустив Свої стріли і розпорошив їх; Він примножив блискавки, і викликав у них збентеження. Від грізного слова Господа, від подиху вітру з ніздрів Його прорвалися джерела вод й оголилися основи Всесвіту» (Псал. 18:14-16).

Явна рішучість і масштабність Божих діянь повинні розсіяти будь-які сумніви в Його великій турботі про страждальців, у співчутті до них і Його здатності перемогти зло. Нам просто потрібно почекати, поки Він здійснить це.

Зрештою, навіть коли Божі мужі, такі як Давид, брали участь у війні, визволення приходило не від людських рук. У своїх численних битвах з ворогами Божого народу цар Давид прославляв Господа, Який здобув усі перемоги. Давидові було б легко приписати собі свої численні успіхи та тріумфи, але він мав іншу думку. Він знав, де Джерело його сили.

Хоч Давид стверджує, що Господь «привчає мої руки до боротьби» (18:35), ніде в псалмах він не покладається на свої бойові навички. Господь бореться за Давида і рятує його (18:48, 49).

У псалмах цар Давид, відомий як успішний воїн, бере на себе роль майстерного музиканта і прославляє Господа - єдиного Визволителя і Вседержителя Свого народу (144:10-15). Хвала і молитва Господу - джерела сили Давида, які могутніші за будь-яку зброю. Тільки Богові слід довіряти та поклонятися.

`Якими б дарами, уміннями й успіхами ви не володіли, чому завжди повинні пам’ятати про їхнє Джерело? Яка небезпека вас спіткає, якщо ви забудете про нього?`