---
title:  Вилий Своє обурення
date:  07/02/2024
---

`Прочитайте Псал. 58:7-9; 69:23-29; 83:10-18; 94:1, 2; 137:7-9. Які настрої передають наведені тексти? Хто в цих псалмах є виконавцем суду?`

Деякі псалми містять благання до Бога помститися людям і народам, які мають намір заподіяти або вже заподіяли шкоду псалмистам чи їхньому народу. Ці псалми можуть викликати здивування через їхню різку мову й очевидну розбіжність з біблійним принципом любові до ворогів (Матв. 5:44).

Проте обурення псалмиста перед обличчям пригноблення правильне. Воно означає, що він ставився до добра і зла серйозніше, ніж багато людей. Його турбує - і навіть сильно - зло, яке чиниться у світі не тільки щодо нього самого, а й щодо інших людей.

Однак ніде псалмист не пропонує себе як того, хто мстить. Натомість він залишає відплату виключно в Божих руках. Псалмист нагадує про Божественні прокляття завіту (Втор. 27:9-16) і благає Господа вчинити згідно з Його обіцянками.

Псалми - це не просто молитви псалмиста, це пророчі свідчення про прийдешній Божий суд. Псалом 137 відображає проголошення Божественного суду над Вавилоном, як це видно у пророків. Спустошення, яке вавилоняни принесли іншим народам, обернеться проти них. Псалми передають Божественні застереження про те, що зло не залишиться безкарним навіки.

Божа відплата вимірюється справедливістю та благодаттю. Діти Господа покликані молитися за тих, хто погано поводиться з ними, і навіть сподіватися на їхнє навернення (Псал. 83:19; Єрем. 29:7).

Однак, прагнучи узгодити ці псалми з біблійними нормами любові до ворогів, ми повинні бути обережні, щоб не применшити вираженого в них болісного переживання. Бог визнає страждання Своїх дітей і запевняє їх: «Дорогоцінна в очах Господніх смерть вірних Йому!» (Псал. 116:15). Божественний суд зобов’язує народ Господа виступати проти будь-якого зла і шукати приходу Божого Царства у всій його повноті. Псалмисти також заступалися за страждальців, даючи їм зрозуміти, що Господь знає про їхні страждання і одного разу справедливість переможе.

`У кого з нас не виникали думки чи фантазії про помсту тим, хто заподіяв нам чи нашим близьким жахливе зло? Як наведені в уроці псалми можуть допомогти нам побачити ці почуття у правильному світлі?`