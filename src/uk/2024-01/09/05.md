---
title:  Предвічний Цар неперевершеної сили
date:  28/02/2024
---

`Прочитайте Псал. 2; 110:1-3; 89:5, 14-18; 110:1, 2, 5, 6. Що ці тексти говорять нам про Христа як Царя?`

Зображення Бога як Отця Месії вказує на коронацію царя, коли його приймали до Божого завіту (2:7; 89:27-29). Псал. 2:7 провіщає воскресіння та звеличення Христа як зорі нового вічного завіту й царського священства Месії (Дії 13:33-39; Євр. 1:5; 5:5). Христос сидить праворуч Бога як Той, Хто має безпрецедентну славу та владу (Псал. 110:1; Дії 7:55, 56).

Зрештою Христос здобуде цілковиту перемогу над Своїми ворогами. Зробити ворогів «підніжжям» - це образ, який відображає звичай стародавніх близькосхідних царів ставити свої ноги на шиї переможених ворогів, щоб продемонструвати цілковите панування над ними. Однак жезл Христа тут не є знаряддям страху (Псал. 2:9; 110:2).

Спочатку жезл як символ племені тримали в руках вожді (Числ. 17:2-10). Жезл Христа - це символ Божественного суду, який покладе кінець правлінню зла і відображає неперевершене правління Христа (Об’явл. 2:27; 12:5). Навіть безбожним царям дається шанс покаятися і покоритися Месії (Псал. 2:10-12).

Наочне зображення остаточної перемоги Христа представлене в сцені перед Приходом в Дан. 7. Тут ми бачимо: після того як «передано суд святим Всевишнього» (вірш 22), встановлюється Царство Христа, «царство Якого - вічне царство» (вірш 27). Завдяки Голгофському хресту забезпечене виконання обітниці про Царство.

Благословення обіцяне всім, хто покладається на Царя, і народ радіє з верховного праведного правління Месії (2:12; 89:16-18).

`Як приємно знати, що зрештою добро переможе зло, справедливість візьме гору, а біль і страждання будуть переможені навіки. Як ця істина має втішати нас зараз, коли ми бачимо, як процвітає зло?`