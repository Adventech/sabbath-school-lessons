---
title:  Коментарі Для Вчителів
date:  01/03/2024
---

### Частина I: Огляд

Основний текст: Псал. 118:22, 23.

Цього тижня ми досліджуватимемо найвеличнішу тему в усьому Святому Письмі: Ісус Христос – наш Господь і Спаситель. Центральне місце, яке Ісус посідає у всій Біблії, має першорядне значення для нашого розуміння Святого Письма, і в цьому плані книга Псалмів не є винятком. Серед її різних пісень, присвячених хвалі, прощенню, справедливості та відплаті, Ісус зображений як Пастир, Месія-Страждалець, Син Давида, Вічний Цар і Небесний Священник. Ці образи допомагають нам краще зрозуміти Його провідне становище в Плані викуплення та Його любов до кожного з нас.

Книга Псалмів дає нам ширше уявлення про служіння Ісуса на Небі та Його Другий прихід. Цього тижня ми розглянемо в книзі Псалмів деякі із цих істин.

### Частина II: Коментар

Автори Нового Завіту вважали книгу Псалмів важливим джерелом розуміння життя і служіння Христа. Новий Завіт посилається на багато уривків із цієї книги, щоб показати, як Ісус виконує пророцтва Старого Завіту. Деякі із цих посилань є цитатами (тобто дослівною передачею тексту), інші — алюзіями (непрямими посиланнями на текст Старого Завіту та його ідеї).

У книзі Псалмів є багато згадок про Божественність Христа і Його служіння на Землі. Ці згадки розкривають намір псалмистів: під керівництвом Святого Духа сповістити про діяння Ісуса і возвеличити Його. Пам’ятаючи про це, звернемо нашу увагу на ті вірші книги Псалмів, які новозавітні автори застосовують до Ісуса.

**Ісус – ЯГВЕ Старого Завіту, Він є Бог!**

**Пророцтво: Ісусу належить поклоніння**
- Псалом 97:7
- Застосування у Новому Завіті: 
Євр. 1:6

**Пророцтво: Ісус як Бог отримує почесті**
- Псалом 45:7, 8
- Застосування у Новому Завіті: Євр. 1:8, 9

**Пророцтво: Ісус – Творець; Він вічний**
- Псалом 102:26–28
- Застосування у Новому Завіті: Євр. 1:10–12

**Пророцтво: Ісус – Син Божий**
- Псалом 2:7
- Застосування у Новому Завіті: Дії 13:33; Євр. 1:5; 5:5

Божественність Ісуса є важливою темою для авторів Нового Завіту, а також і для нас. У наведеній вище таблиці ми можемо побачити уривки з псалмів, які стосуються Божественності ЯГВЕ, які Павло і Лука застосовують до Ісуса. Божественність Ісуса робить Його жертву і унікальною, і дієвою; тобто Сам Бог-Творець помер на хресті, щоб викупити нас. Яка глибока думка! Ми ніколи не зможемо повністю осягнути величні глибини цієї істини у всіх її вимірах, ні зараз, ні протягом нескінченної вічності. Однак прагнення споглядати та засвоювати цю прекрасну істину перетворить наші серця.

**Життя та служіння Ісуса**

**Пророцтво: Втілення Ісуса та Його досконала жертва**
- Псалом 40:7–11
- Застосування у Новому Завіті: Євр. 10:5–7

**Пророцтво: Ревність щодо Божого Дому з’їдає Ісуса**
- Псалом 69:10
- Застосування у Новому Завіті: Івана 2:17

**Пророцтво: Ісус відкриватиме уста в притчі**
- Псалом 78:2
- Застосування у Новому Завіті: Матв. 13:35

**Пророцтво: Ісус годуватиме народ хлібом небесним**
- Псалом 78:24
- Застосування у Новому Завіті: Івана 6:31

**Пророцтво: Ісус – наріжний камінь**
- Псалом 118:22
- Застосування у Новому Завіті: Матв. 21:42; Марка 12:10, 11; Луки 20:17

**Пророцтво: Діти у храмі прославлять діяння Ісуса**
- Псалом 8:3
- Застосування у Новому Завіті: Матв. 21:16

Автори Нового Завіту розуміли, що окремі уривки зі Старого Завіту, зокрема псалми, передбачали служіння Ісуса. Враховуючи численні цитати з книги Псалмів у Новому Завіті, можна сказати, що це була улюблена книга його авторів. Вони використовували псалми, щоб підтвердити пророцтва про важливі події служіння Ісуса на Землі.

**Страждання Ісуса**

**Пророцтво: Ісуса зрадив один з Його учнів**
- Псалом 41:10
- Застосування у Новому Завіті: Івана 13:18

**Пророцтво: Його вороги дають Йому пити жовч і оцет, коли Він спраглий**
- Псалом 69:22
- Застосування у Новому Завіті: Матв. 27:34, 48

**Пророцтво: Його залишив Бог**
- Псалом 22:2
- Застосування у Новому Завіті: Матв. 27:46; Марка 15:34

**Пророцтво: Ісус терпить глузування**
- Псалом 22:8
- Застосування у Новому Завіті: Матв. 27:39; Луки 23:35

**Пророцтво: Його вороги хитають головами**
- Псалом 109:25
- Застосування у Новому Завіті: Матв. 27:39

**Пророцтво: Вони кидають виклик вірі Ісуса**
- Псалом 22:9
- Застосування у Новому Завіті: Матв. 27:43

**Пророцтво: Вони ділять Його одяг**
- Псалом 22:19
- Застосування у Новому Завіті: Матв. 27:35; Марка 15:24

**Пророцтво: Ісус стає ганьбою для Своїх друзів**
- Псалом 88:9
- Застосування у Новому Завіті: Луки 23:49

**Пророцтво: Ісус промовляє Свої останні слова**
- Псалом 31:6
- Застосування у Новому Завіті: Луки 23:46

**Пророцтво: Його кістки не зламані**
- Псалом 34:21
- Застосування у Новому Завіті: Івана 19:36

**Пророцтво: Його тіло не зотліє у могилі**
- Псалом 16:8–11
- Застосування у Новому Завіті: Дії 2:25–28; 13:35

Цитуючи Писання, апостоли прагнули довести, що страждання і смерть Ісуса були детально передбачені в Старому Завіті. (Не забувайте: тут ми працюємо з біблійними свідченнями тільки з книги Псалмів. Безумовно, у Старому Завіті можна знайти набагато більше текстів про страждання Христа, особливо у книзі Ісаї).

Наведені вище свідчення з книги Псалмів підтверджують реальність страждань, агонії, смерті та воскресіння Ісуса. Розп’яття і воскресіння Ісуса є кульмінацією історії спасіння між гріхопадінням і Другим приходом, а також головним пунктом Плану викуплення.

**Вознесіння Ісуса після Його воскресіння**

**Пророцтво: Месія сидить праворуч Господа**
- Псалом 110:1
- Застосування у Новому Завіті: Матв. 22:44; Марка 12:36; Луки 20:42; Дії 2:34

**Пророцтво: На Давидовому престолі буде його нащадок**
- Псалом 132:11
- Застосування у Новому Завіті: Дії 2:30

**Пророцтво: Ісус править народами**
- Псалом 2:1, 2
- Застосування у Новому Завіті: Дії 4:25, 26

**Пророцтво: Ісус – Первосвященник за чином Мелхиседека**
- Псалом 110:4
- Застосування у Новому Завіті: Євр. 5:6, 10; 6:20; 7:17, 21

**Пророцтво: Ісус полонив полон**
- Псалом 68:19
- Застосування у Новому Завіті: Ефес. 4:7, 8

Служіння викуплення, яке Ісус звершує на Небі, має не менше значення, ніж викупна жертва, яку Він приніс на горі Голгофа. Тому не випадково серед авторів Нового Завіту псалом 110 є найбільш цитованим, а також згадуваним уривком зі Старого Завіту. Показовий приклад: Псал. 110:1 використовується у Новому Завіті 17 разів: Матв. 22:44; Марка 12:36; 16:19; Луки 20:42, 43; 22:69; Дії 2:34, 35; 1 Кор. 15:25; Ефес. 1:20; Колос. 3:1; Євр. 1:3, 13; 8:1; 10:12, 13; 12:2; тимчасом як Псал. 110:4 цитується загалом чотири рази (у таблиці зазначено п’ять випадків згадування, проте лише чотири з них – прямі цитати): Євр. 5:6; 6:20; 7:17, 21.

Небесне служіння Ісуса та наше розуміння Його діянь заради нас мають найважливіше значення для нашого щоденного духовного досвіду як християн. Послання до євреїв з упевненістю заявляє, що нам дано надію, «немов якір для душі, міцний і надійний, що входить усередину, за внутрішню завісу, куди, як предтеча, увійшов задля нас Ісус, ставши навіки Первосвященником за чином Мелхиседека» (Євр. 6:19, 20, тут процитовано другу частину тексту Псал. 110:4).

Риси Божого характеру в псалмах, процитованих у Новому Завіті

Для більш глибокого розуміння, як викладені в псалмах месіанські погляди пов’язані з Ісусом, порівняймо, як ці теми висвітлені в книзі Псалмів і Новому Завіті:

- Доброту Господа можна «скуштувати», або випробувати, особисто (пор. Псал. 34:9 і 1 Петра 2:3, 4).
- Ісус прощає гріхи (пор. Псал. 103:2, 3 і Луки 5:21, 24).
- Він є Життя (пор. Псал. 36:10 і Івана 1:4).
- Він – Скеля (пор. Псал. 18:3; 95:1 і 1 Петра 2:6; 1 Кор. 10:4).
- Він праведний (пор. Псал. 129:4; 145:17 і 1 Івана 1:9; 2:1).
- Він всюдисущий (пор. Псал. 139:8 і Ефес. 1:23; Матв. 18:20).
- Царство Його вічне (пор. Псал. 145:13 і Дан. 7:13, 14, Син Людський).
- Його Слово перебуває у віруючому (пор. Псал. 119:11 і Колос. 3:16).

Як показують ці приклади, Бог у псалмах – це Месія, явлений у Новому Завіті. Отже, Бог Старого Завіту не відрізняється від Божественної Особи, явленої у Новому Завіті.

**Месіанська тональність псалма 24**

Деякі псалми посилаються на певні месіанські події чи картини. Псалом 24 є одним із них. Його перші вірші (1–6) тісно пов’язані з псалмом 15, враховуючи їхню тематичну подібність. Псалом 24 також дає уявлення про особу, якій дозволено зійти на святе місце, або гору Господню.

Вірші 7–10 цього псалма набувають месіанської тональності. Вони описують входження Господа до святого міста. Багато коментаторів, серед яких Еллен Уайт, застосовують цей уривок до вознесіння Ісуса на Небо (див. Ранні твори. С. 190–192). У цих віршах з радістю зображено вхід Ісуса в Небесне Царство на тлі співу ангелів, які проголошують Його «Царем слави», «Господь – могутній і сильний, Господь, потужний у битві!» (вірш 8). Ця сцена являє собою мініатюру великої події в майбутньому, коли всі викуплені ввійдуть у ворота святого міста.

### Частина III: Практичне Застосування

Підсумовуючи, подумаємо, чому вивчений урок важливий для нашого духовного життя. По-перше, під час нашого дослідження ми підтвердили Божественне походження пророчого Слова. Як ще ми можемо пояснити незліченні заяви біблійних авторів, які жили з Х до V століття до н. е. і з безпомилковою точністю пророкували основні події життя майбутнього Месії? Як ще міг Ісус виконати всі деталі цих пророцтв, якщо не під керівництвом Духа, під натхненням Якого пророки передвіщали Прихід Спасителя? Нині на робочих місцях, в академічних та наукових колах, а також на платформах різних соціальних мереж можна зустріти безліч глузувань та зневаги з боку недовірливих умів, що висміюють Писання. Перед явним скептицизмом ми щиро сподіваємося, що урок цього тижня зміцнить віру ваших учнів у Помазаника і Його Слово.

До того ж наше дослідження розкриває єдність Біблії. Хоч зовні це збірка творів різних авторів, записаних у різних місцях та культурах упродовж 16 століть, разом ці твори утворюють єдине ціле. Ідеї та теми Біблії старанно переплетені, виявляючи Духа, Який надихав уми пророків та апостолів, котрі написали її. Кінцевим результатом є створення найбільшого шедевра, колись написаного за всю історію людства. Наша віра і наше життя мають ґрунтуватися на цій незламній скелі.

Зрештою, порівняння книги Псалмів з Новим Завітом дозволило нам по-новому поглянути на Особистість і характер Ісуса. Святе Письмо подібне до скриньки зі скарбами, у якій ми можемо виявити для себе ще більше дорогоцінних перлин істини про нашого дивовижного Бога.

` `