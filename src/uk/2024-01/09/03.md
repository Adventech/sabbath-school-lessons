---
title:  Месія, Який страждає
date:  26/02/2024
---

`Прочитайте Псал. 22; 118:22. Як поводилися з Месією люди, яких Він прийшов спасти?`

Багато псалмів виражає страждання самотнього Месії (наприклад, Псал. 42, 88, 102). Псалом 22 - це безпосереднє месіанське пророцтво, оскільки багато деталей у цьому псалмі не можуть бути історично пов’язані з царем Давидом, але цілком відповідають обставинам смерті Христа. Ісус молився на хресті словами Псал. 22:2 (Матв. 27:46).

Муки від розлуки Христа з Його Отцем, викликані тим, що Божий Син поніс на Собі гріхи всього світу, можна виміряти лише ступенем Їхньої близькості, а саме Їхньою надзвичайною єдністю (Івана 1:1, 2; 10:30). Проте ця безодня невимовних страждань не могла зруйнувати єдність між Отцем і Сином. Перебуваючи на самоті, Христос беззастережно довіряється Отцеві, незважаючи на всю глибину відчаю, який Він відчуває.

«На Христа як нашу Замісну Жертву й нашого Поручителя були покладені беззаконня всіх нас. Його зарахували до злочинців, щоб Він міг викупити нас від осудження Законом. Вина всіх нащадків Адама гнітила Його серце. Гнів Бога проти гріха, страшний вияв Його невдоволення з причини беззаконня наповнили душу Його Сина жахом» (Е. Уайт. Бажання віків С. 753).

Грізні образи тварин - стадо биків, лев, що шматує і ричить, пси - підкреслюють людські жорстокість і ворожість, з якими Христос, представлений невинним і безпорадним черв’яком, зіткнувся у Свої останні години. З дивовижною точністю псалом 22 передає злісні слова натовпу, який глузував з Ісуса, використовуючи Його власні слова, звернені до Отця (вірші 2, 9; Матв. 27:43), а також описує воїнів, які ділять одяг Ісуса (вірш 19; Матв. 27:35). Мало хто тоді розумів, що «черв’як», якого вони прагнули розчавити, стане «наріжним каменем» Храму і закріпить його основу (Псал. 118:22).

Відкинутий Месія став Джерелом спасіння для Божого народу після Його воскресіння з мертвих (Матв. 21:42; Дії 4:10-12). Люди відкинули Христа, але Бог прославив Свого Сина, зробивши Його живим «наріжним каменем» Божого духовного Храму (Ефес. 2:20-22; 1 Петра 2:4-8). Для тих, хто відкине цей Камінь, тобто Божий засіб спасіння, Він стане вершителем суду (Ісаї 8:14; Матв. 21:44).

`Ісус на хресті поніс покарання за кожен гріх, який ви коли-небудь учинили. Як цей факт має вплинути на ваше життя, тобто чому гріх має стати для вас таким огидним?`