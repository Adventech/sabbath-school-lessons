---
title:  Божественний самовідданий Пастир
date:  25/02/2024
---

`Прочитайте Псал. 23; 28:9; 80:2; 78:52, 53; 79:13; 100:3. Як у цих текстах зображено взаємини Господа з Його народом?`

Образ Господа як Пастиря та Божого народу як отари Його пасовиська підкреслює Боже керівництво й постійну турботу, а також залежність народу від Господа в задоволенні їхніх потреб. Цей образ передає поняття близькості між Богом та Його народом, оскільки пастухи жили зі своїми отарами та дбали про кожну вівцю. Пасторальні образи також підкреслюють Боже право власності на Його отару, гарантоване двома надійними «документами»: творінням (Псал. 95:6, 7; 100:3) і завітом (Псал. 28:9; Євр. 13:20).

Образ Божественного Пастиря, який веде Йосипа, немов отару (80:2), можливо, натякає на благословення Йосипа, яке зображує Господа як Пастиря Ізраїлю і звертається до цієї великої обітниці та благословення (Бут. 49:24) .

Царів вважали пастирями їхнього народу (2 Сам. 5:2). Проте тільки Бог справді гідний цього титулу, адже більшість земних царів не відповідали цьому покликанню. Лише Ісус був таким, тому названий Добрим Пастирем.

`Прочитайте Івана 10:11-15. Що Ісус говорить про Себе як про Доброго Пастиря?`

Тісний зв’язок між Божественним Пастирем і Його отарою видно в тому, що отара знає голос Пастиря (Івана 10:4, 27). Донині на Близькому Сході пастухи можуть розділити отари, які змішалися, просто кличучи своїх овець, які впізнають голос свого пастуха і йдуть за ним.

Іноді Божа отара страждає від різних негараздів, які народ сприймає як знак Божого невдоволення. Проте Добрий Пастир ніколи не залишає Своїх заблудлих овець, а шукає та спасає їх. Це яскравий образ взаємин Господа зі Своїм народом. Він готовий померти за Своїх овець (Івана 10:11, 15) і, хоч як це не парадоксально, стати жертовним Агнцем заради них (Івана 1:29). Також Ісус заявив, що покличе Своїх овець з інших кошар та об’єднає їх в одну отару (Івана 10:16).

`Як ви можете щодня отримувати практичну користь з того, що Ісус - наш Добрий Пастир?`