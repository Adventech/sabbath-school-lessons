---
title:  Священник навіки за чином Мелхиседека
date:  29/02/2024
---

`Прочитайте Псал. 110:4-7. У чому полягає унікальність священства Христа? Яку велику надію ми можемо здобути в небесному священстві Христа?`

Бог наділяє Месію вічним царюванням (вірші 1-3) і священством вищого рангу, за чином Мелхиседека (вірші 4-7). Господь скріплює Своє слово урочистою клятвою (Євр. 6:17). Клятва й обітниця Бога дати нам досконалого Священника - це знак Його благодаті. Незважаючи на гріхи й відкриту непокору людей, клятва Бога незмінна і гарантує Його благодать душам, які каються (Вих. 32:14; Псал. 106:45).

Божественна клятва вводить новий елемент у завіт із Давидом, проголошуючи, що Цар-Месія також є Священником (Псал. 110:4). Ізраїльські царі ніколи не могли виконувати функції священників-левитів (Числ. 8:19; 2 Хронік 26:16-21). Коли Святе Письмо згадує про царів або інших людей, які приносять жертви, це означає, що вони приводили жертв до священників, які й приносили їх. Псалом 110 відділяє Царя-Месію від інших царів та священників Ізраїлю. Вічне священство Христа походить від Мелхиседека, який був одночасно царем Саліма (Єрусалима) і священником «Всевишнього Бога» (Бут. 14:18-20). У Старому Завіті ніде не йдеться про царя Давида або будь-якого іншого ізраїльського царя як про того, хто володіє священством за чином Мелхиседека, за винятком псалма 110. Цілком очевидно, що цей псалом говорить про особливого Царя-Священника в історії Ізраїлю.

`Прочитайте Євр. 7:20-28. Які результати вищого священства Христа?`

Будучи і Божественним Царем, і вічним Священником, Христос має безпрецедентну перевагу над людськими священниками та царями, тому ми маємо надію. Христос підтримує найвищий завіт, що заснований на Божій клятві, а не на людських обіцянках. Він служить у Небесному святилищі. Його священство не піддається впливу гріха або смерті, як у людських священників, тому Він може заступатися за Свій народ і спасати його навіки. Служіння примирення Христа як досконалого та співчутливого Священника дає Його народові можливість перебувати в присутності Бога (Євр. 6:19, 20). Царське священство Христа скасує панування зла не лише в серцях людей, а й у світі. Він виконає обітницю з псалма 2 про те, що всі народи і правителі потраплять під царський суд Ісуса Христа (Псал. 2:6-9; 110:1, 2, 5, 6). Чудове царське священство Ісуса викликає в нас довіру до Нього, спонукає нас до повної посвяти й послуху Йому.