---
title:  Навіки вірний Своєму завіту
date:  27/02/2024
---

`Прочитайте Псал. 89:28-33, 39-47; 132:10-12. Що включає завіт із Давидом? Що, імовірно, поставило його під загрозу?`

Завіт з Давидом містить Божу обітницю про незмінну підтримку Давидового роду та процвітання Божого народу (1 Сам. 7:5-16; Псал. 89:2-5, 20-38; 132:12-18). Непорушність завіту була заснована на Божій урочистій клятві й вірності царя Господу. Однак навіть віддані царі, такі як Давид, не завжди були вірні Господу. Псалом 89 оплакує сувору дійсність, яка ніби вказує на те, що славні обітниці завіту з Давидом втрачено. Невже Бог залишив Ізраїль? Звичайно, ні!

Так, Божий гнів - це вияв Божественного суду (38:2; 74:1). Проте він не триває вічно, бо вічна любов Господа прощає гріхи людей, які каються. Та поки триває Божий гнів, Він незадоволений Своїм заблудлим народом. Люди відчувають гіркі наслідки свого непослуху й усвідомлюють тяжкість своїх гріхів (89:39-47). І все ж таки вони запитують: «Доки?», оскільки розуміють минущий характер Божого гніву (89:47). Відновлення надії можливе завдяки переконанню, що Господь «згадає» про Свою милість (89:48, 51).

Хоч людська складова завіту зазнала невдачі, народ міг покластися на обітницю про незмінну Божу мету завдяки Месії, Який уособлює всю праведність і спасіння як Ізраїлю, так і всього світу. Зрештою Господь переможе і Його вічне Царство буде встановлене навіки, але тільки завдяки Ісусові, а не людині.

Ісус Христос - Син Давида й Месія (Матв. 1:1; Євр. 1:8). Про Нього сказано: «Первородний усього творіння» (Колос. 1:15). Це алюзія на Псал. 89:28, де Давид, який був прообразом Христа, названий Божим первістком. «А Я зроблю його первістком, - вищим від усіх царів землі».

Звичайно, титул «первісток» не відображає біологічного статусу Давида, оскільки він був восьмою дитиною своїх батьків (1 Сам. 16:10, 11). Те саме стосується й Ісуса. Цей титул означає Його особливу славу та владу (Колос. 1:16, 20-22). Бог зробив Ісуса верховним Царем над усім світом, коли воскресив Його з мертвих (Дії 2:30, 31).

`Прочитайте Колос. 1:16, 20-22. Що ці вірші повідомляють нам про те, Ким був Ісус і що Він зробив для нас? Яку надію ви можете отримати для себе?`