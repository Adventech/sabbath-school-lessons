### Псалми: там, де Бог і люди зустрічаються серцем до серця

Псалми – це переважно молитви й духовні гімни Біблії. Вони слугували збіркою молитов і пісень для багатьох поколінь віруючих. Їх виголошували у хвалі й радості, у смутку та розпачі; прості люди, царі, поети та священники промовляли їх чи співали наодинці й публічно. Псалми лунали з уст як праведників, так і грішників, які каються.

Псалми відіграють особливу роль: хоч Біблія здебільшого звертається до нас, псалми говорять за нас і з нами. Псалми – це джерело благословення, надії і відродження. Це керівництво як для самоаналізу, так і для роздумів про Божу велич, яка дарує визволення, коли людина благає, щоб Господь керував її життям. Багато людей усвідомлює, що псалми перегукуються з їхніми емоціями й переживаннями, тому вони приймають їх як власні молитви. Лютер красномовно говорив: «Де людина знайде благородніші слова, щоб виразити радість, ніж у псалмах хвали й подяки? У них ви можете зазирнути в серця всіх святих, ніби дивитеся на прекрасний сад задоволень чи милуєтеся небом... Де людина знайде такі глибокі слова покаяння та смутку, якими зможе виразити розпач, ніж у псалмах стогнання? У них ви зазираєте в серця всіх святих, ніби дивитеся на смерть або на могилу, – така темна й незрозуміла картина, яка представляє тіні Божого гніву... Тому легко зрозуміти, чому Псалми – улюблена книга всіх святих. Адже кожна людина може знайти в ній псалми, які відповідають її потребам, які вона вважає доречними, ніби їх помістити там лише заради неї. У жодній іншій книзі вона не може знайти ні рівних їм, ні кращих слів» (Martin Luther. Martin Luther: Selections from His Writings, ed. by John Dillenberger. New York: Anchor Books, 1962. Pp. 39, 40).

Щоб відчути силу псалмів, яка перетворює життя, ми покликані співати їх і молитися ними, як це робили покоління віруючих, котрі використовували псалми, аби виливати душу в славослів’ї, проханнях, сповідях, благаннях і подяці Богові благодаті та справедливості.

Тож чи потрібно нам досліджувати псалми? Як і решта біблійних книг, Псалми написано в особливому історичному, богословському й літературному контекстах. Мета дослідження псалмів полягає у тому, щоб наблизити їхній особливий світ до сучасної аудиторії. Необхідно зазначити: хоч псалми – це молитви Божого народу й навіть молитви, якими молився Ісус як втілений Господь, це також молитви про Ісуса. Вони є Божим одкровенням людству. Отже, ще одна мета дослідження псалмів полягає у тому, щоб дізнатися з них про все, що Бог здійснив, здійснює і здійснить для світу в Ісусові Христі й через Нього.

Хоч книга Псалмів – це збірка зі 150 віршів, вона може бути не такою довільною, якою здається. Псалми свідчать про духовний шлях, спільний для багатьох Божих дітей. Цей шлях починається з віри, яка зміцнена й захищена Божим верховним правлінням, де добро винагороджується, а зло карається. Досліджуючи цю книгу, ми побачимо, що відбувається, коли добре організований світ віри стикається зі злом. Чи продовжує Бог царювати? Як віруючі можуть співати Господню пісню на чужій землі?

Наші бажання й молитва полягають у тому, щоб псалми зміцнювали нас на життєвому шляху і щоб через них ми щодня зустрічалися з Богом серцем до серця до того дня, коли побачимо Ісуса Христа віч-на-віч.

Драгослава Сантрач, доктор філософії, спеціалістка в дослідженні Старого Завіту, відповідальна редакторка Енциклопедії АСД у штаб-квартирі Генеральної Конференції Церкви адвентистів сьомого дня. Вона є авторкою тому про Псалми 76-150 для Міжнародного біблійного коментаря адвентистів сьомого дня.