---
title:  Здійміть ваші руки до святилища
date:  17/03/2024
---

`Прочитайте Псал. 134. Де відбувається поклоніння, описане в псалмі? Який результат поклоніння Господу?`

Псалом 134 посилається на слова, якими Аарон і його сини мали благословляти ізраїльський народ (Числ. 6:24-26; див. також Псал. 67:2). Цей псалом свідчить, що благословення - головний принцип і результат взаємин між Господом та Ізраїлем. Народ благословляє Бога у святилищі, і Бог благословляє Свій народ із Сіону. Благословення поширюються на все живе, оскільки Господь - Творець неба та землі. Згадка про Сіон як про місце особливого Божественного благословення підкреслює зв’язок Господа з Його народом через завіт. Отже, у рамках завіту благодаті Ізраїль користується привілеєм благословляти Господа, і Господь благословляє його.

`Прочитайте Псал. 18:1; 36:1; 113:1; 134:1, 2; 135:1, 2. Як у наведених текстах зображено тих, хто поклоняється?`

Псалми часто зображують тих, хто поклоняється, як Господніх рабів. Слова «що ночами звершуєте служіння в Господньому Домі!» (Псал. 133:1), імовірно, посилаються на нічну варту левитів (1 Хронік 9:23-27) або на хвалу, яку левити підносили Богові і вдень, і вночі (1 Хронік 9:33).

Оскільки ізраїльтяни поклонялися невидимому Богові, Якого неможливо уявити у вигляді будь-якого образу, святилище слугувало для відображення слави Господа й забезпечувало грішним людям безпечне середовище, щоб вони могли наблизитися до їхнього святого Царя. Таку зустріч ініціює Сам Господь, її регулюють Його устави й укази.

«Приходьте до Нього - живого коштовного Каменя, знехтуваного людьми, але вибраного Богом. І ви самі, немов живе каміння, збудовуйтеся в духовний дім, щоби бути святим священством, приносити духовні жертви, приємні Богові, через Ісуса Христа» (1 Петра 2:4 5). Ці слова Петра - новозавітне вираження ідей, які звучать у давніх псалмах. Це ідеї про те, що Божий народ, нині «святе священство», підносить хвалу і подяку своєму Господу Ісусу Христу, своєму Творцеві й Викупителю, за все вчинене для них добро.

`Ми, новозавітні віруючі, є святим священством, адже покликані нести Благу вістку світові. Які найбільш ефективні способи, як ми можемо це зробити?`