---
title:  Коли Бог незадоволений жертвами
date:  21/03/2024
---

`Прочитайте Псал. 40:7-9; 50:7-23; 51:18-21. Якої важливої проблеми торкаються тексти? Чому Бог незадоволений жертвами, які Сам наказав приносити у Своєму Слові (Вих. 20:24)?`

Подібно до пророків, псалмисти засуджують різні зловживання в поклонінні. Їхня основна мета у наведених віршах - звернути увагу народу не на огиду Господа до жертвоприношень і свят Ізраїлю, а на причину цієї огиди: фатальну дистанцію між поклонінням і духовністю.

Бог дорікає Своєму народові не за жертви й цілопалення, а за його безбожність і несправедливі вчинки (Псал. 50:8, 17-21). Псалмисти виступають не проти жертвоприношення та поклоніння, а проти марної жертви й порожнього поклоніння через неправедність тих, хто поклоняється.

Коли руйнується єдність між зовнішнім вираженням поклоніння та правильною внутрішньою мотивацією до поклоніння, ритуали зазвичай стають важливішими, ніж реальний досвід наближення до Бога. Тобто форми поклоніння стають самоціллю на противагу Богові, на Якого ці ритуали повинні вказувати і Якого вони мають відкривати.

`Прочитайте Івана 4:23, 24. Який момент точно відповідає попередженням псалмистів?`

Одних жертв недостатньо. Яка користь була від цих жертв, якщо в серцях тих, хто поклоняється, були відсутні покаяння, віра і смуток через гріх? Жертвоприношення могли бути до вподоби Богові як «жертви праведності» лише тоді, коли супроводжувалися покаянням і щирою подякою (51:21, див. також 50:14). Ісус, цитуючи Ісаю, сказав: «Цей народ наближається до Мене своїми устами, губами шанує Мене, серце ж їхнє далеко від Мене» (Матв. 15:8). Проблеми, які бачили псалмисти, були тими самими проблемами, з якими зіткнувся Ісус, спілкуючись із деякими з народу, зокрема з начальниками, під час Свого земного служіння.

`Як нам переконатися, що ми, адвентисти, не потрапимо в пастку, думаючи, що простого знання істини й виконання ритуалів достатньо для спасіння?`