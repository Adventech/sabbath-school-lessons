---
title:  Коментарі Для Вчителів
date:  22/03/2024
---

### Частина I: Огляд

Основний текст: Псал. 104:33.

Поклоніння можна коротко охарактеризувати так: відгук творіння на дари Творця. У цій тезі очевидні дві біблійні істини.

По-перше, Господь дав людству безліч благословень. Ці дари мають пробуджувати в серці людини подяку за велич Божої любові, щоб ми могли об’єднатися з псалмистом у проголошенні всіх Його чудес (див. Псал. 26:7). Прагнення псалмиста прославляти перед іншими велич Бога нагадує нам, що наше поклоніння також свідчить довколишнім про Господа. Тому ми, як Церква, повинні проголошувати світові про Божі діла в житті кожної людини та Його милість.

По-друге, у людину вкладено вроджену схильність відгукуватися на Божі чудеса. У відповідь на благодать Усевишнього ми повинні схилитися з вдячним серцем, підкоряючи все в нашому житті волі нашого Творця та Викупителя.

Поклоніння має бути від щирого серця. Водночас книга Псалмів повідомляє, що поклоніння не повинно відбуватися довільно. Існують гарні способи вшанувати Господа. Збереження мудрого балансу між вдячністю та благоговійною покорою зробить наше поклоніння приємним та єднальним.

### Частина II: Коментар

Книга Псалмів – книга про поклоніння та для поклоніння. Кожна пісня і молитва – це певною мірою поклоніння Богу. У цій священній церковній збірці пісень ми розглянемо різні підходи до поклоніння.

**Псалом 3: Поклоніння вранці та ввечері**

Псалом 3 Давид написав у скрутний час. Він знає, що може довіритися Богові, Який почує його (вірш 5). Ніжна турбота Господа щодня зміцнює впевненість Давида у Його вірності, як свідчить вірш 6. Цей текст також перегукується з текстом Псал. 55:18: «Увечері, вранці й опівдні буду скаржитись та зітхати – і Він почує мій голос». Тобто поклоніння може відбуватися в нашому серці будь-якої пори дня.

До того ж місце або час не є перешкодою нашому поклонінню. У вірші Псал. 4:4 говориться: «Господь мене почує, коли я буду кликати до Нього». І відразу псалмист додає: «Гніваючись, не грішіть. Пороздумуйте у ваших серцях на ваших постелях і заспокойтесь» (вірш 5). Чи то з відокремленої спальні, як у випадку з псалмистом, чи то зі скелястого ізольованого Патмосу, куди був засланий апостол Іван, наші молитви, не обмежені географією чи часом, підносяться до Бога.

Книга Псалмів сповнена особистих молитов, плачів і благословень (див. Псал. 9; 30; 32; 34; 40; 41; 92; 107; 116; 138). Спільне богослужіння розпочинається з посвячення кожного члена Церкви особистому поклонінню.

**Псалом 22: Поклоніння у зібранні**

У псалмі 22 бачимо, що Давид пише від першої особи (вірші 23, 26). Потаємність і актуальність цієї позиції підкріплюють уявлення про те, що спільне прославлення починається з окремого поклонника. Давид проголошує: «Сповіщатиму Твоє Ім’я моїм братам, посеред зібрання величатиму Тебе» (вірш 23). Пізніше він додає: «Тобі моя хвала на великому зібранні; обітниці мої я виконаю перед тими, хто Його шанує» (вірш 26). Який урок для нас, коли ми в поклонінні прагнемо увійти до Божої присутності! Псалом 22 показує нам важливість спільного поклоніння для нашої віри та життєздатності. Необхідно пояснювати цю надважливу істину нашим дітям, коли ведемо їх до церкви. Ба більше, ми приходимо в храм у дусі покори не так для того, щоб одержати благословення, як для того, щоб благословляти і бути благословенням.

Хоч особисте посвячення є основою нашого спільного богослужіння, ми повинні усвідомлювати, що члени Церкви не можуть розвиватися в ізоляції. Тому псалмист об’єднується з Божим народом у поклонінні, як показано у Псал. 22:23–26. Аргумент, що «я можу поклонятися і вдома; я не потребую членів Церкви», зникає перед цим уривком. Спільне поклоніння дарує єдність, живить любов серед Божого народу і формує нашу ідентичність по всьому світу.

**Поклоніння у ширшому значенні**

Як зазначалося в нашому першому уроці, книга Псалмів закінчується псалмом 145. Останні п’ять пісень — від 146-ї до 150-ї є величним висновком книги. Враховуючи, що мета нашого поклоніння — вшанувати ім’я Всемогутнього Бога, цих останніх п’ять наспівів цілком доречно присвячені поклонінню та хвалі Йому: «Заспівайте Господеві нову пісню на славу Йому в зібранні вірних!» (149:1).

Дієслово халал (євр. «вихваляти») використовується в псалмах 146–150 понад 30 разів, і кожне його вживання безпосередньо стосується Бога. Причини прославляти Господа, як зазначено в цих псалмах, різноманітні. Господь – наша допомога та надія (див. Псал. 146:5); Творець і Вседержитель (див. Псал. 146:6; 147:4, 8, 9, 16–19); Він захищає і спасає нужденних і пригноблених (146:7–9; 147:2, 3); підтримує смиренних і карає безбожних (див. Псал. 147:6; 149:5); задовольняє потреби Свого народу (див. Псал. 147:3; 149:7–9); царює вічно (див. Псал. 146:10). Текст Псал. 148:13 узагальнює головну причину нашого поклоніння та хвали Богові: «Хай прославляють Господнє Ім’я, бо лише Його Ім’я піднесене. Величність Його понад землю і небеса». Лише Господь є Бог, і Він гідний хвали завдяки «безмежній Його величі» (див. Псал. 150:2).

Наше поклоніння, як громадське, так і особисте, потрібно здійснювати усвідомлено й вдумливо. Щодня, а особливо щосуботи, ми повинні приділяти час роздумам про благословення, які виливає на нас Господь. Запис кожного благословення в щоденник принесе неоціненну користь і нашій вірі, і нашому поклонінню.

Як ми вже зазначали, поклоніння є колективним досвідом, у якому бере участь усе Тіло Христове (див. Псал. 147:1, 8, 9; 148:14; 149:1; 150:1). Тимчасом як людина, безумовно, може поклонятися Богу на самоті, усамітнившись у своєму домі і відповідно до свого особистого розуміння Писань, задум Господа полягав у тому, щоб поклоніння Йому відбувалося в Його святилищі (див. Псал. 150:1) або в іншому освяченому місці для богослужіння, на загальних зібраннях серед святих (див. Псал. 149:1). Наше поклоніння буде неповним, якщо ми регулярно ізолюємося одне від одного і вшановуємо Бога на самоті.

Останні пісні книги Псалмів запрошують не тільки Божий народ славити Його ім’я, а й закликають увесь світ поклонятися Творцеві та вшановувати Його. «Все, що дихає, нехай славить Господа!» (Псал. 150:6, пор. з 148:11, 12). Як ми дізналися з вивченого уроку, поклоніння є також свідченням. Якщо ми бажаємо, щоб наше богослужіння було радісним, творчим, цікавим та різноманітним, то зможемо і будемо здобувати душі для Царства Господа.

Після такої оцінки природно виникає і вимагає розгляду наступне запитання: наскільки всеосяжним має бути наше поклоніння Богу? У псалмі 148 псалмист умовляє не лише ангелів хвалити ім’я Боже (вірш 2), а також «сонце і місяць» та «сяючі зірки» (вірш 3). Через персоніфікацію цих неживих предметів і небесних тіл (вірші 3, 4, 7–10) псалмист доносить до нас думку про те, що поклоніння має проникати у всі сфери життя. У світлі цієї біблійної істини багатьом із нас, хто обмежив своє прославлення і шанування Бога тільки суботою, слід переглянути своє розуміння і свою практику поклоніння Йому.

Заключна тема для розгляду в книзі Псалмів від 146-го до 150-го — використання живих інструментів у нашому богослужінні. У цих заключних псалмах згадуються сім інструментів: [1] гусла (див. Псал. 147:7; 149:3; 150:3), [2] тимпан (див. Псал. 149:3; 150:4), [3] труба та [4] псалтир [арфа — ІПБ] (див. Псал. 150:3), [5] струнні інструменти, [6] сопілка/флейти (див. Псал. 150:4) та [7] «гучні», «дзвінкі» цимбали (див. Псал. 150:5). Поклоніння вимагає, щоб ми приносили Богові наші найкращі дари, і сфера музики не є винятком. Усі технології, які ми сьогодні маємо, – це, безумовно, благословення для нашого церковного служіння. Водночас ніщо не може зрівнятися з живим співом та музикою. Мало того, що така музика більш особиста й близька, вона має силу унікальним способом торкатися сердець. У зв’язку із цим батькам слід заохочувати своїх дітей навчатися грі на музичному інструменті та співу. Ми повинні робити все, що в наших силах, щоб забезпечити використання різних інструментів у нашому богослужінні. Зрештою, уся музика нашого богослужіння має бути спрямована на звеличення та прославлення нашого Спасителя.

### Частина III: Практичне Застосування

Поклоніння є невід’ємною частиною досвіду віруючого, а не доповненням до нього. Книга Псалмів дає мотивацію та натхнення для нашого релігійного життя. Тому ми повинні уважно і з молитвою читати кожен псалом, щоб поглибити наше спілкування з Богом. Запросіть ваших учнів схилитися і помолитися з відкритою Біблією, використовуючи слова псалмів як свої молитви. Вони виявлять, що псалми зміцнюють їхню покору і відданість Господу.

Цього тижня ми розглянули різні форми поклоніння, а також те, як вони можуть бути благословенням у нашому житті та нашій Церкві. Тепер, у заключній частині уроку, ми звернемося до практичного застосування цих принципів. Використання різних форм поклоніння іноді призводило до розділення у громадах. Це правдива ознака того, що ми рухаємося в неправильному напрямку. Ми дізналися, що поклоніння єднає та сприяє гармонії серед Божого народу. Коли в нашому богослужінні присутні дух гармонії та прагнення до неї, ті, хто поклоняється, відчувають благословення. Ось чому так важливо досягти балансу та підтримувати його. Ми повинні прагнути цього в усіх сферах нашого богослужіння, як показано в уроці. У покорі духу будемо готові приєднатися до наших братів та сестер у гармонійному поклонінні нашому Творцеві. Він чекає від нас саме цього.

` `