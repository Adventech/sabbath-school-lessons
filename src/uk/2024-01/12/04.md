---
title:  «Господи, хто може перебувати в оселі Твоїй?»
date:  19/03/2024
---

`Прочитайте Псал. 15. Які люди гідні поклонятися в Божій присутності?`

Відповідь у цьому псалмі - це короткий виклад умов, уже наданих у Божому Законі та Пророках: це люди, чиї вчинки («чинить справедливо») і характер («щирого серця») (див. Втор. 6:5; Мих. 6:6-8) є відображенням Бога. Святилище було святим місцем, і все в ньому, зокрема священники, було освячене. Отже, святість є обов’язковою умовою перебування в присутності Господа. Святість Ізраїлю має бути всеосяжною, поєднувати поклоніння з етикою та виявлятися у всіх аспектах життя. Закон був даний Божому народові, щоб вони мали можливість реалізувати свій найбільший потенціал, тобто жити як царство священників. Царське священство включає святе життя в присутності Бога і передачу благословень завіту іншим народам.

`Прочитайте Псал. 24:3-6 та 101:1-3. Що означає бути святим?`

«Серце чисте» - це найбільша цінність віруючого перед Божим обличчям. Єврейське слово тамім («непорочний», «досконалий») передає поняття «повноти» й «цілісності». Досконала лоза ціла, не пошкоджена і здорова (Єзек. 15:5). Тварини, яких приносили в жертву, мали бути тамім, тобто без вади (Левит 22:21-24). Досконала мова правдива (Йова 36:4). Отже, «досконале серце» - це «серце чисте» (Псал. 24:4), непорочне (15:2). Воно шукає Бога (24:6) і відновлюється завдяки Його прощенню (51:4-12). Непорочне життя є наслідком благодаті та праведності Господа. Божа благодать надихає Його рабів і допомагає їм жити у страху Господньому, тобто в безперешкодному спілкуванні з Ним та в послуху Його Слову. Свідчення посвяченого та благочестивого життя приносить славу Богові, а не людині. Зауважте, більшість умов у псалмі 15 дано в негативній формі (вірші 3-5). Ідеться зовсім не про те, щоб заслужити прихильність Господа, а про те, щоб уникати всього, що може розділити нас з Богом.

`Що розділяє нас із Господом? Які рішення ми можемо прийняти, щоб уникнути цього?`