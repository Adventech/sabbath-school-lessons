---
title:  Нескінченне поклоніння.
date:  16/03/2024
---

> <p>Пам’ятний вірш</p>
> «Тож співатиму Господеві протягом усього свого життя, - прославлятиму мого Бога, доки живу» (Псал. 104:33).

### Біблійні тексти для дослідження
Псал. 134; Ісаї 42:10-12; Об’явл. 14:3; Псал. 15; 101:1-3; 96; Об’явл. 14:6-12; Івана 4:23, 24.

Коли ми зростаємо у пізнанні благодаті й сили Бога, у нас виникає бажання вигукнути разом із псалмистом: «Чим я віддячу Господеві за все добро, яке мені дає?» (Псал. 116:12). Єдина відповідь - присвятити своє життя Богові й бути вірним Йому.

У псалмах Ізраїль представлений як «велике/багатолюдне зібрання» (22:23, 26; 35:18). Ці слова відкривають основне покликання Ізраїлю - прославляти Господа і свідчити про Нього іншим народам, адже Він бажає, щоб увесь світ приєднався до Його народу в поклонінні. Божий народ ототожнюється з праведними, які поклоняються Господу і покладаються на Нього і Його любов.

Прославлення Бога в зібранні сприймається як ідеальне поклоніння. Це не означає, що особисті молитва та прославлення в Ізраїлі набувають другорядного значення. Навпаки, особисте поклоніння Богові підживлює колективне поклоніння оновленою хвалою (22:23, 26); особисте поклоніння найповніше розкриває свій потенціал у близьких стосунках із громадою. Релігійна громада також називається «рада праведних» (111:1). Праведні знають Бога (36:11), і Бог знає їх (37:18); цей досвід пронизує кожен аспект їхнього існування.