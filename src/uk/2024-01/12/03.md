---
title:  Співайте Господу нову пісню
date:  18/03/2024
---

`Прочитайте Псал. 33:3; 40:4; 96:1; 98:1; 144:9; 150:1. Який загальний лейтмотив цих текстів?`

Псалми закликають людей співати «нову пісню». Що це за «нова пісня»? Приводом для «нової пісні» є нове усвідомлення величі Господа та Його панування над світом, а також подяка за Його піклування та спасіння як Творця й Судді землі. Звільнення від ворогів і від смерті, особливе ставлення Бога до Ізраїлю - ось деякі з особистих мотивів для співу «нової пісні». Тимчасом як інші пісні також прославляють Господа за Його милість і чудеса, «нова пісня» - це особливий гімн, що виражає відроджену радість та обітницю оновленої відданості Богові. Новий досвід Божественного визволення надихає народ визнати Господа своїм Творцем та Царем. Загальними темами в псалмах про «нову пісню» є надія на Бога, прославлення Його чудес і діянь та порятунок від нещасть.

`Прочитайте Ісаї 42:10-12; Об’явл. 5:9; 14:3. Яких висновків щодо «нової пісні» ми можемо дійти із цих біблійних текстів?`

Божий «народ, близький Йому [Богові]» (149:14), а це означає: з усього творіння він має особливий, привілейований статус, тому найбільше зобов’язаний прославляти Господа. Отже, Біблія спонукає віруючих всіх поколінь співати на славу їхнього Викупителя нову пісню - їхнє унікальне свідчення про спасіння в крові Агнця. Ця пісня може бути новим гімном, якого ніхто ніколи раніше не чув, гімном, присвяченим яскравій історії Божої благодаті в житті людини. Нова пісня може також виражати надію, і в такому разі новизна пісні проявляється у передчутті неповторності Божої величі у майбутньому. Справжнє поклоніння виходить за межі жертв і дарів, відображаючи живі, завжди свіжі й динамічні взаємини з Богом. Можна сказати, що нова пісня - це нове вираження нашої любові та вдячності за те, що Бог здійснив для нас.

`Подумайте про Божі благословення у вашому житті. Якби вам потрібно було заспівати нову пісню, якою б вона була?`