---
title:  Для подальшого дослідження
date:  22/03/2024
---

Центральне місце в поклонінні Богу займає потреба в покаянні, щирому покаянні: «Покаяння означає, що людина жалкує про вчинений гріх і відвертається від нього. Ми не можемо відмовитися від гріха, якщо не усвідомлюємо його згубності; доки наше серце не відвернеться від нього, у нашому житті не відбудеться справжньої переміни.

Чимало людей не розуміє суті покаяння. Вони жалкують про вчинений гріх і навіть досягають зовнішніх змін у поведінці, побоюючись, що за свої недобрі вчинки колись доведеться страждати. Але це не те покаяння, про яке йдеться в Біблії. Вони оплакують не так гріх, як його небажані наслідки. Таким був смуток Ісава, коли він зрозумів, що назавжди втратив право первородства. Валаам, злякавшись ангела, котрий став із мечем на його шляху, зізнався у своїй вині, щоб зберегти життя. Однак він не пережив справжнього каяття, не відчув огиди до гріха, не змінив своїх намірів. Юда Іскаріот, зрадивши свого Господа, вигукнув: “Згрішив я, зрадивши кров невинну” (Матв. 27:4)» (Е. Уайт. Дорога до Христа. С. 22, 23).

«Хоч Бог не живе в рукотворних храмах, однак Він вшановує Своєю присутністю зібрання Свого народу. Він обіцяє: якщо Його діти зберуться разом, аби шукати Його, визнати свої гріхи та помолитися одне за одного, то Він відвідає їх Своїм Духом. Але ті, котрі моляться, мають звільнитися від будь-якого зла. Якщо вони не поклонятимуться Йому в дусі, правді та святості, - їхні зібрання не принесуть жодної користі. Про таких Господь говорить: “Ці люди устами шанують Мене, серце ж їхнє далеко від Мене” (Матв. 15:8, 9). Хто поклоняється Богові, той повинен поклонятися Йому “в дусі та в правді, бо таких поклонників Отець Собі шукає” (Івана 4:23)» (Е Уайт. Пророки і царі. С. 50).

**Запитання для обговорення**

`1. Що є найбільшим приношенням Богові від віруючої людини (Псал. 40:6-10; Римл. 12:1, 2)?`

`2. Як пов’язані особисте й колективне поклоніння? Чому ми справді потребуємо і того, й іншого? Як кожне з них покращує інше?`

`3. Багато людей вважає, що поклоніння стосується лише молитви, співу псалмів, вивчення Біблії і духовної літератури. Хоч ці елементи необхідні для поклоніння, чи обмежується воно тільки цим? Наведіть кілька прикладів інших форм поклоніння.`

`4. Еллен Уайт писала: «Служіння Йому не повинно бути для нас безрадісним, обтяжливим. Участь у Божому ділі та служінні Йому повинно приносити нам найбільше задоволення» (Дорога до Христа. С. 103). Як поклоніння Господу може приносити найбільше задоволення?`