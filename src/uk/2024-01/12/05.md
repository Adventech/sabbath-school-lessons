---
title:  Проголошуйте в народах славу Його
date:  20/03/2024
---

`Прочитайте Псал. 96. Які різні аспекти богослужіння згадуються в цьому псалмі?`

Богослужіння включає спів для Господа (вірші 1, 2), прославлення Його Імені (вірш 2), проголошення Його доброти й величі (вірші 3, 4) і принесення дарів до Його храму (вірш 8). На додаток до цих відомих принципів поклоніння, псалом 96 виділяє один не настільки очевидний, а саме євангельський аспект у проголошенні Божого Царства іншим народам (вірші 2, 3, 10).

Проте спів, прославлення, принесення дарів і проголошення Євангелія - це не окремі дії, а різні прояви поклоніння. Проголошення Божого спасіння всім народам наділяє прославлення реальною цінністю, а поклоніння - сенсом. Подивіться, як причини для поклоніння збігаються з вісткою, проголошеною іншим народам: «бо Господь великий» (вірш 4); «Адже всі боги народів - це ідоли, а Господь небеса (Всесвіт) створив» (вірш 5); «Господь царює» (вірш 10) і йде судити землю (вірш 13). Отже, мета євангелізації полягає в тому, щоб об’єднати інші народи з Божим народом, а зрештою і все творіння в поклонінні Господу (вірші 11-13).

Поклоніння є наслідком визнання того, що Господь - Творець, Цар і Суддя (вірші 5, 10, 13). Отже, поклоніння включає пам’ять про минулі діяння Бога (творіння), прославлення Його нинішніх чудес (піклування Господа про Всесвіт і Його правління), передбачення Його майбутніх діянь (суд наприкінці часу і нове життя на Новому Небі та Новій Землі).

Суд у псалмах означає відновлення Божественного спокійного порядку, справедливості та благополуччя у світі, нині обтяженому несправедливістю та стражданнями. Тому вся Земля радіє в очікуванні Божих судів (вірші 10-13; 97:4-9). Факт, що Господь - праведний Суддя, повинен додатково спонукати людей поклонятися Йому у святості й «затремтіти», а також застерегти їх від легковажного ставлення до поклоніння (96:9). Поклоніння включає безмірну радість і довіру (вірші 1, 2, 11-13), святий страх і благоговійний трепет (вірші 4, 9).

Загальний заклик псалма 96 поклонятися Творцеві й Судді відображений у Божому заключному євангельському зверненні до світу - у Трихангельській вістці (Об’явл. 14:6-12). Цей псалом включає вістку для останнього часу: творіння, спасіння («вічне Євангеліє»), поклоніння і суд.

`Порівняйте псалом 96 з вістками трьох ангелів (Об’явл. 14:6-12). Як він викладає ті самі основні істини, що й Триангельська вістка, яку ми повинні проголошувати світові?`