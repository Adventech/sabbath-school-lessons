---
title:  Коментарі Для Вчителів
date:  15/03/2024
---

### Частина I: Огляд

Основний текст: Псал. 84:3.

Цього тижня ми зосередимо увагу на слові «Сіон», яке використовується в книзі Псалмів (див. Псал. 84; 87; 125). Псалми сповнені надії та сподівання, що праведники з радістю відвідуватимуть Боже святилище й перебуватимуть у ньому як  у безпечному і мирному притулку.

Сама собою концепція «Сіону» у Святому Письмі – це поєднання географії, політики та богослов’я. Ми розглянемо ці різні аспекти, щоб зрозуміти духовне значення Сіону для Божого народу в минулому, а також для нас самих, адже нині ми гостро потребуємо надії, запропонованої Сіоном.

### Частина II: Коментар

**Географія Сіону**

Розташування гори Сіон в Єрусалимі щодо гори Моріа має важливе богословське значення. Давид завоював гору Сіон (див. 2 Сам. 5:6, 7; 1 Хронік 11:5–7), зайнявши відносно невелику частину пагорба, який став називатися містом Давида. На північ, приблизно за 600 м, височіла гора Моріа, де Ісак був «принесений» у жертву (див. Бут. 22:1–12). Тут також стояв Господній ангел біля току євусейця Аравни, він був зупинений у розпалі знищення Ізраїлю внаслідок гріха Давида, який попри Божу волю намагався провести перепис Ізраїлю (див. 2 Сам. 24:16). Давид купив цей тік, спорудив там жертовник Господу і, як викуп за свою самовпевненість, приніс Господу жертву цілопалення та мирні жертви (див. 2Сам. 24:25; пор. з 1 Хронік 21:15–30).

Храм Соломона також був збудований на цьому ж місці (див. 2 Хронік 3:1). Місто Єрусалим простягалося на північ, оточуючи святу гору, і згодом назва «Сіон» стала включати Храмову гору. Як ми бачили в псалмах, назва «Сіон» часто стосується міста Єрусалима загалом (див. Псал. 48:2–4; 69:36; 74:2; 84:2–5; 125:1, 2).

**Сіон, свята гора**

Задовго до того, як Соломон побудував Богові храм, Господь явив Себе на горі Сінай і наказав Ізраїлю побудувати Йому скинію, щоб Він міг мешкати серед них (див. Вих. 25:8, 9). Коли будівництво скинії було завершено, слава Господня наповнила Намет Свідчення (див. Вих. 40:34, 35), зробивши його центром Божественного явлення та поклоніння для Ізраїлю. Отже, Бог перемістив фізичний прояв Своєї присутності з Сінаю у центр ізраїльського табору. Господь був у хмарі над Наметом Свідчення під час мандрівки пустелею.

Скинія увічнює, посилює та завершує Божі діяння на горі Сінай. Скинія як Божественна оселя має фундаментальне значення для пізнішого розуміння важливості «святої гори». Спочатку Бог мешкав у святилищі, і коли згодом Соломон побудував Йому храм, його розміщення на горі Моріа було для нього почесним. Коли цар Соломон посвятив храм і молився Богові, щоб Він послав на нього Своє благословення, Господь висловив Своє схвалення у вогні з неба (див. 2Хронік 7:1–3). Отже, гора Моріа за часів ізраїльських царів вважалася «святою горою», оскільки Бог мешкав там серед Свого народу.

Ми розуміємо, що Єгова ніколи не обмежується певною горою. Він також не обмежений у Старому Завіті конкретним земним місцем, оскільки жодне місце саме собою не є святим. Хоч про Бога часто говориться у зв’язку з Сінаєм і Сіоном, Він відкриває Себе у зв’язку з різними горами. Він виявляє Свою присутність скрізь, де забажає. Навіть сам Сіон не заслуговує на особливу увагу як земна оселя Господа. Радше Сіон — це просто підніжжя величі, яку не можуть вмістити навіть Небеса (див. 1 Цар. 8:27; 2 Хронік 6:18).

**Сіон та його есхатологічна перспектива**

Як Сіон зображено у Святому Письмі? Гора Сіон, символ Божого народу (див. Ісаї 29:8), також є місцем, з якого Єгова воює з ворожими народами (див. Ісаї 31:4), які виступають проти Ізраїлю. З Єрусалима виходить останок Ізраїлю, і з гори Сіон — спасіння (див. 2 Цар. 19:31; Ісаї 37:32; Йоїла 3:5), і викуплені прийдуть на Сіон (див. Ісаї 51:11). З цією горою пов’язані також космічні ознаки (див. Ісаї 24:23). Нарешті, Господь царюватиме над Своїм народом на горі Сіон (див. Мих. 4:7) на оновленій Землі.

В уривку Йоїла 4:1–17 говориться про зібрання народів у долині Йосафата, де Бог змагатиметься з ними в суді і клопотатиме про спасіння Свого народу. Долина Йосафата – це символічна назва місця остаточного суду. Географічно це була глибока улоговина, що відділяла Єрусалим від Оливної гори, якою протікав Кедрон. Завдяки своєму розташуванню долина Йосафата відігравала значну роль у релігійних традиціях і ритуалах Ізраїлю (див. 1 Цар. 1:9, 33<sup>1</sup>); у релігійних реформах Аси (див. 1 Цар. 15:13; 2 Хронік 15:16); за часів правління Йосафата (див. 2 Цар. 23:4, 6, 12) і Єзекії (див. 2Хронік 29:16; 30:14); і в майбутньому очищенні Єрусалима (див. Єрем. 31:40). Саме там Соломона помазали як монарха. Отже, існує тісний зв’язок між «святою горою» (Сіоном), судом та коронацією царя.

У кульмінаційний момент протистояння між Господом і народами «Господь загримить із Сіону, і подасть Свій голос з Єрусалима» (Йоїла 4:16), і Божий народ дізнається, що «Я – Господь, ваш Бог, Котрий перебуває на Сіоні, на Моїй святій горі» (Йоїла 4:17). Праведні мешкатимуть на святій горі Божій (див. Псал. 15), звідки Господь відповідає на молитви (див. Псал. 3:5). Проте ті, хто залишає Єгову, забувають Його святу гору (див. Ісаї 65:11). Господь вирішив зробити земний Сіон центром Своєї діяльності не тому, що він був унікальний або цінний за своєю природою, а тому, що Він так побажав.

**Особливі Псалми Про Сіон**

Псалом 2

Псалом 2 відомий як царський, або месіанський, гімн, що звеличує Помазаника Єгови. Він містить таких три аспекти: історичний, месіанський та культовий, або релігійний. Цей гімн складається із чотирьох строф. У другій строфі (вірші 4–6) Бог показує Свою зневагу до зарозумілості народів (вірші 1–3); ця строфа завершується вказівкою на те, що Господь поставив Свого Царя на Сіоні, на Своїй святій горі (вірш 6).

Цей гімн викладає концепцію, згідно з якою ЯГВЕ править у Сіоні разом зі Своїм Помазаником. Знову стверджується думка, що гора свята завдяки присутності Небесного Отця.

Отже, Сіон, священна гора, освячена присутністю ЯГВЕ в Його храмі, – це місце Божого земного володарювання, місце проживання помазаного Царя Ізраїлевого і столиця світу, перед якою всі народи та царі пов’язані узами любові. (Порівняйте Ісаї 2:2–4 і Мих. 4:1–4, де гора дому ЯГВЕ є притулком і джерелом усіх народів для настанови, керівництва та загального миру).

У віршах Псал. 2:6, 7 Господь проголошує Своїми як Помазаника, так і святу гору. Помазаник і гора відіграють центральну роль у богослов’ї Божого Царства в псалмах. В обранні Царя як Божого Помазаника (вірш 2), Його Царя (вірш 6) і Його Сина (вірш 7), помазаного над святою горою Божою, ми бачимо, що це обрання обумовлене Божественним указом і люди не мають жодного впливу на цей вибір. Ганс Ларонделл стверджує: «Поки Господь залишався у Святому Святих скинії, та гора була “святою”, тому що там мешкала Божа слава Шехіна» (Deliverance in the Psalms. Bradenton, FL: First Impressions, 2006. Р. 55).

Псалом 48:2–4

Цей псалом розширює месіанську концепцію Сіону як оселі Господа і як столиці Його Царства. Псалмист оспівує турботу Єгови про Єрусалим та спасіння Його народу від рук ворога. Центральна тема цієї пісні – прославлення Божої величі, символом якої є Сіон, «на Його святій горі» (вірш 2).

У віршах 2–4 псалмист використовує різні фрази для позначення місця Божественного явлення, наприклад, «місто нашого Бога», «Сіонська гора», «північного краю» та «місто великого Царя». Псалмист також позначає Сіон як «святу гору Його», що можна перекласти як «гору, присвячену Йому» (див. Псал. 2:6; 87:2; Зах. 8:3).

Псалом 99

У псалмі 99 ми знову бачимо зв’язок між горою Сіон і досвідами Ізраїлю в пустелі та біля гори Сінай. Цей псалом складається із трьох строф, дві з яких закінчуються реченням: «Воно грізне й святе!» [тобто «ім’я» (вірш 3) і «підніжжя» (вірш 5); це речення традиційно перекладається як «Святий Він!» (прим. перекладача)], а третя – «Господь, наш Бог – святий!» (вірш 9). Після звеличення Єгови як Царя (вірш 1), як Того, Хто живе на Сіоні (вірш 2), і проголошення, що Він «великий», «грішний», «святий» (вірш 3) і справедливий (вірш 4), псалмист запрошує народ поклонятися Йому (вірш 5).

У віршах 6–8 обговорюється досвід Мойсея, Аарона та Самуїла. Стовп хмарний, безперечно, нагадує про пережите в пустелі – це пряма вказівка на Мойсея та Аарона, з якими говорив Бог. Самуїл також чув, як Єгова говорив у храмі в Шіло (див. 1 Сам. 3:1–14).

Цей псалом завершується закликом до народу звеличувати Господа і поклонятися Йому «на Його святій горі» (вірш 9), бо Всевишній – Бог прощаючий (вірш 8). Отже, ми можемо дійти висновку: святість, яку колись мала гора Сінай як оселя Бога, була перенесена на Сіон після того, як там було збудовано храм.

### Частина III: Практичне Застосування

Наш Бог-Творець – чудовий Учитель. Він використовує фізичні місця та матеріальні речі для вираження духовних понять, як у випадку з буквальною горою Сіон і навколишніми пагорбами. Завдяки цьому наочному уроку ізраїльтяни могли краще розуміти Божий План викуплення.

Сіон — символ Божої присутності, місце, де Господь заступається Свій народ і захищає його. Як і ізраїльтяни в минулому, ми повинні зберігати у своїх серцях палке бажання перебувати в присутності Всемогутнього. Спілкування в суботу, безперечно, необхідне. Однак прагніть також протягом усього тижня спілкуватися з Господом, Який перебуває у Небесному святилищі. «Приступаймо зі щирим серцем, у повноті віри» (Євр. 10:22).

` `

<sup>1</sup>Ен-Роґел у вірші 9 – це джерело (криниця) на південній околиці Єрусалима, розташоване в тому місці, де долина Хінном (Енномова) з’єднується з долиною Йосафата; Гіхон у вірші 33 – джерело в долині Кедрон, на північ від Силоамського ставка, поза східною стіною Єрусалима (прим. перекладача).