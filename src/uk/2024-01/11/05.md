---
title:  Безпека й мир Сіону
date:  13/03/2024
---

`Прочитайте Псал. 46:2-8. Як тут образно зображено наш світ?`

Цей псалом містить образний опис світу, що перебуває у сум’ятті, і це представлено за допомогою картин стихійного лиха небувалої сили (вірші 3, 4). Бурхливі води часто символізують бунтівні народи та всілякі проблеми, що виникають у світі через безбожних (93:3, 4; 124:2-5). У псалмі 46 картини стихійного лиха також відображають світ під контролем народів, охоплених лютими війнами (вірш 7).

Очевидно, це світ людей, які не знають Бога, адже Він перебуває серед Свого народу, а там, де живе Бог, є спокій (вірші 5, 6). Та хоч світ відкидає Його, Господь не залишає людей. Він перебуває серед Свого народу. Інакше кажучи, наскільки поганим би все не здавалося, Всевишній присутній у нашому світі, і ми можемо черпати надію і підбадьорення із цієї основоположної істини.

Наш Господь - досконалий Притулок, Джерело спокою та безпеки Сіону. Слово, яке підкреслює безпеку Сіону, - «нехай» (вірш 4). Нехай світ і в сум’ятті, але Божий народ у безпеці. Тепер ми розуміємо, що спокій - це не наслідок цілковитої відсутності випробувань, а Божий дар Його дітям, які довіряють Йому. Беззастережна довіра до Господа може забезпечити Божій дитині спокій і безпеку серед бурі (Матв. 8:23-27). І тому постає запитання: чи залишить Бог світ наодинці з його згубними рішеннями й ділами назавжди?

`Прочитайте Псал. 46:7-12. Яка реакція Бога на насильство й руйнування у світі?`

Бог реагує з таким невдоволенням, що Його слово, яке створило землю, тепер змушує її розтопитися (вірш 7). Проте це закінчується не руйнуванням, а оновленням. Зверніть увагу, що Господь поширює Свій мир від Сіону до краю землі. Він припинить війни і знищить інструменти руйнування, які використовували нечестиві народи для пригноблення людей (вірш 10). Ось велика надія християн, і це здійсниться під час Другого приходу Ісуса.

`Як нам навчитися знаходити спокій і довіряти Богові у світі, де переважають хаос і потрясіння?`