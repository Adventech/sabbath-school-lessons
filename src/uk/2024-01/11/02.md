---
title:  «Адже один день у Твоїх дворах кращий за тисячі інших днів»
date:  10/03/2024
---

`Прочитайте Псал. 84:2-5. Чому псалмист прагне жити у святилищі?`

Псалмист «знемагає», бажаючи зробити святилище своєю постійною оселею, щоб вічно бути поруч із Господом (вірші 2, 3). Жива присутність Бога (вірш 3) робить святилище унікальним місцем. У святилищі віруючі можуть «оглядати Господню красу» (Псал. 27:4; див. також 63:3) і «насититися добром Твого дому» (65:5). У псалмі 84 щастя досягається у взаєминах з Господом, які складаються з прославлення (вірш 5), здобуття в Ньому сили (вірш 6) і надії на Нього (вірш 13). Святилище - місце, де такі взаємини підживлюються завдяки поклонінню та спілкуванню з одновірцями. Жива присутність Бога у святилищі дає тим, хто поклоняється, уявлення про Його славне Царство і вічне життя.

`Прочитайте Псал. 84:6-13. Хто ще може отримати благословення завдяки святилищу?`

Божі благословення, які виходять зі святилища, даровані спочатку його служителям (вірш 5), потім паломникам, які прямують до святилища (вірші 6-11), і, нарешті, ці благословення досягають країв землі. Очікування зустрічі з Господом у святилищі зміцнює віру паломників (вірш 8). Тимчасом як сила звичайного мандрівника слабне під тягарем стомливого шляху, у паломників до святилища сила зростає в міру їхнього наближення до нього.

Навіть будучи фізично віддаленими від святилища, діти Господа продовжують носити печатку Божого святилища, живучи непорочним життям (вірш 12), що характеризує праведного, який входить до Господньої святині (Псал. 15:1, 2). Псалмист називає Господа «сонцем», підкреслюючи, що благословення зі святилища, як сонячне проміння, сягають країв землі (Псал. 84:12). Отже, люди, які вірять у Бога, отримують Його благодать незалежно від місця свого перебування.

`Прочитайте Об’явл. 21:3. Яка надія, що відображена в земному святилищі, відкривається в тексті? Як тепер ми можемо хоча б уявити, на що буде схожий цей досвід?`