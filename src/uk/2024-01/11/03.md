---
title:  «Просіть миру для Єрусалима»
date:  11/03/2024
---

`Прочитайте Псал. 122:1-5. Які почуваються віруючі, прийшовши до Єрусалима? Що вони сподіваються знайти у Єрусалимі?`

Псалом 122 виражає захоплення та хвилювання прочан після їхнього прибуття до Єрусалима. Паломництва в Єрусалим були радісними подіями, коли тричі протягом року Божий народ об’єднувався, щоб відзначити Його доброту до них у минулому й сьогоденні (Втор. 16:16). Єрусалим був центром життя нації, адже в ньому були закон для Ізраїлю (див. вірш 4) і «престоли судочинства» (вірш 5). «Закон для Ізраїлю» [«свідчення для Ізраїлю»] стосується святилища, яке іноді називали «намет свідчення» (Числ. 1:50) і яке містило «Ковчег Свідоцтва» (Вих. 25:22 ). Престоли, встановлені для суду, відображають судову систему в Єрусалимі (2 Сам. 8:15). Отже, паломництво було часом, коли людина могла шукати і домогтися правосуддя. Вірність Богові та здійснення правосуддя щодо народу ніколи не розділялися.

`Прочитайте Псал. 122:6-9. Яка основна молитва Божого народу?`

Молитва про мир для Єрусалима прикликає Божі благословення на місто та його жителів, об’єднує тих, хто молиться, і поширює серед них мир (вірш 8). Єрусалим міг бути містом миру лише тоді, коли панував мир між Господом і Його народом, а також між самими Божими дітьми. Отже, молитва про мир Єрусалима передає заклик до Божого народу жити в мирі з Господом та одне з одним. Коли мир в Єрусалимі, народ житиме в добробуті (Псал. 147:1-3).

Псалом 122 навчає нас, що молитва про добробут громади віруючих має бути основною серед молитов Божих дітей, бо тільки сильний і згуртований народ може сповіщати світові Благу вістку про мир і спасіння в Господі (Івана 13:34, 35).

Молитва про мир для Єрусалима, як і раніше, є привілеєм і відповідальністю віруючих, оскільки вона підтримує надію на відновлення Божого Царства миру, яке охопить не тільки місто Єрусалим, а й увесь світ (Ісаї 52:7; 66:12, 13); Об’явл. 21-22).

`Як ми можемо зміцнювати єдність у нашому народі на практиці?`