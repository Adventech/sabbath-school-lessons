---
title:  Сіон - дім для всіх народів
date:  12/03/2024
---

`Прочитайте Псал. 87:2, 3. Що робить Сіон таким шанованим місцем?`

Псалом 87 - це гімн, який оспівує Сіон як обране й улюблене місто Господа. Підвалини Божого храму - на горі Сіон (2:6; 15:1). Символічною мовою пророки повідомляють, що наприкінці часу Сіон підніметься над усіма горами, що означає суверенне верховенство Господа над усім світом (99:2; Ісаї 2:2; Мих. 4:1). У псалмі 87 автор згадує про Сіон як про «гори», щоб підкреслити його духовну велич (133:3). Бог любить ворота Сіону «понад усі поселення Якова» (87:2), що виражає перевагу Сіону над усіма іншими місцями в Ізраїлі, які в минулому були особливими місцями зібрання Божого народу, такі як Шіло і Бет-Ель. Отже, псалом 87 підтверджує, що справжнє поклоніння Господу відбувається в обраному місці й так, як Він вказав.

`Прочитайте Псал. 87:3-7. Що тут сказано про Сіон?`

Слава Сіону приваблює до Господа всі народи, тому межі Божого Царства розширюються, охоплюючи весь світ. Зверніть увагу, що Бог не ставиться до інших народів як до громадян другого сорту, навпаки, Сіон зображений як духовна батьківщина всіх народів, які приймають Господа як свого Спасителя.

Реєстрація людей здійснювалася за місцем їхнього народження (Неем. 7:5; Луки 2:1-3). Тричі в псалмі 87 ідеться про те, що народи народжуються в Сіоні. Це означає, що Господь наділяє їх новою ідентичністю і дарує їм усі привілеї законно народжених дітей Сіону (вірші 4-6).

Псалом 87 вказує на спасіння як євреїв, так і язичників і на їхнє об’єднання в одну Церкву через викупне служіння Христа (Римл. 3:22; 10:12; Гал. 3:28, 29; Колос. 3:11). Картина процвітання Сіону в цьому псалмі нагадує видіння Даниїла про те, як Боже Царство стає великою горою, яка наповнює усю землю (Дан. 2:34, 35, 44, 45); а також перегукується з притчею Ісуса про Боже Царство, що виростає у величезне дерево, у якому гніздяться птахи небесні (Матв. 13:32).

`Як готовність Сіону прийняти всіх людей втілюється в даному Церкві Великому дорученні проповідувати Євангеліє кожному народові (Матв. 28:18-20)? Як ця ідея узгоджується із закликом проповідувати Триангельську вістку?`