---
title:  Не захитається, як гора Сіон
date:  14/03/2024
---

`Прочитайте Псал. 125:1, 2. Як тут зображено людей, які довіряють Богові?`

Псалмист порівнює тих, хто покладається на Господа, з горою Сіон - символом непохитності й сили. Чудова панорама гір, які оточують місто Єрусалим, надихнула автора висловити впевненість у Божественному захисті (5:13; 32:7, 10). На відміну від гір, якими правлять безбожні, котрих буде скинуто в морські глибини (46:3), надійність гори, на якій побудований Єрусалим, вселяє глибоку довіру. Упевненість у Божому захисті зростає перед суворою реальністю, у якій часто ніби торжествує зло. Однак навіть серед цього зла народ Господа може мати надію.

`Прочитайте Псал. 125:3-5. Як спокушаються праведники? Який урок у цьому для нас?`

Божі діти можуть бути збентежені успіхом безбожних і, можливо, спокушені слідувати їхніми шляхами (73:2-13; 94:3). Непорушність гори Сіон не може захистити тих, хто відходить від Господа. Народові дано свободу вибору, і кожен може обрати простягнути свої руки до беззаконня (125:3) і збочити на криві дороги (вірш 5). Господь справедливий і судитиме людей, які продовжують бунтувати разом з нерозкаяними грішниками.

Тут міститься заклик до Божого народу залишатися непохитним у вірі та покладатися на Господа, як і гора Сіон є їхнім незмінним притулком. Інакше кажучи, навіть не розуміючи чогось, ми все одно можемо покладатися на доброту й милосердя Бога.

«Поява гріха у світі, втілення Христа, відродження, воскресіння та багато інших фактів, про які нам сповіщає Біблія, - це надто глибокі таємниці, щоб людський розум міг повністю зрозуміти їх. Але ми не маємо причин сумніватися у Слові Божому тільки тому, що не можемо збагнути таємниць Його провидіння... Всюди ми бачимо чудеса, вищі від нашого розуміння. Тому чи повинні ми дивуватися з того, що й у духовному світі теж є таємниці, значення яких приховане від вас? Складність полягає лише в обмеженості людського розуму. Бог дав нам у Своєму Слові достатньо доказів Божественності Свого характеру. Тому не слід сумніватися в Його Слові лише тому, що ми не розуміємо всіх таємниць Божої мудрості» (Е. Уайт. Дорога до Христа. С. 106, 107).