---
title:  Для подальшого дослідження
date:  15/03/2024
---

Поміркуйте над вісткою текстів Ісаї 40 та 51:1-16.

Пісні Сіону завжди нагадують про Небесний Сіон і живу надію на суверенне правління Бога. Хоч багато благословень Божого святилища ми відчуваємо вже в цьому житті, надія на повноту життя й радості в Божому Царстві здійсниться в майбутньому. Багато Божих дітей зі сльозами прагнуть Небесного Сіону (Псал. 137:1). Пам’ять про нього - це усвідомлена увага і рішення жити відповідно до цієї живої пам’яті (Вих. 13:3; 20:8).

Тому спів гімнів Сіону несе у собі рішучість зберегти надію на відновлення Божого Царства на Новій Землі (Об’явл. 21:1-5). «Там безсмертний розум буде захоплюватися чудесами творчої сили і таємницею любові Викупителя. Там не буде жорстокого й лукавого ворога, котрий спокушував би людей забути про Бога. Там будуть розвиватися всі здібності, зростатиме кожний хист і талант. Надбання знань не буде втомлювати мозок і виснажувати тіло. Там буде можливість для здійснення грандіозних задумів‚ досягнення найвищих цілей, реалізації найблагородніших прагнень; та все ж будуть з’являтися нові вершини для сходження, нові чудеса, які викликатимуть подив і захоплення, нові істини для пізнання, нові об’єкти дослідження, котрі потребуватимуть усіх сил розуму, душі й тіла» (Е. Уайт. Велика боротьба. С. 677).

Зобов’язання не забувати Сіон - це обіцянка Господніх паломників, що вони ніколи не приймуть цей світ як свою батьківщину, а чекатимуть на Нове Небо і Нову Землю.

Тому псалми Сіону можуть співати віруючі всіх поколінь, які бажають жити в Новому Єрусалимі (Об’явл. 3:12). Пісні Сіону спонукають нас з надією чекати майбутнього світу, але вони також зобов’язують нас бути свідками Божої благодаті в сучасному світі.

**Запитання для обговорення**

`1. Як нам застосувати духовні принципи стародавнього Сіону до сучасної Церкви та її місії у світі?`

`2. Як віруючі можуть перебувати сьогодні в Божому святилищі? (Івана 1:14-18; Євр. 12:22-24).`

`3. Як Небесний Сіон стане містом для всіх народів, як показано в Псал. 87? (Римл. 5:10; Ефес. 2:11-16; Колос. 1:19-23).`

`4. Що ви відповісте людині, яка вказує на реальність процвітання нечестивих у цьому світі, тимчасом як багато «добрих» людей страждають? Чому важливо визнати, що зараз ми не маємо вичерпних відповідей на всі запитання?`