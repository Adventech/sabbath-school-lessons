---
title:  Пам’ятаючи про історію і прославлення Бога
date:  04/03/2024
---

`Прочитайте Псал. 105. Які історичні події і їхні уроки висвітлено в псалмі?`

Псалом 105 згадує про ключові події, які встановили взаємини завіту між Господом і Його народом Ізраїлем. Особлива увага в ньому приділяється завіту Бога з Авраамом про передачу йому і його нащадкам Обітованої землі; а також тому, як ця обітниця, підтверджена Ісаку та Якову, була виконана через Йосипа, Мойсея, Аарона та під час завоювання Ханаану. Цей псалом дає надію Божому народу у всіх поколіннях, бо Його чудеса в минулому гарантують незмінну Божу любов до Його народу у всі часи (вірші 1-5, 7, 8).

Псалом 105 схожий з псалмом 78 (див. урок за неділю): підтверджує вірність Господа Своєму народові в історії, щоб прославити Його і надихнути людей також бути вірними. Однак, на відміну від псалма 78, у псалмі 105 не згадуються минулі помилки народу, оскільки він має іншу ціль.

Навпаки, у псалмі 105 автор переказує історію через життя великих патріархів Ізраїлю, демонструючи Боже керівництво і терпеливу стійкість патріархів у незгодах. Бог щедро винагородив наполегливість і відданість патріархів. Отже, псалом 105 закликає людей наслідувати віру патріархів і з надією очікувати Божого благословення.

Псалом 105 містить примітку до пісні (вірші 1-7), показуючи, що для істинного прославлення Господа Божий народ повинен знати факти своєї історії. Історія надає як підтвердження нашої віри, так і численні причини для прославлення Всевишнього.

До віруючих звертаються як до нащадків Авраама і до дітей Якова (вірш 6), саме вони вважаються виконанням Божої обітниці Авраамові зробити його великим народом (Бут. 15:3-6). Псалмист говорить про спадкоємність між патріархами й наступними поколіннями Божого народу. Автор підкреслює: «для всієї землі Його закони» (вірш 7), закликаючи віруючих не забувати, що «наш Бог» є також суверенним Господом усього світу і що Його любов та милосердя поширюються на всі народи (96:1; 97:1). Ясно, що цей заклик до вірності лунає для кожного покоління віруючих.

`Чому ми, адвентисти сьомого дня, бачимо себе серед цих людей, починаючи від Авраама? (Див. Гал. 3:29.) Які уроки ми повинні засвоїти з історії ізраїльського народу?`