---
title:  Непохитна вірність Господа
date:  03/03/2024
---

`Прочитайте Псал. 78. Які три ключові історичні епохи виділено в псалмі? Які уроки засвоює Асаф з кожного періоду?`

Огляди історії Ізраїлю підтверджують вірність Бога й невірність ізраїльтян. Ці повідомлення також повинні навчити майбутні покоління не повторювати помилок своїх предків, а довіряти Господу і залишатися вірними Його завіту. Псалмист Асаф використовує історію як притчу (вірш 2), що означає: народ має глибоко досліджувати весь цей псалом і черпати уроки для себе. Текст 2 - це пророчий опис методу Ісуса, Який навчав за допомогою притч (Матв. 13:34, 35).

Псалмист також роздумує про час Виходу (вірші 9-54), заселення Ханаану (вірші 55-64) та епоху Давида (вірші 65-72). Він описує славні діяння Господа і наслідки порушення завіту з Богом. Історія Ізраїлю повідомляє про різні форми невірності Господу, особливо про ідолопоклонство народу (вірш 58).

Асаф описує невірність Ізраїлю: вони забули, що Бог здійснив задля них, не довіряли Йому, спокушали (вірші 18, 41, 56), повстали проти Нього, не зберегли Його Закону, завіту й постанов (вірші 10, 37, 56). Повідомляючи про ці конкретні форми невірності, псалмист підтверджує: відкинення Ізраїлю в історії сталося внаслідок основного гріха, а саме - відмови народу довіряти Господу (вірші 7, 8).

У псалмі 78 вражає постійна впертість і духовна сліпота народу, на відміну від безмежного терпіння та благодаті Господа. Чому кожне нове покоління так повільно навчалося?

Перш ніж засуджувати минулі покоління, ми повинні подумати про себе. Хіба ми також не забуваємо про Божі чудеса й не нехтуємо Його вимогами завіту? Псалмист не закликає людей покладатися на власні діла, навпаки, показує марноту людської волі, якщо вона не заснована на постійному усвідомленні вірності Господа і на прийнятті Його благодаті. Невдалі битви Божого народу (вірші 9, 62-64) пояснюють урок цього псалма про те, що людські зусилля без вірності Богові приречені на невдачу.

`Які уроки ви засвоїли або мали засвоїти зі своїх минулих помилок?`