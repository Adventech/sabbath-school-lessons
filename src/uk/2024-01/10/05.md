---
title:  Притча про Божу лозу
date:  06/03/2024
---

`Прочитайте Псал. 80. Як у псалмі змальований Божий народ і про яку велику надію він просить?`

Ізраїль представлений виноградною лозою, яку Бог викорчував з Єгипту, землі пригноблення, і переніс в Обітований край достатку. Образ виноградника свідчить про те, що Бог обрав Ізраїля і про Його ніжну турботу про Нього (див. також Бут. 49:11, 12, 22; Втор. 7:7-11).

Однак у псалмі 80 Асаф підкреслює, що Господь вилив гнів на Свій виноградник (вірш 13). Пророки провіщали: знищення виноградника - це знак Божого суду за те, що виноградна лоза здичавіла (Ісаї 5:1-7; Єрем. 2:21).

Однак у псалмі 80 автор не згадує про причини Божественного суду. Зважаючи на глибини Божої благодаті, псалмист збентежений тим, що Господь так довго не відвідує Свого виноградника. Дисгармонія між Божим гнівом і судом, з одного боку, а з іншого - Його благодаттю і прощенням змушує псалмиста непокоїтися, що Божественний гнів може взяти гору і народ загине (вірш 17).

`Прочитайте Числ. 6:22-27. Як це благословення використано в псалмі 80?`

Приспів цього псалма перегукується з даними Ааронові обітницями про Боже вічне благословення Його народу (Числ. 6:22-27). Асаф висловлює надію на те, що благодать Господа засяє над нещастями народу: «Боже, віднови нас! Нехай засяє світло Твого обличчя - і ми спасемося!» (вірш 4; див. також вірші 8, 20).

Єврейське слово, перекладене тут як «віднови», походить від слова, що означає «повернутися». Це слово знову і знову часто використовується в Біблії, коли Господь закликає Свій заблудлий народ повернутися до Нього. Воно тісно пов’язане з ідеями покаяння, відмови від гріха й повернення до Бога. «І дам їм серце, здатне Мене пізнати, що Я - Господь. Вони стануть Моїм народом, а Я буду їхнім Богом; тому що навернуться до Мене всім своїм серцем» (Єрем. 24:7).

`Чи було у вашому житті покаяння як повернення до Бога?`