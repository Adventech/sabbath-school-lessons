---
title:  Пам’ятаючи про історію і покаяння
date:  05/03/2024
---

`Прочитайте Псал. 106. Які історичні події і їхні уроки наведено в псалмі?`

Псалом 106 також згадує про основні події в історії Ізраїлю, зокрема Вихід, перебування в пустелі та життя в Ханаані. Він підкреслює огидні гріхи отців, що призвело до полону. Тому можна з упевненістю припустити, що цей псалом був написаний під час перебування народу у Вавилоні або після їхнього повернення додому. Псалмист, натхнений Святим Духом, переказав Божому народові ці історичні події та уроки, які народ мав засвоїти з них.

Цей псалом, як і інші, вказує на вірність Бога Своєму завіту благодаті, згідно з яким Він спас Свій народ у минулому (вірш 45). Псалмист виражає надію, що Господь знову виявить милість до Своїх дітей, які каються, і збере їх із різних народів (вірш 47). Благання про визволення - це не прийняття бажаного за дійсне, а молитва віри, заснована на впевненості в Божих минулих чудесах визволення (вірші 1-3) і на Його вірності завіту з людьми.

Згадка про історичні невдачі Ізраїлю в псалмі 106 є невід’ємною частиною сповідання гріхів народу і визнання того, що вони не кращі за своїх праотців. Теперішнє покоління визнає, що воно ще гірше, ніж його предки, оскільки знало про наслідки беззаконня минулих поколінь і про те, як Бог виявив Своє велике терпіння і благодать, спасаючи їх, хоч вони свідомо йшли гріховними шляхами. І якщо це було правдивим для них, подумайте, наскільки це стосується нас, адже нам даровано одкровення про Божий характер і Його спасенну благодать, які явлені в Ісусові.

Блага вістка псалма 106 полягає в тому, що незмінна Божа любов завжди була готова простити гріхи народу (вірші 8-10, 30, 43-46). Ключова роль Мойсея і Пінхаса у відверненні Божого гніву вказує на важливість заступництва Христа за віруючих. Тільки особисте пізнання Божої благодаті може перетворити історію минулого в нашу історію.

`Текст Псал. 106:13 свідчить: «Проте дуже швидко забули Його діяння і не дотримувались Його настанов». Чому і ми схильні чинити так само?`