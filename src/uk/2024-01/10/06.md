---
title:  Верховенство Господа в історії
date:  07/03/2024
---

`Прочитайте Псал. 135. Які історичні події висвітлено в псалмі? Які уроки засвоює з них псалмист?`

Псалом 135 закликає Божий народ славити Господа за Його доброту і вірність, проявлені у творінні (вірші 6, 7), в історії спасіння Ізраїлю під час Виходу (вірші 8, 9) і в завоюванні Обітованої землі (вірші 10-12).

Господь явив Свою благодать, обравши народ Ізраїлю «як Свою власність», як Свій особливий скарб (вірш 4). Слова «Свою власність» відображають особливі взаємини завіту між Господом і Його народом (Втор. 7:6-11; 1 Петра 2:9, 10). Обрання Ізраїлю було засноване на суверенній волі Господа, тому в нього немає підстав відчувати перевагу над іншими народами. Тексти Псал. 135:6, 7 свідчать, що суверенна мета Господа щодо світу бере свій початок не від Ізраїлю, а від творіння. Тому Ізраїль повинен спокійно виконувати свою роль у Божих спасенних замислах для всього світу.

Список великих діянь Господа задля блага Його народу (вірші 8-13) завершується обітницею, що Він буде «судити» Свій народ і змилосердиться над ним (вірш 14). Тут суд - це Боже виправдання пригноблених та обездолених (Псал. 9:5; 7:9; 54:3, Дан. 7:22). Обітниця полягає в тому, що Господь підтримає Свій народ і захистить його (Втор. 32:36). Отже, псалом 135 має надихнути Божий народ довіряти Господу і залишитися вірними своєму завіту з Ним.

Вірність Бога Його народові спонукає псалмиста підтвердити нікчемність ідолів і верховенство Господа у світі (вірші 15-18). Ті, які поклоняються ідолам, такі самі безнадійні й безсильні, як і їхні ідоли (вірш 18). Цей псалом показує, що Бога необхідно прославляти як Творця і Спасителя Його народу. Це чудово передано у двох варіантах четвертої заповіді Десятислів’я (Вих. 20:8-11; Втор. 5:12-15). Оскільки сила Господа у творінні й історії не має рівних у світі, Божий народ завжди повинен покладатися на Нього і поклонятися тільки Йому. Лише Господу належить поклонятися як нашому Творцю і Викупителю, а поклоніння чому-небудь або кому-небудь іншому - це ідолопоклонство.

`Як ми можемо переконатися в тому, що не маємо ідолів у своєму житті? Чому поклонятися ідолам може бути легше, ніж ми собі уявляємо?`