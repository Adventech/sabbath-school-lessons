---
title:  Коментарі Для Вчителів
date:  08/03/2024
---

### Частина I: Огляд

Основний текст: Псал. 78:3, 4.

Святе Письмо — це не філософська книга, повна людських припущень щодо Божих рис характеру та вчень. Біблія – книга про діяння Бога в історії людства від початку часів. Завдяки цим подіям ми можемо дізнатися, хто Він і які Його плани щодо людства. Багато критиків Святого Письма спотикаються об цю біблійну істину. Вони не можуть прийняти ідею про те, що Господь діє в історії людини. Вони відкидають концепцію того, що Творець залучений у справи людей. Визнати це було б рівнозначно визнанню того, що Він – Правитель Усесвіту, повноправний Господь і Володар кожної людини, і тому ми повинні прийняти Його царювання та Його Закон. Егоїстичне серце не бажає визнати право Господа на прихильність людини або Божественну владу над її життям.

Цього тижня ми розглянемо, як псалмисти визнавали діяльність ЯГВЕ в історії свого народу.

### Частина II: Коментар

**Історія – стрижень Святого Письма**

Як згадувалося у вступі, Біблія відображає виконання задумів Усемогутнього в ділах людей від початку часу. «Ми стаємо свідками дії та протидії людських інтересів, сил та пристрастей і бачимо, що у всьому, за всім і над усім сили милостивого Бога безмовно і терпляче здійснюють задуми Його волі» (Е. Уайт. Виховання та освіта. С. 173).

Від Буття до Об’явлення ми бачимо історію викуплення. Усе, що зробив Господь, було спрямоване на спасіння заблудлих душ. Ми бачимо цю мету в самій Біблії: це книга про історію спасіння. Тимчасом як 21 книга Біблії має оповідальний характер або складається з історій, решта її книг — чи то література пророча, поетична, премудрості, апокаліптична, пасторська або особисте послання — також стосуються історій або містять їх.

Загалом Святе Письмо ґрунтується на розумінні того, що його Автор – живий, Він проходить через земні події або втручається в них. Саме в цьому факті полягає сила біблійної вістки. Коли ми дізнаємося, наприклад, що Бог керує морем, вітрами, великою рибою, рослиною та хробаком в історії Йони, то розуміємо, що ці чотири розділи — не просто повість маловідомого автора-натураліста, недбало написана кілька тисяч років тому. Якщо Біблія чогось і навчає нас, то це того, що Творець панує над природними силами – і тоді, і зараз. Видаліть історичність зі Святого Письма, і ми матимемо релігійні казки, які не мають сили впливати на наше нинішнє життя. На жаль, саме така ситуація складається сьогодні в нашому суспільстві. Біблія засуджує таке світське мислення і стверджує, що Господь не тільки діє в історії, але має динамічні спасенні взаємини зі Своїми творіннями.

**Історія, викладена у віршах**

Цікавою особливістю Святого Письма є те, що історичні події часто викладаються і в поетичній формі, і в прозі. Зазвичай ми маємо усталене уявлення (безсумнівно, обумовлене вивченням світської літератури в межах цієї культури), що історія має бути написана лише в формальному прозовому стилі. Сьогодні в більшості суспільств поезія призначена для вираження емоцій і не вважається гідною сферою для серйозного твору чи викладення історії.

Однак Святе Письмо не піддається жодним літературним обмеженням чи класифікаціям. Просто порівняйте Вих. 14 і 15. Обидва розділи говорять про чудовий поділ Червоного моря, але використовують для цього різні літературні форми. Розповідь у розділі 14 відображено в прозі, тимчасом як розповідь у розділі 15 – у поезії. Ми виявляємо використання тих самих прийомів у Суд. 4 і 5 – розповіді про перемогу Девори та Барака над Явіном, царем Хацора та його військами. Розділ 4 написаний у прозі, тимчасом як розділ 5 — у віршах. Повчальність порівнянь між прозовим і поетичним описами тих самих подій полягає в тому, що ми не повинні відкидати історичні події в псалмах як менш «історичні» або автентичні лише тому, що вони відображені за допомогою поезії. Поезія є законною формою висловлювання, яку автори Біблії використовували під натхненням Святого Духа, щоб звернутися до віруючого й зміцнити його віру.

**Багатопланове значення Виходу в Старому Завіті**

У книзі Псалмів одна подія особливо відзначена у шести піснях, і тепер ми звернемо нашу увагу на неї. Ця подія – Вихід (див. Псал. 78:10–53; 80:9–12; 105:26–41; 106:7–33; 135:8–12; 136:10–22). Для Ізраїлю звільнення з Єгипту є символом Божого визволення від гріха. У псалмі 136 Вихід зображений паралельно зі створенням світу як доказ Божої сили. Вихід – фундамент Десяти Заповідей (див. Вих. 20:2). Пасха як згадка про подію Виходу – це святкування Дня незалежності Ізраїлю. Однак це набагато більше, ніж просто громадське, політичне чи військове святкування, Пасха — духовне свято, яке передує більшому звільненню завдяки Месії. Вихід – важлива кульмінація історії Ізраїлю, а також символ Божого визволення людства від гріха. До того ж скидання гнобителя з його непереможного становища у світі; непереборне скрутне становище рабства та кабали; лагідність простого пастиря, посланого як спасителя; неймовірні чудеса Всемогутнього для спасіння Свого народу, також роблять цю розповідь епопеєю безпрецедентного драматизму.

Модель Виходу повторюється у новому Виході, коли євреї повернулися з Вавилону до Юдеї. Павло підкреслює: найважливіші уроки, які може викласти нам Вихід, — це віра в те, що Бог спасе Свій народ зі світу гріха, і надія на нове життя в Ісусі Христі (див. 1 Кор. 10:1–4). Усі деталі Пасхи (див. Вих. 12; Лев. 23:4–8; Втор. 16:1–8) – це «тінь майбутнього» (див. Колос. 2:16, 17), що відкриває в прообразах і символах страждання і смерть Ісуса Христа. Враховуючи цю ідею, ми можемо краще зрозуміти, чому акцент на Виході в книзі Псалмів за своєю актуальністю виходить за межі єврейського народу і має особливе значення для віруючих наприкінці часу.

**Розкажіть своїм дітям**

У Божих діяннях в історії бачимо ще один важливий урок, викладений псалмистом так: «Я відкриваю свої уста для приповісток, говоритиму про давні загадкові події, – що ми чули і зрозуміли, що розповіли нам наші батьки. Не будемо приховувати від наступних поколінь та від їхніх дітей, звіщаючи про славу Господню та Його силу, – про всі Його дивовижні діла, які Він учинив» (Псал. 78:2–4).

У стародавньому Ізраїлі батьки виховували та навчали своїх дітей, розповідаючи їм про діяння Бога їхніх предків. Батькам неодноразово дається повеління повторювати своїм дітям розповіді про умертвіння первістків чоловічої статі в Єгипті (див. Вих. 13:14–16); чудеса Виходу (див. Втор. 6:20–25); перехід через річку Йордан (див. І. Нав. 4:20–24). Такий виклад включав більше, ніж просте запам’ятовування висловлювань та законів. Радше ідея такої форми освіти полягала в тому, що для наступного покоління глибоке засвоєння історії було найкращим способом зберегти віру своїх батьків.

Повеління навчати наших дітей мають особливу мету. Ми повинні розповідати нашим дітям про події історії спасіння якомога різноманітнішими та цікавішими способами. Як Писання, так і свідчення Ісуса попереджають нас, що ворог робить усе можливе, щоб обманути розум (особливо вчені уми) і змусити їх відкинути історичність Писань. Якщо сатана зможе переконати нас, що Біблія — це лише казки, багато віруючих буде втягнуто в зневіру і звернеться до задоволень цього світу.

**Не забувайте про своє минуле**

Часто кажуть: «Люди, які забувають своє минуле, приречені повторити його». Дух пророцтва говорить нам: «Нам не треба боятися майбутнього, якщо тільки ми не забудемо шлях, яким вів нас Господь, і Його настанови, дані нам у нашій минулій історії» (Е. Уайт. Події останніх днів. С. 72). Текст Псал. 105:5 містить такий заклик: «Пам’ятайте про Його дивовижні діла, які Він учинив, – Його ознаки і присуди Його уст».

Історію часто викладали в пісні, щоб полегшити її запам’ятовування та впровадити біблійні істини у свідомість народу стародавнього Ізраїлю. Ми можемо отримати користь із застосування цієї життєво важливої істини у своєму житті. Повторення біблійних історій про чудеса та провидіння нашого Всемогутнього Бога, а також розповіді про особисті досвіди – це джерело натхнення, віри та сили.

**Бог милостивий до Свого народу**

Для псалмистів спогад про «славу Господню та Його силу, – про всі Його дивовижні діла, які Він учинив» (Псал. 78:4), мало першорядне значення. Божі діяння в минулому є гарантією того, що Він спасе Свій народ від справжніх і майбутніх лих (див. Псал. 80:8–12, 20). Господь вірний у тому, що пам’ятає Свій святий завіт зі Своїм народом (див. Псал. 105:42, 43) про передачу їм у спадщину Обітованої землі (див. Псал. 105:44; 136:21, 22).

Наш Господь вірний. Він завжди готовий явити Свою милість до нас та наших дітей, незважаючи на наші помилки. Ми завжди повинні пам’ятати про Його любов до нас і до Його Церкви.

**Хваліть Господа і співайте Йому**

Постараємося привнести дух шанування Творця в наше особисте та спільне поклоніння громади. Для досягнення цієї мети ми маємо благоговійно й обдумано підбирати музику, щоб доповнити наше поклоніння.

Побіжного погляду на тематичний покажчик наприкінці збірки пісень для богослужінь буде достатньо, щоб побачити широкий спектр доступних нам гімнів хвали. В арсеналі багатьох церков наявні різноманітні музичні інструменти, а також ми можемо використовувати новітні технології в наших богослужіннях.

Однак яка користь від усього цього, якщо нам не вистачає духу хвали, мати який нас закликають тексти Псал. 105:1–7; 106:1–3 та 135:1–7? Ці вірші не є закликом до шуму чи додавання барабанів до нашого богослужіння. Радше вони запрошують нас зосередитися на Божій милості та на Його незліченних ділах. Зважаючи на все це, нам слід співати з натхненням у наших серцях, наших будинках і нашій церкві.

**Господь судить Свій народ**

«Бо буде судити Господь Свій народ» (Псал. 135:14) — одна з найважливіших тем псалма 135. У цій пісні псалмист приділяє особливу увагу визволенню Божого народу з єгипетського рабства (вірші 8–14). Однак порятунок Божого народу – це не тільки суд над Єгиптом, його результатом також є виправдання Божого народу. Зазвичай ми сприймаємо покарання як результат суду, але цей псалом нагадує нам, що Божі суди посилають благословення на вірний Йому народ. Вихід – найбільш суттєвий прояв цієї істини.

### Частина III: Практичне Застосування

Нижче наведено коротке резюме важливих концепцій вивченого уроку. Поділіться ними зі своїм класом:

1\. Господь – особистий Бог. До того ж Господь Старого Завіту особисто бере участь у ділах людей.

2\. Бог діє і сьогодні: якщо Він діяв заради блага Свого народу в минулому, немає жодних причин, які можуть завадити Йому чинити так і сьогодні. Ми маємо привілей бачити Його діла в нашому повсякденному житті.

3\. Кожна подія в житті людини – у Його руках. Він контролює та спрямовує все: наші особисті переживання, діяльність та рішення нашої Церкви, уряд нашої країни.

Славте Господа за те, що Він є реальною Особистістю і нашим Другом!

` `