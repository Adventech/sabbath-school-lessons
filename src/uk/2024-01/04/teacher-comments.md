---
title:  Коментарі Для Вчителів
date:  26/01/2024
---

### Частина I: Огляд

Основний текст: Псал. 34:18.

Книга Псалмів — це книга молитов, молитовник. Якою б не була тема — чи то прославлення, плач, месіанська надія, Боже Царство, історія викуплення, — псалмисти виявляють велику довіру до Господа. Якими б не були їхні потреби чи обставини, вони вірять, що Творець перебуватиме з ними.

Минулого тижня ми розглянули верховенство Владики Бога та деякі Його титули, а саме: Творець, Цар та Суддя. Такий портрет Господа та Його характеристики вселяють у псалмистів упевненість у тому, що Він визволить Своїх дітей з будь-яких важких обставин. Постараємося уважно розглянути та засвоїти цю чудову впевненість. Будьте готові поділитися з членами вашого класу тим натхненням, яке дарує така надія.

### Частина II: Коментар

**Бог чує**

Псалмист постійно просить Господа почути його. Декілька псалмів починаються із заклику до ЯГВЕ почути: Псал. 4:2; 13:4; 17:1; Псал. 27:7; 28:2; 54:4; 55:3; 60:7; 61:2; 64:2; 86:1; 102:2; 108:7; 130:2; 140:7; 142:6; 143:1. У таких піснях псалмист кли-че до Бога, серце його сповнене смутку: «Господи, Боже Сил, почуй мою молитву, — зглянься на благання, Боже Якова!» (Псал. 84:9; виділив автор). У своїх молитвах псалмисти наполягають на тому, щоб їх почули (див. Псал. 30:11; 38:16; 39:13; 69:14, 17, 18; 119:145, 149). Вони упевнені, що «Господь чує й визволяє їх від усіх їхніх нещасть» (Псал. 34:18).

Іноді автори псалмів стверджують, що Бог почув їхні скарги та потреби (див. Псал. 22:25; 28:7; 31:23; 34:5; 40:2; 66:19; 115:1; 120:1). «Я кличу до мого Бога, — голосно волаю до Бога, щоб Він мене почув» (Псал. 77:1). Пам’ять про Божі відповіді на молитви в минулому зміцнює впевненість псалмистів у тому, що Він відповідатиме на них і зараз, і в майбутньому. Непохитно вірячи в це, псалмисти неодноразово заявляють, що Господь відповість на їхні молитви (див. Псал. 4:2; 6:9, 10; 10:17; 17:6; 65:3). Вони запевняють нас, що Бог готовий почути наші молитви вранці, вдень та вночі (див. Псал. 5:4; 55:18). Досвід довів: навіть якщо сім’я підведе людину, Господь почує її крик (див. Псал. 69:7–9).

«Чути, слухати» (євр. шама) означає більше, ніж сприймати голос або реєструвати звук. Коли йдеться про Господа як Слухача, то слова «чути», «слухати» також означають діяти. Тобто ми можемо бути впевнені: Бог діятиме заради Свого народу у відповідь на їхні молитви. Коли Ізраїль був у єгипетському рабстві, Господь «почув» (Вих. 2:24) і визволив їх. Книга Псалмів спонукає мати таку саму впевненість.

**Бог дбає**

У книзі Псалмів Господь зображений як могутній Цар, Який готовий боротися за Свій народ. Водночас Він також представлений як добрий і люблячий Бог, Який дбає про тих, хто вірить у Нього. Описуючи, як ніжно Господь піклується про людей, автори використовують різні образи. Бог зображений як Добрий Пастир, Який піклується про Своїх беззахисних овець (див. Псал. 23). Як їхній Пастир, Він дає їм усе (вірш 1): відпочинок, їжу, воду (вірш 2), утіху і керівництво (вірш 3), Свою присутність у долині смертної тіні (вірш 4), достаток (вірш 5), добро і милосердя (вірш 6).

Щоб зобразити турботу Господа, псалмист також використовує образ птаха, який захищає пташенят, ховаючи їх під своїми крилами (див. Псал. 91:1, 4). Бог, наш Сторож, завжди уважний до потреб Своїх дітей (див. Псал. 121:4). Він подібний до батька, який виявляє милість до своїх дітей (див. Псал. 103:13), а також Він — Захисник сиріт. Однак Божа любов і захист перевершують людські, навіть батьківські узи любові: «Хоча б мій батько і моя мати залишили мене, та Господь мене прийме» (Псал. 27:10).

Які ніжні описи Божої турботи про кожного з нас! Нехай ці картини надихають нас повністю покладатися на Нього і вірити в Його турботу в усіх аспектах нашого життя.

**Бог — наш Притулок**

Біблія скупа у використанні прикметників. Щоб компенсувати цю нестачу модифікаторів та сформулювати свої ідеї, єврейські поети значною мірою покладаються на порівняння. Вони використовують широкий набір яскравих метафор, щоб виразити, наприклад, як Бог захищає Своїх послідовників: «Адже Ти є моїм Захистом, оборонною Вежею проти ворога» (Псал. 61:4). Коротко розглянемо значення конкретних образів у цих порівняннях:

1\. Захист/притулок. Цей образ передбачає безпечне місце серед війни, захист від бурі та спеки.

2\. Вежа. У біблійні часи вежі як засіб захисту мали значно більше значення, ніж сьогодні. Під час війни чи переслідувань народ ховався у вежі, як у випадках з Гедеоном (див. Суд. 8:9, 17) та Авімелехом (див. Суд. 9:50–52).

Уривки Псал. 18:2, 3; 143:2 подають набір інших, застосованих до ЯГВЕ метафор, узятих з інших псалмів. «Люблю Тебе, Господи, — Сило моя! Господь — моя Скеля й моя надійна опора; мій Спаситель і мій Бог, — моя Скеля, на яку я надіятимусь. Він мій щит, ріг мого спасіння і мій притулок»; «Він моє милосердя й твердиня моя, фортеця моя та охорона мені…».

3\. «Сила» — це слово передбачає ідею впевненості в Тому, Хто є нашою підтримкою.

4\. «Скеля» — зазвичай це слово у єврейській мові позначає велику кам’яну скелю, що забезпечує захист від нападів. Так, наприклад, уцілілі воїни з коліна Веніаміна втекли і заховалися в ущелині Ріммона (див. Суд. 20:47). У такий спосіб вони змогли уникнути знищення.

5\. Фортеця була невеликим, добре захищеним військовим постом. Йосафат побудував багато таких фортець на території Юдеї, щоб захистити своє царство (див. 2 Хронік 17:12).

6\. Щит — цей елемент бойових обладунків був найкращим захистом воїна на полі бою.

7\. Опора/Твердиня — символ безпеки; оборонна споруда, збудована в горах (див. Суд. 6:2, «зміцнення») або в пустелі (див. 1 Сам. 23:14, 19, неприступні місця).

Подумайте, як наведені метафори можна відобразити сучасною мовою, щоб допомогти нам зрозуміти Божий захист та Його турботу про нас сьогодні. Безсумнівно, Господь піклується про нас день у день серед небезпек цього світу.

**Бог — наш Захисник**

Бог — наш Захисник, Заступник. Ці образи явно взяті з правової сфери (див. Йова 5:4) і переважно вживаються щодо вдови та сироти. Книги Йова та Псалмів зображують Господа як Захисника вдів та сиріт (див. Псал. 68:6, євр. дайян означає «суддя»). Слово дайян поєднується з висловом «Ти підтримав мою правоту» (див. Псал. 9:5) або вживається, коли йдеться про суд, як в Псал. 76:9, де Господь зображений як Захисник нужденних та пригноблених (див. Псал. 10:17, 18 порівн. з Втор. 10:18; Псал. 10:14). Убогі прославляють Бога (див. Псал. 74:21), бо «Він не погордував і не знехтував убогістю бідного, і не відвернув Свого обличчя від нього, а вислухав, коли той волав до Нього» (Псал. 22:25). ЯГВЕ завжди захищає пригноблених (див. Псал. 72:4; 103:6; 146:7).

**Бог — наш Визволитель**

Усі терміни та метафори, які ми розглянули, відображають різні аспекти Божої опіки щодо Його послідовників. Тому Господь названий нашим Визволителем. У книзі Псалмів Він чотири рази названий Визволителем, а саме:

1\. У Псал. 18:3 Бог названий Спасителем у контексті боротьби псалмиста з його ворогами. Як ми вже бачили, у цій пісні Господь зображений як могутній Воїн.

2\. Псал. 40:18 говорить про звільнення від гріха. Давид визнає сувору дійсність: «Бо мене спіткали численні нещастя з усіх боків, наздогнало мене моє беззаконня, якого я не здатний був бачити» (вірш 13).

3\. Псалмист звертається до свого Визволителя (див. Псал. 70:6), коли на нього нападають люди, які повстають проти нього і бажають завдати йому шкоди.

4\. У псалмі 144 псалмист просить свого Визволителя (вірш 2) врятувати його від тих, «уста яких говорять неправду, а їхня рука — це правиця обману» (вірш 8).

Як показують псалми, Бог бажає визволити нас від наших гріхів, тривог і проблем з іншими людьми. Отже, Ісус — наш Спаситель у найповнішому розумінні цього слова.

**Допомога зі Святилища**

Мета нашого дослідження цього тижня — не просто захопитися літературною майстерністю та творчістю псалмистів. Крім задоволення від майстерних образів, мовних зворотів та метафор, псалми допомагають нам глибше зрозуміти Господні діяння у викупленні людства. Давид каже: «Голосом своїм я кличу до Господа, і Він відповідає мені зі Своєї святої гори» (Псал. 3:5); і «Він зі Свого Храму почув мій голос» (Псал. 18:7). Отже, Боже визволення та Його ніжна опіка починаються зі служіння для нас у Небесному святилищі.

Кілька ключових моментів у книзі Псалмів повідомляють нам про те, що Господь працює на благо людей у Своїй Небесній оселі (див. Псал. 11:5, 6; 20:3; 29:9; 33:13, 14; 60:8; 68:36; 96; 102:20, 21; 150). Після вивчення цих уривків, поряд з іншими текстами Старого Завіту про святилище, Еліас Брейзіл ді Суза [директор Інституту біблійних досліджень Генеральної Конференції Церкви адвентистів сьомого дня — прим. перекладача] стверджує: «Небесне святилище також зображене як місце поклоніння небесних істот ЯГВЕ, а також як джерело допомоги і місце викуплення, де дарують очищення і прощення» («The Heavenly Sanctuary/Temple Motif in the Hebrew Bible: Function and Relationship to the Earthly Counterparts» (Andrews University Dissertation, 2005). P. 358).

Наш Захисник і Спаситель чує зі Своєї святої гори і працює заради нас. Коли ми, адвентисти сьомого дня, зустрічаємося зі словосполученням «Небесне святилище», то найчастіше думаємо про суд перед Другим приходом. Звичайно, це є центральним елементом істини для теперішнього часу. Проте ми повинні зосереджуватися також на прощенні, охороні, турботі та захисті, які наш Господь сьогодні надає нам зі Святого святих у Небесному святилищі. Первосвященницьке заступництво Христа має вирішальне значення. Усе Небо бере участь у спасінні нас, грішників.

### Частина III: Практичне Застосування

Книга Псалмів — це книга сильних емоцій, що охоплюють увесь діапазон: від екстатичних до елегічних і від складних до простодушних. Однак книга Псалмів — це також книга глибоких богословських концепцій. Біблійні істини, вивчені цього тижня, багаті на образи та метафори, містять чудові обітниці, на які ми можемо покладатися в нашій повсякденній боротьбі. Читаючи псалми, нам слід приділяти час роздумам над використаними в них о́бразами та зворотами, долучаючи уяву, щоб краще зрозуміти істини, які вони приховують.

Протягом тижня ми зосереджували увагу на тому, щоб зрозуміти: Господь — наш Захисник і Визволитель. Він чує наші молитви та прохання. Він дбає про нас. «Господь споглядає з небес і бачить усіх людських синів» (Псал. 33:13). Зі співчутливим, ніжним серцем Господь ретельно досліджує нас і наші сім’ї; з Небесного святилища Він з нескінченною любов’ю та справедливістю зважує наші діла.

` `