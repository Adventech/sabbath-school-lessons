---
title:  Господь - твердиня й притулок у бідах
date:  23/01/2024
---

`Прочитайте Псал. 16:7-9; 31:2-4; 91:2-7. Що робить псалмист у важкі часи?`

Стикаючись з різними бідами, псалмист поспішає сховатися в Господі, Який є притулком у всіх бідах. Довіра - це свідомий вибір людини визнати Боже керівництво у своєму житті за будь-яких обставин. Якщо довіри немає у бідах, то її немає ніде.

Свідчення псалмиста: «Ти мій притулок, моя твердиня, мій Бог, на Якого я покладаю надію!» (Псал. 91:2), виходить з його минулого досвіду з Господом і тепер сприяє зміцненню його віри для майбутнього. Псалмист називає Бога Всевишнім і Всемогутнім (вірш 1), пам’ятаючи про велич свого Господа.

Говорячи про захист, який можна знайти в Богові, псалмист використовує такі метафори: «покров» («притулок», «укриття»), «тінь» (вірш 1), «притулок», «твердиня» (вірш 2) , «крила», «щит», «лук» (вірш 4), «пристановище» (вірш 9). Ці образи представляють безпечні притулки у культурі псалмиста. Варто лише подумати про нестерпне сонце в цій частині світу, щоб оцінити тінь; або згадати війни в історії Ізраїлю, щоб дорожити безпекою, яку надають щит і лук.

`Прочитайте Псал. 17:8 та Матв. 23:37. Який образ використано в текстах і що він відкриває?`

Одна з найкращих метафор - «сховай мене в тіні Своїх крил» (Псал. 17:8; див. також 57:2; 63:8). Ця метафора дарує втіху та впевненість, говорячи про захист птахи-матері. Псалмист порівнює Господа з орлом, який захищає орлят своїми крилами (Вих. 19:4; Втор. 32:11); а також з квочкою, що збирає своїх курчат під свої крила (Матв. 23:37).

`Як упоратися з моментами, коли приходить лихо, а ми не бачимо Господнього захисту? Чому ці біди не означають, що Його немає з нами?`