---
title:  Для подальшого дослідження
date:  26/01/2024
---

Прочитайте у книзі Е. Уайт «Патріархи і пророки» розділ «Ніч боротьби» (с. 195-203). Які уроки про силу наполегливої молитви й беззастережної надії на Бога ми можемо засвоїти з досвіду Якова?

Псалми зміцнюють нашу віру в Бога, Який є незмінним притулком для тих, хто довіряє своє життя в Його могутні руки. «Бог чинитиме великі справи для тих, хто довіряє Йому. Божий народ має таку малу силу саме тому, що забагато покладається на власну мудрість і не дає змогу Господеві виявити Свою могутність для їхнього добра. Бог допомагає Своїм віруючим дітям у кожній критичній ситуації, якщо тільки вони виявляють до Нього повне довір’я і будуть сумлінно виконувати Його вказівки» (Е. Уайт. Патріархи та пророки. С. 493).

Проте деякі псалми можуть являти собою серйозний виклик, коли обіцянки, що містяться в них, не збігаються з нашою ситуацією. У такі моменти нам просто треба навчитися довіряти Божій доброті, наймогутніше виявленій на хресті.

До того ж деякі псалми іноді можуть використовуватися для заохочення хибних надій. Відповідь Ісуса на спотворене використання сатаною текстів Псал. 91:11, 12 показує, що довіру Богові не слід плутати зі спокушанням Господа (Матв. 4:5-7) або самовпевненим проханням до Бога зробити те, що суперечить Його волі.

«Найбільші перемоги - як Церкви Христової в цілому, так і кожного християнина - не здобуваються завдяки здібностям, освіченості, багатству чи прихильності людей. Справжні перемоги здобуваються в потаємних місцях у розмові з Богом, де щира віра в муках внутрішньої боротьби хапається за могутню руку Всемогутнього» (Е. Уайт. Патріархи і пророки. С. 203).

**Запитання для обговорення**

`1. Обговоріть у класі відповідь на останнє запитання в уроці за вівторок про довіру Богові серед нещасть. Як розуміти ці моменти і як таке могло статися з людьми, зважаючи на всі чудові обітниці у псалмах про Божий захист? Подумайте також: хіба псалмист, який написав про прекрасні обітниці, не страждав від проблем і не знав про вірних людей, які теж страждали?`

`2. Як ми можемо розвивати беззастережну довіру Богові за будь-яких обставин? Псал. 91:14; 143:8, 10; 145:18-20. Що може змусити нас втратити цю впевненість? Чому довіра Господу в добрі часи така важлива для того, щоб навчитися довіряти Йому і в погані часи?`