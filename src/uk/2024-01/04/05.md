---
title:  Захисник і Визволитель
date:  24/01/2024
---

`Прочитайте 1 Кор. 10:1-4. Як Павло описує історію Виходу? Який духовний урок він хоче викласти?`

`Прочитайте Псал. 114:1-8. Як в уривку описано Божественне визволення ізраїльського народу з Єгипту?`

Яке поетичне зображення чудового визволення Божих дітей з єгипетського рабства в псалмі 114! У всьому Старому Завіті й навіть у Новому визволення з Єгипту розглядалося як символ того, що Бог має силу спасти Свій народ. Саме так чинить Павло у наведених вище віршах з Послання до коринтян, розглядаючи всі ці реальні події як метафору, символ спасіння в Ісусові Христі.

Псалом 114 також змальовує Божественне визволення завдяки пануванню Бога-Творця над силами природи, і саме так Він урятував Свій народ під час Виходу. Море, річка Йордан, гори й пагорби поетично представляють природні та людські сили, що протистоять Ізраїлю на його шляху до Обітованої землі (Втор. 1:44; І. Нав. 3:14-17). Однак Господь панує над усіма цими силами.

Для багатьох Божих дітей у всі часи та у всіх місцях шлях до Небесного Єрусалима пов’язаний із небезпеками. Псалми спонукають їх дивитися на Творця неба та землі і бачити далі гір та пагорбів (Псал. 121:1).

Дух псалма 114 передається в тому, як Ісус заспокоює бурю на морі, а також Його закликом до Церкви нічого боятися, адже Він переміг світ (Матв. 8:23-27; Івана 16:33).

Великі діла Господа заради добра Його народу мають спонукати всю землю тремтіти перед Його лицем (Псал. 114:7). Такий трепет слід розуміти як визнання й поклоніння, а не як страх (96:9; 99:1). Віруючим нічого боятися, оскільки Бог на їхньому боці.

`З якими духовними небезпеками ми стикаємося як віруючі? Як ми можемо навчитися покладатися на силу Господа, яка нині така сама реальна для нас, як і для псалмиста в давнину?`