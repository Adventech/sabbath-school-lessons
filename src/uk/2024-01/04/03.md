---
title:  Запевнення в Божій турботі
date:  22/01/2024
---

`Прочитайте Псал. 40:2-4; 50:15; 55:23; 121. Як Бог бере участь у повсякденних справах?`

Господь відкриває Себе в Писанні як живий Бог, Який діє заради добра тих, хто до Нього кличе.

Для псалмиста Господь завжди був перед ним (Псал. 16:8). Тому він довіряє Богові та кличе до Нього (7:2; 9:11). Господь почує його, навіть коли він покличе «з глибини» (130:1, 2); а це свідчить про те, що жодні життєві обставини не залишаться непоміченими. Отже, благання псалмиста, незалежно від того, наскільки воно наполегливе, ніколи не буває позбавлене надії.

Псалом 121 прославляє силу Творця в житті віруючої людини. Ця сила включає:

1. «Не дасть Він спіткнутися твоїй нозі» (вірш 3). Образ «ноги» часто представляє життєвий шлях людини (Псал. 66:9; 119:105; Прип. 3:23). Єврейське слово, перекладене тут як «спіткнутися», у поєднанні з «не дасть» означає безпеку, у якій завдяки Богові перебуває світ (93:1) і Сіон (125:1).
2. Образ Господа як Сторожа Ізраїлевого, Який не дрімає і не спить, підкреслює Його постійну пильність і готовність діяти заради добра Своїх дітей (Псал. 121:3, 4).
3. Господь - «тінь твоя» (вірші 5, 6); це нагадує про стовп хмари під час Виходу (Вих. 13:21, 22). Так само Бог надає фізичний і духовний притулок Своєму народу.
4. Господь - «по… правиці» Його дітей (вірш 5). Права рука зазвичай сильніша, рука дії (Псал. 74:11; 89:14). Тут цей образ передає близькість і благовоління Бога (16:8; 109:31; 110:5).
5. Божий захист Його народу чітко підтверджується в текстах 6-8. Бог збереже Своїх дітей від усякого зла. Ні «сонце», ні «місяць» не вдарять їх. Бог стерегтиме їхній «вхід» і «вихід». Ці поетичні образи підкреслюють всебічну невпинну Божу турботу.

Який же результат? Псалмист покладався на любов і турботу Господа. Ми, звичайно, маємо робити те саме.

`Що ми можемо зробити, аби краще відчути реальність Божої турботи? Як ви можете краще співпрацювати з Богом, щоб Він міг діяти всередині вас і для вас?`