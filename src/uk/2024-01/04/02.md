---
title:  «Не була прихована від Тебе жодна моя кісточка»
date:  21/01/2024
---

`Прочитайте Псал. 139:1-18. Як у псалмі поетично зображено силу Бога (вірші 1-6), Його всюдисущість (вірші 7-12) і доброту (вірші 13-18)? Що велич Господа відкриває про непохитність Його обітниць?`

Чи хотіли ви коли-небудь допомогти, але не мали можливості? Так само деякі люди намагалися допомогти вам, але не розуміли ваших потреб. На відміну від навіть найбільш люблячих і сповнених найкращих спонукань людей, Бог володіє як досконалим знанням про нас і наші обставини, так і засобами для допомоги нам. Тому Його обіцянки про допомогу й порятунок - це не поверхові загальні фрази, а запевнення.

Знання Бога про псалмиста настільки велике й неперевершене, що навіть утроба матері не могла приховати його від Господа (вірші 13, 15). Божественне знання охоплює час (вірш 2), людське єство (вірші 2, 4) і простір (вірш 3) - усе існування псалмиста. Боже чудове знання є результатом Його творчої сили, близького знайомства з людьми і проявляється у Його турботі про них.

Ця прекрасна істина про те, що Бог близько знає нас, не повинна нас лякати; навпаки, вона має вести нас в обійми Ісуса і до Його подвигу на хресті заради нас. Адже завдяки вірі в Христа ми отримали Його праведність (Римл. 3:5, 22).

Усюдисущість Бога підкреслює зображення Його як Того, Хто досягає «пекла» (шеолу, «могили») і «темряви» (вірші 8, 11, 12), які зазвичай не зображують як місце Його мешкання (Псал. 56:14). Усюдисущість Господа також зображена як «крила зірниці» (схід), щоб досягти «краю моря» (заходу) (Псал. 139:9). Ці образи передають істину про те, що у Всесвіті немає місця, де ми можемо бути поза досяжністю Бога. Хоч Господь не є частиною Всесвіту, як вважають деякі, Він близький до всього Всесвіту, адже не тільки створив, а й підтримує його (див. Євр. 1:3).

Бог знає про нас усе, тому може допомогти нам і оновити нас. Нове усвідомлення Божої величі викликає в псалмиста бажання прославляти й довіряти Йому. Він сприймає Божественну пильну увагу як засіб, який може забрати з його життя все, що руйнує його взаємини з Богом.

`Думка про те, що Бог знає про людину все (навіть її найбільші таємниці), може лякати декого. Тоді чому Євангеліє - наша єдина надія?`