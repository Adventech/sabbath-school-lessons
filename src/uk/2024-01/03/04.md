---
title:  Бог - Суддя
date:  16/01/2024
---

`Прочитайте Псал. 75. Чому зарозумілість безбожних марна?`

Як суверенний Цар, Господь також є Законодавцем (99:7) і Суддею (98:9; 97:2). Безбожні постійно загрожують справедливому порядку, який Бог установив у світі, але Господь судитиме світ і покладе край правлінню зла (75:9-11; 96:13).

У псалмі 75 кілька образів описують неминучу загибель безбожних. Образ чаші з шумливим вином (вірш 9) передає силу Божого гніву (Єрем. 25:15; Об’явл. 14:10). Зламані роги безбожних символізують кінець їхньої влади й панування, тимчасом як роги праведників піднесуться (вірш 11). Господь визначає час (див. вірш 3) для Свого суду. Цей виконавчий суд відбудеться наприкінці часу (Псал. 96:13; 1 Кор. 15:23-26).

Господь-Суддя досліджує серця людей. Прочитайте Псал. 15:2, цей вірш нагадує уривок Бут. 6:5, 8. Обидва тексти показують, що Божому суду над світом передує Його розслідування, тобто дослідження життя людей і пошук тих, кого Він може спасти. Це розслідування іноді називають «слідчим судом», на якому Господь захищає праведних і вирішує долю безбожних.

Як це відбувається?

По-перше, Бог рятує Свій народ від безбожних (Псал. 97:10; 146:9) і прикрашає покірних спасінням (149:4). По-друге, нерозкаяні безбожні будуть знищені навіки (97:3). Деякі псалми поетично описують марність людської зброї проти Божественного Судді (76:4-7). Хоч Господь і карає людей за їхню безбожність, Він також Бог, Який прощає (99:8). Звіт Господу дадуть не лише безбожні, а й Божий народ (50:4; 135:14).

Псалми передають ту саму ідею, виражену і в інших біблійних текстах, що Божий суд починається з Божого народу і поширюється на всю Землю (Втор. 32:36; 1 Петра 4:17). Псалмист звертається до Господа, щоб Він судив його, але покладається на Божу праведність, аби вона захистила його (Псал. 7:9-12; 139:23, 24).

`Псалми закликають нас радіти в очікуванні Божих судів (Псал. 67:5; 96:10-13; 98:4-9). Чому Божий суд є доброю вісткою для тих, хто омитий кров’ю Христа?`