---
title:  Коментарі Для Вчителів
date:  19/01/2024
---

### Частина I: Огляд

Основний текст: Псал. 93:1.

Мета дослідження: Псал. 8; 100; 97; 75:2–11; 105:7–10; 25:10; Гал. 3:26–29.

Вступ. Цього тижня ми розглянемо у книзі Псалмів п’ять аспектів Божого верховного панування, або суверенітету. Ми побачимо, що псалми підтверджують: (1) основа Божого верховного панування ґрунтується на творінні, Господь — Творець неба, землі та людства (Бут. 1:1, 26); (2) на підставі цієї біблійної істини різні псалмисти проголошують, що ЯГВЕ — Правитель над усім світом та народами; (3) суверенітет Господа нерозривно переплітається з Його діяльністю як Судді; (4) як Суддя, Бог заступається за Свій народ завдяки Своєму завіту з ним; (5) Він вірний правилам цієї угоди, оскільки Закон Його завіту є основою Його Царства. Як бачимо, ці п’ять тем тісно переплетені.

### Частина II: Коментар

**Бог як Творець**

У псалмі 8 прослідковуються дві основні ідеї: Бог — Творець (вірші 3–5), а люди — вінець Його творіння (вірші 6–9). Ці істини супроводжуються на початку і в кінці цього псалма тим самим рядком, відомим як «інклюзіо» (inclusio): «Господи, Владико наш! Яке величне Твоє Ім’я на всій землі!» (вірші 2, 10).

Ми не можемо забувати про важливість теми створення світу у вченні Святого Письма. Ісая використовує аргумент про Бога як Творця, щоб показати марність віри в ідолів (див. Ісаї 40:12–31). І псалмист використовує ту саму аргументацію, щоб визнати ЯГВЕ Владикою Небес і відкинути ідолопоклонство (див. Псал. 114:9–16; 95:3–5, 7; 96:5). Заснування Божого Царства — творіння. Ця основа має бути причиною нашого поклоніння Йому (100:3–5). Творіння також є основою для суботи (Вих. 20:8–11), а сьомий день — це нагадування про силу Господа. На цьому тлі ми краще розуміємо, чому в Об’явл. 14:7 написано: «...Поклоніться Тому, Хто створив небо, землю, море і джерела вод!». Проповідь цієї вістки як ніколи актуальна в наш час, коли ворог створив нову етіологічну парадигму життя: еволюцію.

**Бог як Цар**

Бог створив Усесвіт; отже, він належить Йому, Він його Цар. «Господь царює... Споконвіку утверджений Твій престол: — Ти існуєш вічно» (Псал. 93:1, 2).

Псалом 97 добре узагальнює вістку про Боже царювання:

1\. Бог царює (вірш 1). Багато псалмів звеличує Бога як Царя (див. Псал. 47; 93; 95–99).

2\. Бога оточують такі драматичні елементи, як хмари, морок, вогонь, блискавки, земля, гори та небеса (вірші 2–6). Ці метеорологічні явища та геологічна пишнота відображають велич Царя царів, Який вселяє в нас трепет і благоговіння.

3\. Ідолопоклонство засуджується на противагу поклонінню Господу (вірш 7).

4\. Діти Божі славлять Його, радіють Його праведним судам та возвеличують Його правління (вірші 8, 9).

5\. Любов до Бога надихає віруючих ненавидіти зло (вірш 10). Господь зберігає та визволяє Свій народ від руки безбожних. Цих причин достатньо, щоб радіти і дякувати Йому (вірші 11, 12).

Бог як Цар є Джерелом миру та впевненості Його дітей. «Сильний Цар, Який любить справедливість. Ти встановив правосуддя, і в Якові виявляєш право та справедливість» (Псал. 99:4). Оскільки Бог  – Цар над усією Землею, ми повинні радіти і співати «усвідомлено» (Псал. 47:8; див. також вірші 2–7).

**Бог як Суддя**

Господь — Суддя, оскільки Він Цар. У стародавньому Ізраїлі монарх займався судовими справами й виносив вирок (див. про Давида 2 Сам. 14:1–23; про Соломона 1 Цар. 3:16–28). Отже, ідея царя-судді була знайома народам того часу. Слухаючи пісні псалмистів про Господа-Суддю, люди відразу ж розуміли, про що йдеться.

У псалмі 75 говориться, що Бог — наш Суддя, і Він вершитиме «праведний суд» (вірш 3). Отже, нам не треба боятися Його діянь як Судді, якщо ми не на боці зла. «Бо Він гряде, — Він йде судити землю! Він судитиме Всесвіт справедливо, і народи — за Своєю вірністю» (Псал. 96:13).

Мета Божого суду полягає в тому, що «одного понижує» (нечестивих; див. вірші 5, 6) а «другого підносить» (вірних; див. вірші 2, 3, 8). Той самий принцип діє в слідчому суді в Дан. 7: Бог карає малий ріг (вірш 26) і виправдовує Свій народ (вірш 22).

Вірні звеличують Божий суд (див. Псал. 75:10) не тому, що радіють винищенню безбожних, а тому, що Господь вірний Своїм обітницям і визволяє невинних (див. Об’явл. 19:2). Цю ідею Божественної вірності і визволення ми знаходимо наприкінці псалма 75: «Обламані будуть всі роги нечестивих, а роги праведних піднесуться вгору» (вірш 11).

**Бог завіту**

У давнину на Близькому Сході завіт був угодою між могутнім царем та його васалом. Ця угода включала вимоги до васала, щоб він залишався під захистом свого сюзерена. Старий Завіт запозичив цей світський образ того часу і застосував його до взаємин між Небесним Царем та Його послідовниками. «У стародавньому близькосхідному договорі великий цар давав васалові дві обіцянки: перша — він нападе на васала, якщо той повстане проти нього; друга — він стане на захист будь-якого вірного васала, на якого нападуть» (Tremper Longman III and Raymond B. Dillard. An Introduction to the Old Testament. Grand Rapids, MI: Zondervan, 2006. Р. 260). Розуміння цієї концепції породжує в людині довіру, оскільки вона усвідомлює, що може покластися на Бога.

У такому контексті ЯГВЕ змальований у книзі Псалмів як Воїн. Псалом 7 — це молитва перед битвою; псалмист просить Божого втручання для добра Його народу (вірші 2, 3). Псалмист також благає Бога про захист і просить знищити Його ворогів (вірші 5–10). Господь — щит для псалмиста (вірш 11). Бог, Божественний Воїн, зображений таким, що носить меч, лук, стріли і готує «смертельну зброю» (вірші 13, 14). Він розставив пастку для Своїх ворогів (вірш 17).

**Бог Закону**

Оскільки Бог є праведним Владикою, Він «вічно пам’ятає Свій Завіт, — слова, які Він заповів» (Псал. 105:8). Основою завіту є Божий Закон. Тому невипадково одна з головних тем псалмів — Заповіді (див. Псал. 1). Справді, найдовший псалом і розділ Біблії —119-й — повністю присвячений Торі, або Закону.

Уявлення псалмистів про Божий Закон відрізняється від загальноприйнятої ідеї, яка переважає сьогодні в багатьох колах. Згідно із цією ідеєю, Божественний Закон — це набір суворих приписів, яких необхідно дотримуватися або понести покарання через порушення будь-якого з його положень. Щодо Закону Давид стверджує, що він укріплює душу, навчає мудрості простодушних; Закон звеселяє серце і дає світло очам (див. Псал. 19:8, 9). Хто з нас може сказати те саме про кодекси та закони наших країн? У взаєминах завіту Заповіді є керівними принципами, які просвітляють наше розуміння і надають нам можливість насолоджуватися глибокими взаєминами з Творцем, Царем і Суддею.

У Торі переважає ідея навчання, а не приписів. Ось чому книга Псалмів зображує устави Божі як безцінні скарби, «бажаніші більше ніж золото, — навіть безліч щирого золота, — солодші за мед, і то мед стільниковий» (Псал. 19:11). Перебувати в завіті з Господом означає насолоджуватися близькими стосунками з Ним.

### Частина III: Практичне Застосування

Як захопливо усвідомлювати винятковий взаємозв’язок між п’ятьма богословськими темами, які ми вивчали протягом цього тижня. Цей тематичний ланцюг починається із заяви про те, що Бог — Творець, і спирається на нього. Заперечувати цю базову істину означає відкидати Боже право бути Правителем Усесвіту і Верховним Суддею для кожної людини. Якби Бог не був Суддею для всіх, тоді кожен міг би чинити так, як вважає за потрібне. Не було б жодного вічного закону, якого треба дотримуватися. Не було б абсолюту. Сумно визнавати, що нам щодня нав’язують цю філософію. Навіть деякі християни стають жертвами її згубної софістики. Тому цей урок дуже важливий для наших сімей, молоді та членів Церкви.

Визнаючи Господа нашим Творцем, ми приймаємо Його керівництво в нашому житті та Його права спрямовувати та викривати нас. Зрештою, Він — наш Суддя. Творець бажає перебувати з нами у сповнених любові взаєминах завіту. Біблія запевняє нас: слухатися Господа і ходити з Ним — це приємний та радісний досвід.

Одна деталь, якої ми трохи торкнулися в пройденому уроці, але не дослідили глибоко, — це виховання у собі хвали та радості. Попросіть охочого прочитати вголос наведені нижче вірші. Запропонуйте членам класу прочитати цей псалом хором. Спонукайте своїх учнів прагнути до такого самого духовного життя, про яке пише псалмист:

> <p></p>
> «Ходімо й весело заспіваймо ГОСПОДЕВІ, —
> <p></p>
> будемо вигукувати Скелі нашого спасіння!
> <p></p>
> З’явимось перед Ним з подякою,
> <p></p>
> співаючи Йому пісні.
> <p></p>
> Адже ГОСПОДЬ — величний Бог,
> <p></p>
> Він великий Цар над усіма богами» (Псал. 95:1–3).

Нам слід наповнювати свої молитви до нашого Царя і Судді хвалою більше, ніж проханнями та скаргами. До того ж нам буде легше переносити щоденну нелегку працю, а наше духовне життя стане щасливішим, якщо ми перебуватимемо у взаєминах завіту з Богом Небес.

` `