---
title:  Свідчення Господа гідне довіри
date:  18/01/2024
---

`Прочитайте тексти Псал. 19:8; 93:5; 119:165; 1:2, 6; 18:31; 25:10. Яка спільна думка проходить через ці тексти?`

Панування Господа у світі як суверенного Творця, Царя та Судді підтверджує достовірність Його одкровень. Одкровення (євр. едут, «указ», «закон») стосуються законів і постанов, за допомогою яких Господь керує релігійним і суспільним життям Свого народу (Вих. 32:15). Вони «гідні довіри» (Псал. 93:5), відображають стабільність і постійність Божого престолу та світу, який Господь створив і підтримує (93:1, 2). Єврейське слово, перекладене як «гідні довіри» (від цього слова походить слово «амінь»), виражає ідею надійності, вірності й незмінності (2 Сам. 7:16; 1 Хронік 17:23). Божі закони незмінні й непорушні.

Господь відповідає за недоторканність Своїх обітниць і Заповідей. Божа вірність, з одного боку, вселяє надію, гарантуючи незмінний характер Його правління, а з іншого - вимагає від народу довіри й послуху Йому.

Водночас відсутність справедливості у світі поетично описано як хитання землі (Псал. 18:8; Ісаї 24:18-21). Божий Закон наставляє людей на шлях праведного життя, здатного витримати Божий суд. Отже, праведні не захитаються, оскільки вони міцно вкорінені в Божому Законі, який забезпечує стабільність і безпеку; їхні серця міцні (євр. кун також означає «бути непорушним», «бути впевненим») у Господі (112:1, 6, 7). Ніщо не змусить спіткнутися тих, хто дотримується Божого Закону (119:165), що вказує на захист і керівництво Бога у їхньому житті (Псал. 1:2, 3, 6).

Боже Слово зображене як світильник для ноги псалмиста, воно захищає його від пасток безбожних (119:105, 110). Великий мир, яким насолоджуються ті, хто любить Божий Закон (вірш 165), безумовно, не є наслідком цілковитої відсутності випробувань (вірш 161). Він наповнює серце завдяки перебуванню в присутності Бога й повноцінним взаєминам з Ним.

`Як дотримання Божих законів, правил та одкровень допомогло вам у вашому житті? З іншого боку, що сталося, коли ви порушили їх?`