---
title:  Для подальшого дослідження
date:  19/01/2024
---

Прочитайте Псал. 86:5, 15; розділ «Любов Божа до людей» (с. 9-15) у книзі Е. Уайт «Дорога до Христа». Як істина про те, що Бог є любов, допомагає нам краще зрозуміти різні описи Бога і Його діянь у псалмах?

Урок цього тижня зосереджений на певних ключових описах Бога та Його діянь, які роблять світ стабільним і безпечним. Псалмисти кличуть до Бога - Творця, Царя, Судді, Спасителя й Законодавця. Особливі ролі Бога у світі також відображені в інших Його іменах і титулах, таких як Пастир (23:1; 80:2), Скеля спасіння (95:1), Отець (68:6; 89:27). У цьому світі ми можемо перебувати в безпеці навіть серед потрясінь великої боротьби, тому що Господь суверенний і вірний у всіх Своїх словах і ділах. Хоч ці богословські теми не можна назвати вичерпними, вони представляють різні способи, за допомогою яких Бог відкриває Себе в псалмах.

Досліджуючи псалми, нам важливо не забувати читати їх у світлі Божого характеру любові та благодаті, у світлі Його Плану спасіння та відновлення світу. «Що глибше ми вивчаємо Божественний характер у світлі хреста, то краще розуміємо, як милість, любов і прощення поєднуються зі справедливістю та правосуддям; то виразнішими стають незліченні свідчення Божої любові та Його ніжного співчуття, що є більшим, ніж жалість матері до своєї неслухняної, примхливої дитини» (Е. Уайт. Дорога до Христа. С.15). У псалмах ми бачимо: навіть коли діти Господа стикаються з Божим судом через їхню непокору, вони продовжують кликати до Нього, бо знають, що Божий гнів тимчасовий, а Його милість вічна (103:8).

**Запитання для обговорення**

`1. Чому усвідомлення реальності й масштабів великої боротьби має вирішальне значення для того, щоб допомогти нам зрозуміти таку істину: незважаючи на верховне правління Бога, у нашому світі багато потрясінь і страждань? Чому нам потрібно розуміти основну тему великої боротьби?`

`2. Як віра в Бога-Творця повинна формувати наше розуміння самих себе й наших стосунків з рештою творіння? Що відбувається, коли люди відступають від цієї істини (Псал. 106:35-42)?`

`3. Що було поганого в ідолах народів у біблійні часи (Псал. 114:12-16)? А що можна сказати про сучасних ідолів? Чому вони так само небезпечні для нашого ходіння з Богом?`

`4. Як повинні жити християни, знаючи, що Божий суд починається з Його народу? Як і навіщо Господь судить Свій народ?`