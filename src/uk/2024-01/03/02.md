---
title:  Господь створив нас
date:  14/01/2024
---

`Прочитайте Псал. 8 і 100. Як у них зображено Бога і людей? Що ці псалми повідомляють про Божий характер?`

У псалмах творіння відіграє вирішальну роль для підтримання верховної влади Господа. Небеса, «твориво Його рук», проголошують Його славу й силу (Псал. 19:1-5; 97:6). Ім’я Бога величне на всій землі (8:2, 10). Господь створив усе; Він не має ні початку (93:2), ні кінця (102:26-28). Він вічний і вище язичницьких богів, які лише «витвори людських рук» (115:4) і не більше. В ідолів «руки не можуть доторкнутися» (115:7); щодо Господа, то «у Його владі земні глибини... і суходіл - витвір Його рук» (95:4, 5).

Декілька псалмів змальовують Божу владу над силами природи, які інші народи вважали божественними (наприклад, Псал. 29, 93, 104). Ці псалми підтверджують істину про те, що Господь царює над усім творінням, володіючи верховною владою та гідністю. У Псал. 100:3 йдеться про одну ледь помітну форму ідолопоклонства - самовпевненість. Цей текст підкреслює, що нас створив Бог, «а не ми самі» (згідно з давніми рукописами Старого Завіту).

Творіння також свідчить про любов Бога. Усе, що існує, зобов’язане своїм життям Богові, Який також підтримує його (95:7; 146:4-9). Зверніть увагу, що Господь не тільки дарував людям життя, а й зробив так, що давній Ізраїль - «Його народ і вівці Його пасовиська» (100:3). Поняття «Його народ» і «вівці Його пасовиська» відкривають прагнення Бога до близьких взаємин зі Своїм народом.

Лише Творець має силу благословляти і розмножувати Свій народ, тому Він Єдиний гідний їхнього поклоніння й довіри. Численні псалми закликають усе, що дихає, усю землю, море і все, що в ньому, радісно славити Господа.

Божу славу видно у творінні, навіть у грішному земному творінні, і псалми підкреслюють: тільки Бог гідний поклоніння.

`«То хто така людина, що пам’ятаєш про неї, або людський син, що провідуєш його?» (Псал. 8:5). Як ви сприймаєте істину про те, що Бог - ваш Творець? Якщо Бог дає імена зіркам (Псал. 147:4), то наскільки більше, на вашу думку, Він піклується про вас?`