---
title:  Господь - наш Цар
date:  15/01/2024
---

Наш Господь не тільки Творець, а й Володар і Правитель. Твердження «Господь царює» урочисто проголошено в текстах Псал. 93:1; 96:10; 97:1; 99:1, але його відлуння чути у всій книзі Псалмів.

Господь зодягнений у славу, велич і могутність (93:1; 104:1). Він оточений хмарами й мороком (97:2), але також зодягає «світло, як шати» (104:2). Ці метафори звеличують могутність і славу Царя й ретельно підібрані, щоб виразити неперевершену велич Бога, яка перебуває за межами людського розуміння.

`Прочитайте Псал. 97. Що характеризує царювання Господа? (Вірші 2, 10). Яка сфера Його владарювання? (Вірші 1, 5, 9).`

Правління Господа проявляється у Його ділах творіння (96:5), спасіння (98:2) і суду (96:10). Господь встановлює Свою царську владу над усім світом (47:7-10). Боже Царство вічне, воно не має собі рівних за могутністю й величчю (45:7; 93:1, 2; 103:19). Панування Господа ґрунтується на милосерді, правосудді, праведності, дарує порядок і стабільність створеному світу (98:3; 99:4). Боже правління об’єднує небесних і земних поклонників у прославленні Господа (103:20-22; 148). Багато псалмів передвіщає, що все людство визнає верховне правління Бога (96:10; 97:1; 99:1; 145:11-13).

Однак не всі люди, і навіть земні правителі, визнають це зараз. Нечестиві постійно нехтують царюванням Господа; вони відкидають Його, глузують з Нього та пригноблюють Його народ (14:1; 74:3-22). Хоч псалмиста дивує процвітання деяких безбожних людей і непокоїть Боже довготерпіння, він покладається на суверенне правління Господа і продовжує зростати в довірі Божим праведним судам (68:22; 73:17-20). З вірою Божий народ радіє з проголошення Божого Царства через викупне служіння Христа і чекає остаточного встановлення Царства під час Другого приходу (Матв. 12:26-28; 1 Кор. 15:20-28).

`«Ви, що любите Господа, ненавидьте зло!» (Псал. 97:10). Чому наша любов до Бога спонукає нас ненавидіти зло? Як пов’язані ці дві ідеї?`