---
title:  Вічно пам’ятає Свій завіт
date:  17/01/2024
---

`Тема Божого суду спонукає замислитися: як Божий народ може мати мир з Господом і впевненість у спасінні під час суду? Псал. 94:14; 105:7-10; Дан. 7:22.`

Божий народ перебуває в безпеці, оскільки Господь помістив Свою оселю на Сіоні (76:2, 3) та уклав Свій вічний завіт з ним як зі Своїм дорогоцінним спадком (94:14; 105:8-10). Бог не просто обіцяє не відкидати Свій народ завіту, Він активно працює, щоб зберегти їх у безпеці в Ньому. Він прощає їхні гріхи (103:3), навчає, благословляє та зміцнює Свій народ (25:8-11; 29:11; 105:24). Божі суди мають спрямувати народ до праведності й показати турботу Господа про них (94:8-15).

Псалом 105 зображує вірність Господа Своєму завіту в історії Ізраїлю. Бог перебував з народом у всіх подіях - і в добрих, і в поганих. За Своїм провидінням Бог привів Йосипа до Єгипту і завдяки йому врятував під час сильного голоду Свій народ, а також навколишні народи (вірші 16-24). Господь вибрав Мойсея, щоб він вивів Його народ з єгипетського рабства, і той зробив це з ознаками й чудесами заради їхнього добра (вірші 25-38).

Господь дарував Своєму народові Обітовану землю (вірші 11, 44) і постійний захист (вірші 12-15). Він розмножив їх (вірш 24), звільнив від жорстоких господарів (вірші 37, 38) і подбав про їхні щоденні потреби (вірші 39-41). Безперечно, Бог повністю контролює усе, що пов’язане з Його народом. Псалмисти бажали, щоб Божий народ ніколи не забував цієї істини.

Господь пам’ятає Свій завіт, і це завжди спонукає Його до дії заради Своїх дітей (Бут. 8:1; 1 Сам. 1:19; Псал. 98:3; 105:42-44). І коли народ закликають пам’ятати Божі чудеса й суди, це означає, що він має жити для Господньої слави.

Основне покликання Ізраїлю в завіті - залишатися вірним йому, дотримуючись Божих законів (78:5-7; 105:45). Божий народ також покликаний свідчити про Нього іншим народам, оскільки Господь бажає, щоб усі народи приєдналися до Його народу Ізраїлю (105:1, 2). Отже, світ надійно захищений завітом усемогутнього й милосердного Бога (89:29-35).

`Чому завдяки Ісусові всі обітниці, дані давньому Ізраїлю, тепер можна застосувати і до нас? Гал. 3:26-29.`