---
title:  Щоб не спокушати праведних
date:  01/02/2024
---

`Прочитайте Псал. 37:1, 8; 49:6-8; 94:3-7; 125:3. Яку боротьбу веде псалмист?`

У цих текстах автор оплакує нинішнє процвітання безбожних і ті виклики, які цей факт ставить перед праведними. Нечестиві не лише процвітають, а й іноді відкрито зневажають Бога і пригноблюють інших. Дивує те, що, тимчасом як «жезл нечестивих» (125:3) панує у світі, «скіпетр справедливості» (45:7), здається, зазнає невдачі. Чому б тоді не здатися і не прийняти зло, як це роблять інші?

`Прочитайте Псал. 73:1-20, 27. Що допомагає псалмистові пережити цю кризу? Який кінець тих, хто покладається на марне? (Див. також 1 Петра 1:17.)`

Поки увага автора в псалмі 73 залишалася зосередженою на нинішньому беззаконні, він не міг бачити загальної картини з Божої точки зору. Проблема, яку процвітання зла створювало для його віри, була непереборною; він також вважав, що його аргумент про марність віри ґрунтується на реальності.

Однак псалом 73 показує, що «все це іронія над тими, хто ігнорує перший вірш псалма, який є його коротким викладом: “Бог, насправді, добрий до Ізраїлю, - до тих, у кого чисте серце!”» (Johannes Bugenhagen, Reformation Commentary on Scripture. Downers Grove, IL: InterVarsity Press, 2018. Р. 11).

Псалмист іде до святилища, місця Божого верховного правління, і там Святий Дух нагадує йому, що «сьогодні» - це лише одна частина мозаїки, а йому слід подумати про «кінець», коли нечестиві постануть перед Божим судом. Факт, що псалмист зрозумів цю істину у святилищі і визнав свою колишню нерозсудливість, свідчить: реальність можна осягнути лише за допомогою духовного бачення, а не людської логіки.

`Коли стільки зла сьогодні залишається безкарним, як обітниця про Божий суд над світом і всім його злом приносить вам утіху?`