---
title:  На порозі смерті
date:  29/01/2024
---

`Прочитайте Псал. 41:2-5; 88:4-13; 102:4-6, 12, 24, 25. Які переживання відображено в цих текстах? Як вони стосуються саме вас?`

Ці молитви про порятунок від хвороби та смерті показують, що Божі діти в нашому світі не позбавлені страждань. Псалми свідчать про тяжкі страждання псалмиста. Він безсилий, в’яне, як трава, не в змозі їсти, кинутий між мертвими, лежить, як убитий, у труні, огидний для своїх друзів, страждає у зневірі. Його кістки прилипли до шкіри.

Багато псалмів припускає, що Господь допустив біду через непослух Ізраїлю. Псалмист визнає, що гріх може призвести до хвороби, тому згадує про прощення, яке передує зціленню (Псал. 41:4, 5). Однак деякі псалми, такі як 88-й і 102-й, визнають, що незаслужені страждання Божого народу є фактом життя, хоч як важко це зрозуміти.

У псалмі 88 автор скаржиться, що Бог привів його на поріг смерті (Псал. 88:7-9). Проте зауважте: навіть коли вимовляються найсміливіші скарги, скорбота явно стає актом віри, бо, якщо Господь у Своїй верховній владі допустив лихо, Він може відновити добробут Своєї дитини.

Напередодні смерті псалмист згадує чудеса, милосердя, вірність і праведність Бога (вірші 11-13). Хоч він вважає, що Господь допустив страждання, але тримається за Нього. Хоч він страждає, але не заперечує Божої любові та знає, що його спасіння - у Богові. Ці заклики свідчать про те, що псалмистові відомі не лише страждання, а й Божа благодать і що вони не обов’язково виключають одне одного.

Отже, і допущення страждань, і Боже спасіння є проявом Його абсолютної верховної влади. Розуміння того, що Бог усе контролює, вселяє надію. Коли ми читаємо псалом 88 у світлі страждань Христа, нас захоплює глибина Його любові, з якою Він був готовий пройти через двері смерті заради людства.

`Подумайте про Ісуса та Його страждання на хресті. Як реальність того, що Бог у Христі страждав більше, ніж будь-хто з нас, має допомогти нам зберегти віру навіть у часи страждань і випробувань?`