---
title:  Коментарі Для Вчителів
date:  02/02/2024
---

### Частина I: Огляд

Основний текст: Псал. 137:4.

Страждання і зло є невід’ємною частиною нашого життя, і через цю реальність у багатьох людей виникають складні запитання про Божий характер. Чому Бог допустив існування гріха? Чому Він допускає, щоб страждали невинні? Чому дозволяє гріху та стражданням тривати? Чому безбожні процвітають? Невже викладені в Біблії Божі обітниці не є дієвими? Невже Писання — лише прекрасний літературний шедевр, що надихає, але не богонатхненний? Або, що ще гірше: невже Біблія та її обітниці — це ілюзії благочестивих розумів, без будь-якої реальної підстави, оскільки, зрештою, як стверджують світські уми, Бога не існує?

На жаль, сьогодні такі запитання надто поширені. Сумнів у Божих діяннях сіє насіння недовіри та скептицизму в серцях багатьох людей, особливо серед молоді. Часто такі запитання невіри в умах віруючих призводять до того, що «охолоне любов багатьох» (Матв. 24:12).

Псалми — це більше ніж пісні прославлення Бога. Їхня мета — впливати на наше розуміння таких складних питань, як існування гріха та страждань. Аналізуючи книгу Псалмів з погляду цієї складної теми, ми знову дивуємося відвертості псалмистів у їхніх молитвах. Їхня прямота нагадує нам, що ми також можемо ставити Господу запитання і висловлювати Йому свої сумніви. Бог з радістю вислухає наші побоювання, якщо ми запитаємо Його з вірою та покорою. Він відповість на наші запитання та тривоги, даючи світло під час боротьби із сумнівами та страхом.

### Частина II: Коментар

**Чому Бог допустив існування гріха та страждань?**

Навіть якщо книга Псалмів прямо не торкається цього конкретного запитання, псалми 74 і 79, у яких ідеться про руйнування Єрусалима, ґрунтуються саме на таких міркуваннях. Можемо побачити схожі риси між цими двома псалмами щодо теми гріха та страждань:

1\. Кожен псалом розповідає про руйнування улюбленого міста (див. Псал. 74:3–9; 79:1–4), що є причиною скорботи та смутку псалмиста.

2\. В обох псалмах Асаф бажає, щоб Господь припинив руйнування (див. Псал. 74:10, 11; 79:5–7). Тому він запитує Господа: «Доки?»

3\. Причиною нещасть Єрусалима є гріх народу (див. Псал. 79:8–10), вона згадується лише у псалмі 79 — народ Божий упав у гріх.

4\. В обох піснях Асаф не втрачає віри у свого Небесного Царя (див. Псал. 74:12—18) і впевненості у Його могутності (див. Псал. 79:11).

Як і Асаф, ми можемо запитати в Бога, чому стикаємося з гріхом, стражданнями і смертю. Це універсальні запитання, які допитливі уми ставили ще на світанку людської історії. Відповідь завжди та сама — гріх. Гріх — чужорідний непроханий гість у Божому творінні. Починаючи з падіння сатани на Небі і до нашого сьогоднішнього грішного стану, беззаконня породило всі страждання та смерть в історії. Ми могли б заперечити, і цілком виправдано, що Господь дав Своїм творінням свободу волі, і з огляду на це філософувати про наслідки гріха та страждань. Проте біблійні автори утримуються від цього. Тож довірмося, як Асаф, силі і мудрості нашого Творця, щоб Він розв’язав це питання по-своєму і свого часу.

**Чому Бог допустив, щоб страждали невинні?**

Цей урок нагадує нам, що гріх може спричинити хворобу (див. Псал. 41:4, 5). Керуючись цією концепцією, спробуймо відповісти на запитання: «Чому Бог допустив, щоб страждали невинні?», роздумуючи над чотирма псалмами: 6; 41; 88 та 102.

По-перше, зазначимо, що ці чотири пісні описують страждання, яких зазнають псалмисти через хворобу (див. Псал. 6:3, 7, 8; 41:4; 88:4–10; 102:4–8, 10–12). По-друге, псалмисти благають Господа про зцілення (див. Псал. 6:3, 5; 41:5; 88:2, 3, 14, 15; 102:2, 3). Своє зцілення вони розглядають як виправдання від Бога у присутності їхніх ворогів (див. 6:9–11; 41:6–13; 102:16–20). Нарешті, вони наводять аргументи: якби вони померли, то втратили б можливість прославляти Боже Ім’я (див. Псал. 6:6; 88:11–13).

На цьому етапі нашого аналізу ми повинні зазначити, що єврейському мисленню не притаманно було ставити філософські запитання про біль та страждання людей. Навпаки, у центрі уваги були Бог і Його слава. Псалмисти визнають, що Господь допускає їхні скорботи (див. Псал. 6:2). Вони також усвідомлюють, що тільки Він Сам може зцілити. Вилікувавшись від своїх недуг, вони бажають свідчити про Боже зцілення.

А яким було наше ставлення до Бога в часи страждання від недуг? Зазвичай ми скаржимося: «Чому я, Господи?» Чи не краще було б у цей скрутний час покладатися на Бога і дочекатися Його захисту, щоб потім ми могли свідчити про Його славу?

**Чому Бог не припиняє наших нинішніх страждань?**

У розпал наших страждань ми часто запитуємо: «Де Бог?» Це запитання часто виринає з глибин найсильнішого страху та розпачу. У такі моменти ми, як люди, не схильні філософськи ставитися до наших страждань та болю, а просто хочемо відповіді та полегшення. У своєму розпачі ми часто, як і псалмисти, звертаємося по допомогу до Господа.

Зауважте, навіть якщо здається, що Творець відсутній, псалмист благає: «Господи, вислухай мою молитву і почуй моє благання! Відгукнися на мої сльози!» (Псал. 39:13). Автор псалма знає, що Господь тут, навіть якщо він не бачить ознак Божественної присутності. Яка віра! Псалмист не каже: «Я йду! Я відмовляюся від своєї віри, бо Бог не відповідає мені. Отже, Його, мабуть, не існує». Натомість псалмист довіряє Господу і чекає, що Він захистить у потрібний момент. «Будь спокійним у Господі і надійся на Нього» (Псал. 37:7). Якщо Бог мовчить, отже, і для нас настав час зберігати мовчання й чекати. Запитання не в тому, «де Бог?». Він тут і дбає про нас. Запитання: чи будемо ми також тут, з вірою чекаючи Його захисту?

**Невже Божі обітниці у Святому Письмі скасовані?**

Псалом 77 чудово виражає сумнів і зневіру, які часто пригнічують нас у часи лиха: «Невже Господь відкидає нас навіки й більше не змилується? Невже назавжди припинилося Його милосердя, скасована обітниця на всі покоління? Невже Бог забув про милість і в Своєму гніві стримує Своє милосердя?» (вірші 8–10).

Відповідь самого автора проста, але важлива: пам’ятайте в теперішньому ті чудеса, які Бог здійснив для вас у минулому (вірші 12–21). «Я пригадую Господні діяння» (вірш 12). Після цього псалмист описує найпоказовіший момент Божого втручання в історію Ізраїлю: Вихід із Єгипту. Автор псалма згадує чудеса, які здійснив ЯГВЕ, коли визволив Свій народ з єгипетського рабства (вірші 15, 16), зокрема особливу увагу приділив переходу через Червоне море (вірші 17–20). «Твоя дорога проходила крізь море» (вірш 20). Псалмист також згадує, як Бог керував служінням Мойсея та Аарона (вірш 21).

Як точно наставляє Дух пророцтва: «Нам немає чого боятися за майбутнє, якщо тільки ми не забудемо того шляху, яким вів нас Господь, і Його настанов у нашій минулій історії» (Е. Уайт. Свідчення для Церкви. Т. 9. С. 10 ).

Коли ми хворіємо чи стикаємося з негараздами, нам необхідно зміцнювати віру такою вправою: виділити в щоденнику найбільш дорогоцінні благословення, які Господь дарував нам у нашому житті, від найпростіших до найдивовижніших. До речі, хіба не це саме зробив псалмист?

**Чому безбожні процвітають?**

Давид представляє цю тему, викладаючи її в такій пораді: «Не заздри тим, що чинять беззаконня» (Псал. 37:1). Він узагальнює обґрунтування своєї поради — лиходії загинуть (вірш 2), — перш ніж перейти до свого основного занепокоєння: до віруючого. Давид підбадьорює його кількома принципами для благочестивого життя (вірші 3–9). Ці моральні вимоги є основою підтримки душевного та фізичного здоров’я людини в несправедливому світі. Давид розміщує обітниці серед своїх вимог так:

1\. Надійся на Господа

2\. І чини добро;

Обітниця: Живи на землі та зберігай вірність (вірш 3).

3\. Веселися в Господі,

Обітниця: Він задовольнить бажання твого серця (вірш 4).

4\. Доручи Господу свою дорогу,

5\. Покладайся на Нього,

Обітниця: Він буде діяти. Він виявить твою праведність, наче світло, і твою справедливість, наче полудень (вірші 5, 6).

6\. Будь спокійним у Господі

7\. І надійся на Нього.

8\. Нехай тебе не дратує те, що комусь щастить на його дорозі, — навіть людині, яка має злі наміри (вірш 7).

9\. Перестань гніватися

10\. І залиш лють;

11\. Не гарячкуй, бо це лише провадить до зла (вірш 8).

Обітниця: Адже всі, що чинять злочин, будуть знищені, а ті, що надіються на Господа, успадкують землю (вірш 9).

Цей псалом — шедевр літературної форми та змісту. Якби ми всіма силами прагнули практикувати вказівки, що містяться в ньому, то уникли б безлічі розчарувань і горя. Як додатковий бонус псалом містить підбадьорливі обітниці, які спонукають нас втілювати його в життя.

Далі псалмист розглядає ті самі концепції: (а) процвітання безбожних (вірші 12, 14); (б) повеління довіряти ЯГВЕ (вірші 27, 34, 37); (в) поведінку праведних (вірші 21, 26, 30, 31); (г) знищення нечестивих (вірші 10, 13, 15, 20, 22, 35, 36, 38); (д) обітниці для вірних (вірші 11, 16–19, 22–5, 28, 29, 32, 33, 39, 40). Концепції, виражені в цьому псалмі, роблять його гідним нашого найглибшого дослідження.

### Частина III: Практичне Застосування

Псалмист закликає нас покладатися на Бога в часи страждань і випробувань. Переважно ми не можемо отримати чітких відповідей на наші найскладніші запитання із цього приводу. Іноді ми можемо не відчувати присутності нашого Небесного Захисника. Або нам здається, що Божі обітниці не здійснюються. Однак ми повинні пам’ятати поради псалмистів, як діяти за таких обставин: покладатися на Бога, незважаючи на ситуацію; пам’ятати про Його чудеса в нашому житті; глибше досліджувати Боже Слово; схопитися за Божі обітниці; міцно триматися за Господа! «Спасіння ж праведних від Господа, — Він їхній захист у скрутний час. Господь їм допомагає і рятує їх; Він врятує їх від нечестивих і спасе, бо вони на Нього покладаються» (Псал. 37:39, 40).

` `