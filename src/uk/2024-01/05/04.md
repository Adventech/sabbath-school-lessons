---
title:  Де Бог?
date:  30/01/2024
---

`Прочитайте Псал. 42:2-4; 63:2; 69:2-4; 102:2-8. Що завдає псалмистові сильного болю?`

Псалмиста непокоять не тільки особисті страждання та страждання інших, а й (якщо не більше) уявна відсутність уваги Господа до негараздів Своїх слуг. Божа відсутність відчувається, як сильна спрага в пустельній землі (42:2-4; 63:2) і смертельна скорбота (102:3-5). Псалмист почувається відірваним від Господа і порівнює себе із самотніми птахами. «Я уподібнився до пелікана в пустелі, - я став, як та сова серед руїн. Я не сплю й стогну, наче самотній птах на даху» (102:7, 8).

Згадка про пустелю підкреслює відчуття ізоляції від Бога. «Самотній птах на даху» перебуває поза своїм гніздом, своїм притулком. Псалмист кличе до Бога з глибини, ніби тоне в бурхливих водах чи грузне в «глибокому болоті» (69:2-4; 130:1). Ці образи малюють гнітючу ситуацію, з якої немає виходу, крім Божественного втручання.

`Прочитайте Псал. 10:12; 22:2; 27:9; 39:13. Як псалмист реагує на уявну відсутність Бога?`

Псалмисти вирішують не мовчати перед лицем Божого мовчання. Вони непохитно вірять у молитву, адже вона звернена до живого милосердного Бога. Господь усе ще поруч, навіть коли здається, що Його немає. Він Той самий Бог, Який чув їх у минулому, тому вони впевнені, що Він чує їх і зараз.

Випадки Божого мовчання спонукають псалмистів досліджувати себе і шукати Господа, але з каяттям і покірними проханнями. Вони знають, що Бог не буде мовчати вічно. Псалми показують, що спілкування з Господом має тривати незалежно від життєвих обставин.

`Які уроки ми можемо засвоїти з реакції псалмиста на уявну відсутність Бога? Як ви реагуєте на моменти, коли здається, що Господь мовчить? Що підтримує вашу віру?`