---
title:  Для подальшого дослідження
date:  02/02/2024
---

Прочитайте Псал. 56; у книзі Е. Уайт «Дорога до Христа» розділ «Радість у Господі» (с. 115-126).

Як і псалмисти, Божий народ часто запитує, як співати Господні пісні «на чужій землі». Наша віра у верховне правління Господа випробовується, і ми, можливо, замислюємося над тим, чи Бог тримає все під контролем і чи справді Він настільки могутній і добрий, як говорить Писання.

Біблійна віра не тільки дарує впевненість і силу, а й іноді пов’язана з невпевненістю та невизначеністю. Часом невпевненість і невизначеність, особливо перед лицем зла й уявної відсутності Бога, можуть бути майже нестерпними. Проте невпевненість ніколи не повинна стосуватися Бога, Його любові, праведного характеру й надійності. Псалмисти можуть не бути впевненими щодо майбутнього, але вони часто апелюють до Божої незмінної любові й вірності (36:6-11; 89:3, 9).

Ми також повинні наслідувати цей приклад. «Покличте на допомогу всі свої сили, щоб дивитися вгору, а не вниз на свої труднощі, тоді ви ніколи не ослабнете на шляху. Незабаром ви побачите на хмарі Ісуса, Який простягає вам руку допомоги. І все, що від вас вимагається, це дати Йому руку з простою вірою і дозволити Йому вести вас. Якщо ви довірятимете Йому, то через віру в Христа у вас з’явиться надія» (Е. Уайт. Свідчення для Церкви. Т. 5. С. 578, 579).

Часи, коли Бог «приховує своє обличчя», не послаблюють дієвості молитви. Навпаки, ці випадки змушують псалмистів досліджувати себе, згадувати минулі спасенні Божі діяння і шукати Його з покаянням і покірними проханнями (77:11-13; 89:47-53). «Віра зміцнюється, коли людина бореться із сумнівами й долає опір. Досвід, отриманий під час цих випробувань, цінніший за найдорожчі коштовності» (Е. Уайт. Свідчення для Церкви. Т. 3. С. 555).

**Запитання для обговорення**

`1. Яку напругу відчували псалмисти перед обличчям зла? Чи відчували ви таку саму напругу і як впоралися з нею? Як ви підтримуєте свою віру в такі часи?`

`2. Де нам шукати відповіді, коли наша віра в Бога перевіряється випробуваннями чи людьми, чиї страждання змушують їх сумніватися в доброті й силі Господа?`

`3. Як ви відповідаєте на поширене запитання про зло у світі, який створив і підтримує Всемогутній Бог любові? Як лейтмотив великої боротьби допомагає хоча б частково відповісти на це складне запитання?`