---
title:  Дні недолі
date:  28/01/2024
---

`Прочитайте Псал. 74:18-22; 79:5-13. Який предмет обговорення в цих уривках?`

Псалмист прагне зрозуміти велику боротьбу між Богом і силами зла; він вказує на незбагненне довготерпіння, нескінченну мудрість і силу Господа.

Проблема зла в псалмах є насамперед богословською, вона неминуче стосується питань щодо Бога. Тому зруйнування Єрусалима і храму розглядається як ганьба, оскільки це дало язичникам можливість зневажати Господа. Божий спадок (ізраїльський народ) - це ознака Його Божественного обрання й завіту (Втор. 4:32-38; 32:8, 9), який ніколи не припиниться. Концепція Божого спадку також включає аспект останнього часу, адже одного разу всі народи стануть спадком Господа і служитимуть Йому. Ідея про те, що народи вторглися в Божий спадок, загрожує цим Божественним обітницям.

Без сумніву, псалмист визнає, що гріхи народу зіпсували взаємини завіту народу з Господом і накликали на людей усі наслідки (Псал. 79:8, 9). Виживання народу залежить виключно від Божого милостивого втручання й відновлення завіту через викуплення від гріха. Господь - це Бог, «Спаситель наш», що свідчить про Божу вірність Його обітницям завіту (вірш 9).

Однак важливішим, ніж відновлення добробуту Ізраїлю, є захист і виправдання Божого характеру у світі (вірш 9). Якщо злі діла народів залишаться безкарними, тоді здасться, що Бог втратив Свою силу (Псал. 74:18-23; 83:17-19; 106:47). Тільки коли Господь спасе Свій народ, Його Ім’я буде виправдане та звеличене.

Цей принцип існував у давнину, існує і сьогодні. Наші гріхи, вади, відступництво можуть покрити ганьбою не лише нас самих, а, що ще гірше, Бога, Ім’я Якого ми сповідуємо. Наші неправильні вчинки також можуть мати згубні духовні наслідки для нашого свідчення та місії. Скільки людей відвернулося від нашої віри через вчинки тих, хто сповідує Ім’я Христове?

`«Бездоганний характер Божих дітей прославляє Бога і Христа» (Е. Уайт. Бажання віків. С. 671). Як ви розумієте цю важливу істину і яке значення вона має у вашому християнському житті?`