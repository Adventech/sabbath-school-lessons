---
title:  «Чи скінчилося слово Його в рід і рід?»
date:  31/01/2024
---

`Прочитайте Псал. 77. Через які переживання проходить автор?`

Псалом 77 починається з благання до Бога про допомогу - благання, наповненого скорботою і болючим спогадом про минуле (вірші 1-7). Усе єство псалмиста зі смутком звернене до Бога. Він відмовляється втішатися якоюсь допомогою, окрім тієї, що виходить від Господа.

Проте спогад про Бога, здається, посилює його муки. «Згадую про Бога, починаю зітхати» (вірш 4). Єврейське слово хама, «стогнати», часто зображує шум бурхливих вод (46:4). Так само все єство псалмиста перебуває у стані сильного потрясіння.

Чому спогади про Бога можуть викликати такі сильні переживання? Чимало тривожних запитань відкриває причину його страждання: «Невже Господь відкидає нас? Чи може Бог забути Свій заповіт?» (вірші 8-10).

Разючий контраст між спасенними діяннями Господа в минулому і Його відсутністю в теперішньому змушує псалмиста почуватися покинутим. Якщо Господь змінився, то псалмист не має надії, але цей висновок він щосили намагається відкинути.

Псалмист не може спати, бо Господь не дає йому заснути (вірш 5). Цей факт спонукає нас згадати інших біблійних персонажів, чиє безсоння Бог використовував для досягнення Своїх цілей (Бут. 41:1-8; Естер 6:1; Дан. 2:1-3). Довга безсонна ніч змушує псалмиста розмірковувати про минулі Господні діяння задля спасіння, але з новою рішучістю (вірші 6, 11).

Запевнення, яке псалмист отримує від Бога, складається не з пояснень його особистої ситуації, а з підтвердження Божої вірності й надійності (як у випадку з Йовом). Його закликають чекати Господа з вірою, знаючи, що Він Той самий Бог, Який у минулому творив чудеса для Ізраїлю (вірші 12-19). Псалмист також усвідомлює, що «Твоїх слідів не видно» (вірш 20), визнаючи керівництво Бога навіть у ситуаціях, коли Його присутність не є очевидною для людських очей. Псалмист визнає, що Бог водночас явлений і прихований, тому прославляє незбагненні Господні шляхи.

`Подумайте про минулі часи, коли Господь діяв у вашому житті. Як цей факт може допомогти вам упоратися з нинішніми проблемами?`