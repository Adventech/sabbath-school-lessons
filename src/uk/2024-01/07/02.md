---
title:  «Милосердя Його вічне»
date:  11/02/2024
---

`Прочитайте Псал. 136. Яка думка переважає у псалмі? Де псалмист знаходить підтвердження цих слів, які неодноразово повторюються?`

Псалом 136 закликає Божий народ славити Господа за Його милосердя, явлене у творінні (вірші 4-9) і в історії Ізраїлю (вірші 10-22). «Милість/милосердя» (євр. хесед, «незмінна любов») виражає доброту Бога, Його вірність творінню й завіту з Ізраїлем. Цей псалом показує, що безмірна сила й велич Господа ґрунтуються на Його незмінній любові.

Господь є Бог богів і Владика владик. Ця єврейська ідіома означає «найбільший Бог» (вірші 1-3), але не тому, що існують інші боги, а тому, що Він - єдиний Бог.

Великі чудеса Господа, які не може повторити ніхто інший, є демонстрацією Його владарювання (вірш 4). Бог створив небо, землю й небесні тіла, яким язичники поклоняються замість Творця (Втор. 4:19). Проте псалми позбавляють язичницьких богів (а отже, і будь-який людський ресурс) їхнього авторитету. Вони лише продукти творіння, створені об’єкти, а не Творець, - така ключова відмінність.

Образ міцної руки та простягненого рамена Господа (вірш 12) підкреслює дієвість Божої сили й безмежну територію Його милосердя.

Боже милосердя у творінні й історії має надихати Божий народ довіряти Йому і залишатися вірним Його завіту. Приспів «Милосердя Його вічне» 26 разів повторюється в псалмі 136, запевняючи віруючих у тому, що Господь не змінюється і Його милість поширюється на всі покоління. Бог пам’ятає про Свій народ (вірш 23) і вірний Своєму завіту благодаті. Віра в незмінне милосердя Господа є основою біблійної віри, яка включає радісне поклоніння, довіру, а також стриманість і покаяння.

Псалом 136 (вірші 23-25) завершується описом турботи Бога про світ. Милосердя Господа поширюється не тільки на Ізраїль, а й на все творіння. Отже, цей псалом говорить про універсальність Божої спасенної благодаті й закликає увесь світ приєднатися до Ізраїлю у прославленні Господа (див. також Луки 2:10; Івана 3:16; Дії 15:17).

`Як образ Ісуса, Який помирає на хресті за наші гріхи як замісна Жертва, найбільш яскраво розкриває цю велику істину про Бога: «Милосердя Його вічне»?`