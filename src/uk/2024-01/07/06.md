---
title:  «Не забувай усіх Його благодійств»
date:  15/02/2024
---

`Прочитайте Псал. 103. Як тут зображено Боже милосердя?`

У псалмі 103 перераховано різноманітні благословення Господа. Ці благословення включають «всі благодійства Його» (вірш 2) для успішного життя (вірші 3-6). Божі благословення ґрунтуються на Його милосердному характері та вірності Його завіту з Ізраїлем (вірші 7-18). Господь «пам’ятає» про людську неміч і швидкоплинність життя, співчуваючи Своєму народові (вірші 13-17).

Пам’ятання (збереження в пам’яті) - це більше, ніж просто пізнавальна діяльність. Воно включає зобов’язання, що виражається у дії: Бог визволяє і підтримує Свій народ (вірші 3-13). Яскраві образи у віршах 11-16 ілюструють незмірну велич Божої благодаті, яку можна порівняти лише з нескінченними просторами небес (Ісаї 55:9).

Як же люди повинні реагувати на любов і доброту Господа?

По-перше, благословляти Його (вірші 1, 2).

Благословення зазвичай розуміють як дарування кому-небудь матеріальних і духовних благ (Бут. 49:25; Псал. 5:13). Оскільки Бог - Джерело всіх благословень, як люди можуть благословляти Його? Нижчий може благословити вищого, висловлюючи йому вдячність чи похвалу (1 Цар. 8:66; Йова 29:13). Господь благословляє людей, наділяючи їх благами, а люди благословляють Його, прославляючи Його доброту і шануючи за милостивий характер.

По-друге, пам’ятати всі Його благодіяння й завіт (вірші 2, 18-22), як Господь пам’ятає немічний людський стан і завіт зі Своїм народом (вірші 3-13). Пам’ятання - найважливіший аспект взаємин між Богом і Його народом. Як Бог пам’ятає дані народові обіцянки, так і народ зобов’язаний пам’ятати Його вірність, відповідаючи Йому любов’ю і послухом.

У контексті цієї ідеї дуже актуально звучать слова Еллен Уайт: «Було б добре, якби ми щодня проводили одну годину в роздумах про життя Христа. Ми повинні вивчати його подія за подією, змальовуючи у своїй уяві кожний епізод, і особливо завершальні події. Коли ми так розмірковуватимемо про Його велику жертву заради нас, наше довір’я до Нього ставатиме постійним, а любов - живою; ми будемо глибше сповнені Його Духом. Якщо бажаємо врешті-решт бути спасенними, то повинні засвоїти науку покаяння й упокорення біля підніжжя хреста» (Бажання віків. С. 83).