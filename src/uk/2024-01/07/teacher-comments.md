---
title:  Коментарі Для Вчителів
date:  16/02/2024
---

### Частина I: Огляд

Основні тексти: Псал. 51; 103; 113; 123; 130; 136.

Оксфордський словник англійської мови (Oxford Language Dictionary) дає таке визначення слову «милість»: «співчуття або прощення, виявлене будь-ким до когось, кого він має владу покарати або кому може заподіяти шкоду». Наведені вище тексти зі Святого Письма відображають це визначення.

«Милість» – це дивовижне слово, що вселяє в людський дух надію та мотивацію. Кожен, хто страждає від наслідків неправильних рішень, відчуває, як зникає нищівний тягар провини, коли йому виявляють милість і благодать. Коли нам відкладають термін або прощають борг, ми відчуваємо величезне полегшення та подяку за запропоновану милість.

Цього тижня ми дізнаємося, як у шести різних псалмах розкрито милість Творця. Милість у псалмах змальована у її найвищому прояві: милість Святого до грішника, тобто милість Бога, готового пробачити й викупити.

Читаючи ці шість псалмів в оригіналі, ми виявляємо, що псалмисти використовували чотири різних єврейських слова для позначення цієї якості. Розуміння цих чотирьох слів дасть нам більш глибоке усвідомлення Божої любові. Вивчаючи ці єврейські терміни, поміркуймо над тим, як вони розширюють наше особисте уявлення про милість.

### Частина II: Коментар

**Хесед**

Хесед — найпоширеніше єврейське слово, яке використовується для позначення «милості» у Старому Завіті. За значенням воно ближче до «милосердя», у перекладі дослівно – «любляча доброта»; «незмінна любов». Тексти Псал. 109:12, 16 пов’язують хесед зі співчуттям до бідних, сиріт та засмучених сердець. Оскільки Бог рятує Свій народ від лих і гнобителів, псалмист прославляє Господнє Ім’я за Його милосердні діяння (див. Псал. 31:8, 22; 32:10; 57:4; 59:11; 94:18; 143:12).

Пам’ятаючи про цей контекст, почнемо наше дослідження поняття хесед, або милості, з розгляду його зв’язку зі звільненням. Псалмист просить про милість під час лиха, переслідувань, поневіряння пустелею, хвороби, бурі, а також рабства (див. Псал. 57:2–5; 23:6; 40:12). Читач псалмів також вважає хесед рятівною силою, або здатністю визволяти (див. Псал. 31:18; 94:18; 109:27; 62:12, 13; 59:12, 18). Отже, хесед – це викупна дія Бога заради Його народу. У Псал. 119 автор просить Бога «оживити/зберегти», або визволити, його згідно з Його хесед (119:88, 149, 159).

Ми також бачимо, що хесед використовується у зв’язку із захистом. У Псал. 36:11, 12 і 32:10 автор благає про хесед, або Божий захист, від безбожних і зарозумілих. Хесед також ототожнюється з Божою вірністю (див. Псал. 85; 90).

До того ж у Псал. 6:5 сказано, що хесед захищає життя, буття. В іншому місці псалмист звертається до Господа з проханням зберегти («оживити») його (див. Псал. 119:88, 149), визнаючи дотримання Його постанов важливим фактором для збереження та відновлення життя (див. Псал. 119:159).

Нарешті, хесед вічна (див. Псал. 89:3, 29, 34; 103:17; 117:2; 138:8), оскільки це риса Божого характеру. Таке запевнення є доброю вісткою для віруючого. «Адже Господь добрий – Його милосердя вічне, і вірність Його з покоління в покоління» (Псал. 100:5; див. Псал. 106:1; 107:1).

Псалми також повідомляють: хто просить у Бога хесед, той перебуває у добрих взаєминах із Ним. Віруючі повинні надіятися на Бога (див. Псал. 31:15, 18; 119:41, 42; 143:8) і покладатися на Нього (див. Псал. 33:18, 22; 147:11), щоб стати одержувачами Його милості. Благодатна милість Господа виливається на тих, хто довіряє Йому. Ба більше, умовою одержання Божої хесед є віра.

**Рахам**

У Псал. 51:3 для позначення милості використовуються три слова: «Помилуй [ханан] мене, Боже, задля милості [хесед] Своєї і з великого Свого милосердя [рахам] зітри мої беззаконня».

Рахам походить від єврейського іменника, що означає «утроба, лоно» (див. Бут. 29:31; Псал. 22:10), і містить у собі ідею ніжної турботи матері про свого малюка (див. Йова 24:20). Рахам також означає емоцію, яка протиставляється гніву (див. Амос 1:11; Зах. 1:12–17). Ця емоція — доброта (доброзичливість) — набагато перевершує те, на що заслуговує людина (див. Бут. 43:14; 1 Цар. 8:50). У такому контексті рахам означає «виявити співчуття, прихильність» (див. Неем. 1:11, «бути співчутливим»; Псал. 106:46, «викликав співчуття»), неначе людина, яка має владу, займає високе становище, вирішує виявити прихильність до підлеглого. Це пояснення – квінтесенція милості Божої до нас.

Божа милість «означає щире співчуття – співчуття, яке йде „дві верстви“, готове пробачити гріх і замінити суд благодаттю» (New International Dictionary of Old Testament Exegesis. Grand Rapids, MI: Zondervan, 1997. V. 3. P. 1091). Ба більше, Господь виявляє Своє співчуття до тих, хто вражений гріхом і відвернувся від Нього. Хоч ми не заслуговуємо на Його милість, Бог підносить нас Своєю благодаттю і повертає до Свого благовоління.

**Ханан**

Ханан — дієслово, що означає «знайти милість», «бути милостивим, великодушним до будь-кого», «виявляти жалість». Зазвичай ханан використовується в ідіоматичному вислові «знайти милість у чиїхось очах» (див. Бут. 30:27; 39:4; Рут 2:13; 1 Сам. 20:3). Це значення стосується взаємин між Богом і Його народом. При вживанні слова ханан його суб’єктом переважно є Бог. Це дієслово розкриває характер і дії Господа щодо Його творіння. Він щедро обдаровує Своєю прихильністю охочих здобути її (див. Бут. 6:8, 9; Прип. 3:3, 4; Ісаї 30:19). Однак Господь може утримувати Свою благодать, якщо Його відкидають (див. Єрем. 16:11–13) або з боку Його народу немає жодних ознак каяття (див. Неем. 9:17, 31).

У псалмах часто можна знайти благання «помилуй мене» (Псал. 4:2). Псалмист просить про це, оскільки знає, що Господь милостивий (див. Псал. 86:15–17) і чує благання вірних Йому (див. Псал. 6:10; 28:2, 6). Творець милостиво дає їжу (див. Псал. 111:4, 5), добрий урожай (див. Псал. 67:7), виправдання (див. Псал. 103:6–8) й особливо, як ми говорили вище, прощення (див. Псал. 51:3; 123:3).

Прочитаймо псалом 103 і розгляньмо, що псалмист повідомляє про природу Господньої милості:

«Співчутливий [рахам] і милостивий [ханан] Господь, довготерпеливий і сповнений доброти [хесед]. Не завжди Він звинувачує нас і не вічно Він гнівається. Він не чинить нам відповідно до наших гріхів, — не відплачує нам за нашими провинами» (вірші 8–10).

Як бачимо, книга Псалмів навчає нас, що Божа любов співчутлива, ніжна, безмежна і нескінченна.

Як послідовники Бога виявляють і демонструють Його милість до інших людей? Книга Псалмів використовує слово ханан для відображення доброти, яку людина виявляє до ближнього, особливо в наданні допомоги бідним (див. Прип. 28:8), у вияві співчуття до страждальців (див. Йова 29:12) і в турботі про людей похилого віку (див. П. Зак. 28:50). Такі дії не поодинокі, але є способом життя посвяченого віруючого (див. Прип. 14:21). Псалми ясно окреслюють: Бог очікує, що Його послідовники будуть милосердними, бо «праведник, виявляючи щедрість, дає», «щодня виявляючи щедрість, він позичає» (Псал. 37:21, 26). Такий дух щедрості зазвичай характеризує праведних (див. Псал. 112:4, 5). Урок зрозумілий: ми повинні бути добрими до інших, якщо хочемо, щоб Бог був милостивий до нас. Як читаємо в Псал. 123:2: «Ось бо, як погляд слуги скерований на руки свого пана, а погляд слугині – на руки її пані, так наші очі спрямовані до Господа, Бога нашого, в очікуванні, коли змилосердиться [ханан] над нами».

**Селіха**

«Але в Тебе є прощення [селіха]» (Псал. 130:4). Це слово походить від давньоєврейського дієслова салах («вибачати, прощати»). Господь є єдиним суб’єктом цього дієслова в усьому Старому Завіті. Селіха означає, що прощення — це дія, яку чинить лише Бог. Підставою для прощення є милість Господа (див. Псал. 86:5).

В уривку Псал. 25:11–18 говориться, що прощення є видаленням гріхів. Даниїл додав би, що прощення також запобігає покаранню за гріх (див. Дан. 9:16). Тексти Вих. 34:6–9 нагадують нам, що Бог «співчутливий [рахам] і милосердий [ханан], не скорий на гнів, багатомилостивий [хесед] і правдивий, Який дотримується милосердя [хесед] до тисяч поколінь, прощає беззаконня, злочини і гріхи проте винного Він ніколи не визнає невинним». Давид каже, що прощення вимагає визнання провини (див. Псал. 32:2–5). Книга Псалмів також пов’язує «прощення» з іншими словами, такими як «очистити» (Псал. 51:4), «зітерти» (Псал. 51:11) і «відновити» (Псал. 103:3).

Пригноблений і смиренний, псалмист благає Бога про прощення цілком упевнений, що його гріх буде стертий (див. Псал. 25:11–18). Псалмист славить Бога за прощення (див. Псал. 103:3, 4). Отже, ми можемо дійти висновку, що прощення дароване людству тільки завдяки хесед Бога щодо Його творінь.

### Частина III: Практичне Застосування

Протягом тижня ми вивчали єврейські слова, що означають «милість». Отже, ось які уроки ми можимо засвоїти з цієї теми:

1\. Очевидно, що Господь дарує нам Свою дивовижну милість, хоч ми не заслуговуємо на неї. Упевненість у цьому дарі має звільнити нас від тривоги, докорів сумління та тіней нашого минулого.

2\. Хесед (милість) – це не просто ніжне почуття в серці Бога. Це порятунок і захист. Це реальна дія з боку Бога щодо Його народу.

3\. Співчуття Господа вічне, воно завжди доступне нам. Якщо ми не користуємося ним, то лише тому, що досі перебуваємо в гріху, а не тому, що вичерпали всю Божу любов.

4\. Милість (рахам) втілює ідею про те, що Найвеличніший з усіх істот готовий схилитися, щоб підняти нас і понести на Своїх руках. Він сходить зі свого вищого становища, щоб явити нам Своє співчуття.

5\. Вислів «знайти милість в очах ЯГВЕ» означає, що ми готові й відкриті для одержання Божої благодаті.

6\. Нарешті, слово селіха дає нове розуміння глибини та широти милосердя нашого Творця. Проте ось найважливіша думка, яку воно підкреслює: ми повинні бути такими самими милостивими і добрими до наших ближніх, Яким Бог є до нас.

Усі ці уроки вміло зібрані Ісусом у притчі про «немилосердного раба» (див. Матв. 18:23–35). Притча ілюструє старозавітну хесед Бога щодо нашого відчайдушного становища. Розповідь передбачає, що ми, віруючі, – це жорстока і безжальна людина з притчі. Усвідомлення свого становища має змусити нас з вдячністю і покорою замислитися про благодать і милість, які ми одержали від нашого Небесного Отця.

` `