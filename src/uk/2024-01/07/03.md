---
title:  «Серце чисте створи в мені»
date:  12/02/2024
---

`Прочитайте Псал. 51:3-7. Чому псалмист благає про Божу милість?`

Цар Давид виливає своє серце перед Господом, благаючи про прощення гріхів у найбільш похмурі в духовному плані моменти свого життя (2 Сам. 12). Прощення - це Божий надзвичайний дар благодаті, результат «великого Свого [Божого] милосердя» (Псал. 51:3). Цар Давид благає Бога, щоб Він учинив з ним не за його гріхами (103:10), а згладив його беззаконня з великого милосердя, милості, вірності та співчуття (51:3; Вих. 34: 6, 7).

`Прочитайте Псал. 51:8-21. Як в уривку зображено прощення гріхів? Яка мета Божественного прощення?`

Божественне прощення включає більше, ніж юридичне проголошення невинності. Воно здійснює перетворення, яке досягає самих глибин людського «я» (вірш 8; Євр. 4:12). Воно сприяє духовному відновленню (вірш 12; Івана 3:3-8). Єврейське дієслово бара, що перекладається як «творити», відображає Божественну творчу силу (Бут. 1:1). Тільки Господь може бара; тільки Він може здійснити радикальні стійкі зміни в серці людини, яка кається (2 Кор. 4:6).

Давид просить про очищення ісопом (вірш 9; Левит 14:2-8). Він відчуває, що його провина не дозволяє йому перебувати в присутності Господа, як прокаженому, якого виганяли, доки тривав стан нечистоти (вірш 13). Псалмист боїться, що жертви не зможуть повністю відновити його, бо не існувало жертви для викуплення його свідомих гріхів перелюбу та вбивства (Вих. 21:14; Левит 20:10).

Тільки безумовна Божественна благодать могла прийняти як жертву «скрушений дух» і «серце смиренне» Давида і повернути його до гармонії з Богом (вірші 18, 19). Благаючи про очищення ісопом, він хоче повернутися в Божу присутність.

`Якщо Бог пробачив Давидові перелюб, обман та вбивство, яка надія є для нас?`