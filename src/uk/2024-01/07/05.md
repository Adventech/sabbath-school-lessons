---
title:  Славте великого й милосердного Бога
date:  14/02/2024
---

`Прочитайте Псал. 113 і 123. Які два різних аспекти Божого характеру зображено в цих псалмах?`

Псалми 113 і 123 прославляють велич і милість Господа. Велич Господа відкривається у величі Його Імені та на висоті Його престолу, який вище всіх народів і небес (113:4, 5; 123:1). «Хто подібний до Господа, Бога нашого» (113:5) - це твердження про віру в те, що жодна сила у світі чи поза ним не може протистояти Богові Ізраїлю.

Неприступні висоти, на яких мешкає Господь, ілюструють той факт, що Він «знижується, щоб побачити те, що на небесах і на землі» (113:6, переклад І. Огієнка). Перебування Бога на висоті не заважає Йому бачити те, що відбувається внизу, на Землі. Милосердя Господа виявляється у Його благодатній готовності брати участь у справах нашого світу, рятувати вбогих і бідних від їхніх бід. Щедра рука Вседержителя не прихована від Його слуг, хоч Його оселя розташована високо на Небесах.

Велич і турбота Бога, які неможливо повною мірою розрізнити у Його дивовижній трансцендентності, виявляються у Його ділах милосердя та співчуття. Убогі, бідні та пригноблені можуть на власному досвіді побачити верховну владу Господа в дивовижних ділах, які Він може здійснити задля їхнього добра. Всевишній Бог виявляє Свою велич, використовуючи власну силу, щоб звеличити принижених. Народ може безперешкодно наближатися до Господа, оскільки Його суверенна велич і верховенство не змінюють того факту, що Він - їхній милосердний Творець і Вседержитель, а народ - Його слуги, Його улюблені діти.

Отже, поклоніння мотивується не лише Божою величчю, а і Його добротою. Прославлення не обмежене часом і простором (113:2, 3). Велич і милість Господа найкраще проявилися в Ісусі Христі, Який прийшов з Неба, понизив Самого Себе, упокорив Себе, був слухняним аж до хресної смерті, щоб підняти грішне людство (Филп. 2:6-8). Саме хрест дарує нам найбільш вагомі причини поклонятися Богові та славити Його за те, що Він здійснив для нас.

`Поміркуйте про Голгофський хрест і те, що там сталося особисто для вас. Від чого вас спас Ісус? Чому нам усім так важливо завжди пам’ятати про хрест?`