---
title:  «Якщо Ти, Господи, вважатимеш на провини»
date:  13/02/2024
---

`Прочитайте Псал. 130. Як у цьому псалмі зображено тяжкість гріха й надію для грішників?`

Великий смуток псалмиста пов’язаний з його гріхами та гріхами його народу (вірші 3, 8). Гріхи народу настільки тяжкі, що загрожують навіки розлучити людей з Богом (вірш 3). Святе Письмо повідомляє про: (1) записи про гріхи, які зберігаються для судного дня (Дан. 7:10; Об’явл. 20:12); (2) імена, згладжені з Книги життя; це імена нерозкаяних грішників (Вих. 32:32; Псал. 69:29; Об’явл. 13:8).

Тому псалмист благає Бога про прощення, яке усуне запис про гріхи (вірші 3, 8; Єрем. 31:34; Мих. 7:19). Давид знає, що «Бог не гнівний за Своєю природою. Його любов вічна. Його “гнів” викликаний лише відмовою людини оцінити Його любов... Мета Його гніву не в тому, щоб ранити, а в тому, щоб зцілити людину; не знищити, а спасти Свій народ завіту (див. Осії 6:1, 2)» (Hans K. La Rondelle. Deliverance in the Psalms. Berrien Springs, MI: First Impressions, 1983. Рp. 180, 181). Саме готовність Бога прощати гріхи, а не карати за них, вселяє благоговіння перед Ним (Псал. 130:4; Римл. 2:4). Справжнє поклоніння ґрунтується на захопленні Божим характером любові, а не на страху перед покаранням.

Божі діти покликані надіятися на Господа (Псал. 27:14; 37:34). Єврейське слово кава, «чекати», буквально означає «розтягуватися», «простиратися» і є коренем єврейського слова, що означає «надія». Отже, надія на Господа (очікування Господа) - це не пасивне підкорення несприятливим обставинам, а сповнене надії «простягання» до Господа або очікування Господнього втручання. Надія псалмиста ґрунтується не на його оптимізмі, а на Божому Слові (130:5). Непохитна надія на Господа (очікування Господа) не даремна, бо після темної ночі настає ранок Божественного визволення.

Подивіться, як особисте благання псалмиста стає благанням усієї спільноти (вірші 7, 8). Благополуччя окремої особистості невіддільне від благополуччя всього народу. Отже, людина молиться не лише за себе, а й за спільноту. Як віруючі, ми є частиною спільноти, і те, що впливає на одну її частину, впливає на всіх.

`Поміркуйте над запитанням: «Якщо Ти, Господи, вважатимеш на провини, то хто, Господи, зможе встояти?» (вірш 3). Що це означає для вас особисто? Що б з вами сталося, якби Господь помічав ваші беззаконня?`