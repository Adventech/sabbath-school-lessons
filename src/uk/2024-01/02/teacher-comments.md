---
title:  Коментарі Для Вчителів
date:  12/01/2024
---

### Частина I: Огляд

Основний текст: Луки 11:1.

Цього тижня ми розмірковуватимемо про відчай, виражений псалмистом у важкі часи, і розглянемо чотири пісні з книги Псалмів, які наочно навчають нас, як молитися в повсякденній боротьбі. Це псалми 44, 22, 13, 60.

### Частина II: Коментар

Псалом 44

Чесність і прямота псалмистів у їхніх проханнях до ЯГВЕ можуть здивувати і навіть шокувати нас. Переважно ми схильні уникати такого рівня сміливості, коли звертаємося до нашого Творця.

Сини Корея не такі. Проаналізуймо уроки, які можемо засвоїти з їхньої сміливої молитви в псалмі 44:

1\. Сини Корея покладають надію на Бога (вірші 5–9) незалежно від того, з якими приниженнями стикаються, оскільки вони пам’ятають вчинені заради них діла ЯГВЕ (вірші 2–4). У їхніх скаргах не переважають обра́зи та зустрічні звинувачення на адресу Господа. Радше їхня молитва ґрунтується на істинній вірі в Його силу та милість.

2\. Вони заявляють, що Господь залишив їх на милість ворогів (вірші 10–17). Чи можемо ми виразити такі самі почуття до нашого Творця, не втрачаючи віри?

3\. Сини Корея підтверджують, що не забули свого Бога (вірш 18). Вони були вірні й визнають, що не можуть зрадити Господа (вірші 18–23).

4\. Ця пісня закінчується гучними закликами до Бога діяти заради їхнього блага: «прокинься», «підіймись», «визволи» (вірші 24–27). Отже, вони благають про визволення.

Псалом закінчується без чіткої відповіді від Господа. Його мовчання є нагадуванням про те, що з цього боку вічності ми не завжди отримуємо бажану відповідь з Небес. Однак ми не повинні дозволяти сум’яттю захлеснути нас або призвести до згасання нашої віри.

Псалом 22

Цей псалом складений так само, що й 44-й, хоч необхідно зазначити, що 22-й псалом — це особисте прохання. Автор псалма — цар Давид. Згідно з дискусією, пов’язаною з історичним контекстом цього псалма, ми вважаємо, що він, імовірно, був написаний, коли Давид зазнавав переслідувань з боку Саула або під час його смутку через повстання його сина Авесалома.

Хоч би яким було історичне походження цієї пісні, безсумнівно, що це месіанський псалом. У Новому Завіті він цитується кілька разів у контексті страждань Ісуса під час суду над Ним, тортур та розп’яття:

- «Боже мій, Боже мій, чому Ти Мене покинув?» (див. Марка 15:34; Матв. 27:46) — це пряма цитата з Псал. 22:2.
- Текст Псал. 22:8 зображує Ісуса на хресті та Його насмішників (див. Марка 15:29; Матв. 27:39, 40).
- Вірш Псал. 22:17 («Пробили Мої руки й ноги») — прямий натяк на те, що Ісус був прибитий до хреста, хоч цей вірш не цитується в Євангеліях.
- Тексти Марка 15:24 та Матв. 27:35 посилаються на Псал. 22:19.
- Уривок Псал. 22:13–16 також можна без жодних вагань застосувати до переживань Ісуса. Вірш 18 описує стан нашого Спасителя на хресті: «Я можу перерахувати всі Мої кості, а вони дивляться, спостерігаючи за Мною».

У контексті вивчення нашого уроку втішає думка про те, що Творець Усесвіту, перебуваючи в людському тілі, пережив такий ступінь страждання, який нескінченно перевершує будь-які муки чи випробування будь-якої людини. Очевидно, наш Господь згадав 22-й псалом тієї фатальної п’ятниці Своєї кончини і зі сльозами на очах молився словами цього псалма. Ми також можемо зробити ці слова власними під час випробувань.

Як надихає те, що Сам Ісус тужи́в у Своїх стражданнях і виражав цей біль Небесному Отцю. У такому вияві відвертості немає гріха. У Гетсиманському саду Ісус навіть просив: «Отче Мій, якщо можливо, нехай Мене обмине ця чаша», нагадуючи нам, що щире висловлення в молитві наших почуттів і слабкостей ніколи не ображає слух Господа. Виливши почуття Свого серця Отцеві, Ісус завершив молитву повною покірністю Його волі: «Однак не як Я хочу, а як Ти» (Матв. 26:39).

Так само псалом 22 виражає таку саму досконалу довіру і покірність волі Отця. Цей псалом, як і багато інших, закінчується словами про визволення (вірші 21–23) і хвалою (вірші 24–27). Він завершується вшануванням милостей Господа (вірші 28–32), охоплюючи за своєю емоційною широтою весь спектр почуттів від прірви болю та страждань до апогею радості та благословення. Так само і наші молитви мають прагнути таких славних висот.

Псалом 13

Щоб виразити відчай серед страждань та випробувань, автори книги Псалмів ставлять два запитання. Перше запитання — «Чому?» [євр. лама]. Його використовує співрозмовник, який бажає зрозуміти дії Бога у важких обставинах, коли здається, що (1) Господь нічого не робить для спасіння Свого послідовника (див. Псал. 10:1; 44:24); (2) Бог залишив страждальця (див. Псал. 22:2; 42:10; 44:25); (3) Господь відкинув його (див. Псал. 42:4; 74:1). По суті, це запитання вживається, щоб зрозуміти причину дії (або бездіяльності) Бога.

Друге запитання, яке використовують псалмисти, — «Доки?» (див. Псал. 13:2, 3; 35:17; 74:10; 79:5; 80:5; 89:47; 90:13; 94:3). «Доки?» у своєму намірі зовсім не схоже на «Чому?». У часи страждань своїм «Доки?» людина не висловлює міркування про Божу бездіяльність, а, навпаки, відображає впевненість у тому, що в Господа завжди все під контролем. До того ж це запитання не звернене до Бога з проханням помститися джерелу болю та смутку людини. Це слово просто озвучує бажання дізнатися, скільки ще терпіння вимагатиме Бог від віруючого. Ба більше, своїм «Доки?» віруючий висловлює прохання до Господа діяти. Воно також відображає духовну втому, яку ми переживаємо у безперервних стражданнях, і бажання, щоб вони завершилися. Разом із псалмистом ми також можемо запитати Господа в наших молитвах: «Доки?». Так само можемо благати Його про втручання і милість. Таке прохання називається «скаргою віри».

Після своїх болісних нарікань Давид переходить до прохання. Цей перехід демонструє важливий принцип наших молитов: ми не повинні тупцювати на місці чи грузнути у своєму жалі. Навпаки, нам слід з вірою рухатися вперед: «Зглянься і вислухай мене, Господи, Боже мій! Просвіти мої очі» (Псал. 13:4). Дуже часто нам справді необхідне запевнення, що Творець з нами.

Ця пісня, як і псалмом 22, закінчується словами надії (вірш 6). Проте ці слова — більше, ніж просто заява про віру. У часи негараздів псалмист виражає радість та впевненість (вірш 6). Його проблеми ще не закінчилися, але він вірить, що вони будуть розв’язані, і покладається на Боже провидіння, Його підтримку. Такі довіра і віра гідні наслідування: ми також повинні довіряти Богові, вірити в Його силу і чекати на виконання Його обітниць. У заключній строфі псалмист використовує три дієслова: «покладати надію», «радіти» і «заспівати». Як ми можемо радіти чи співати у скрутні часи? Це можливо, коли «покладаємося» на Божу «милість», бо Він «учинив … добро» нам (вірш 6).

Псалом 60

Вихідні дані псалма 60 відкривають нам історичний контекст, у якому було написано цю пісню. Як правило, автори книги Псалмів не надають такої інформації. Проте вона містить корисний матеріал, що допомагає зрозуміти походження пісні.

Псалом 60 стосується подій, описаних у 2 Сам. 8:1–14. Тоді Давид став царем усього Ізраїлю (див. 2 Сам. 5:1–5) і зробив Єрусалим столицею своєї держави (див. 2 Сам. 5:6–10). Пророк Натан передав завіт від Бога новому цареві (див. 2Цар. 7). Давид висловив готовність стати одержувачем (реципієнтом) виконання обітниць, наданих Аврааму, а саме, що його нащадки успадкують землю «від ріки Єгипту, до великої ріки Євфрат» (Бут. 15:18). Після перших перемог над филистимлянами та Моавом (див. 2 Сам. 5:17–25; 8:1, 2), як ізраїльський цар, Давид зіткнувся з новою військовою загрозою з боку арамеїв. Він воював проти Гададезера, царя Цови, після битви з яким повернувся переможцем, убивши 18000 сирійців у Соляній Долині. До того ж Давид «поставив в Едомі військові залоги. Такі залоги були розміщені по всьому Едому, й усі едомці були підвладними Давида. І Господь охороняв Давида в усіх його походах» (2 Сам. 8:14).

Псалми — це не філософські роздуми людей про далеке божество. Ці пісні сформовані реальними проблемами, з якими доводиться стикатися людині у повсякденному житті (пор. 2 Сам. 8 з Псал. 60:10). Давид написав псалом у ті страшні часи, коли Ізраїль воював з могутніми ворогами. Незважаючи на жахливу протидію (вірші 3–5), він з вірою сказав: «А для тих, котрі Тебе шанують, Ти підняв знамено, щоб утекли від лука» (вірш 6).

У псалмі 60 ми бачимо, що Бог перебуває зі Своїм народом (вірші 8–10). Тому Давид просить про Божу присутність у найважчі хвилини свого життя (вірші 11–13). Наслідуючи таку тональність, псалом закінчується не на песимістичній ноті, не роздумом про непроглядний шлях попереду, а твердою впевненістю в перемозі Господа: «Лише з Богом наша сила, — Він потопче наших ворогів» (вірш 14). Коли ми стикаємося з непереборними труднощами та протидією, найкращий спосіб впоратися з ними — устати з колін сповненими віри в те, що Бог дасть нам силу звершити великі діла для Нього.

### Частина III: Практичне Застосування

Дослідження цих чотирьох пісень — псалмів 44, 22, 13, 60 — навчає нас, як молитися в часи лиха. Ми дізналися про необхідність чесно розповідати Господу в молитві про свої труднощі, невдачі та розчарування. Ми можемо з упевненістю приносити свої скарги і смуток Творцеві, діючи з вірою і сподіваючись, що наші молитви почуті.

Запропонуйте членам класу висловити Богові свої печалі. Попросіть їх поділитися з присутніми новими ідеями щодо молитви, які виклав їм вивчений урок. Якщо можливо, нехай охочі поділяться за прикладом псалмистів досвідами зі свого молитовного життя, які зміцнили їхню віру і надали сил. Пам’ятайте: книга Псалмів — це не просто збірка прекрасних віршів, це запрошення виконувати Божу волю!

` `