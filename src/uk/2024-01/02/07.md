---
title:  Для подальшого дослідження
date:  12/01/2024
---

Прочитайте Псал. 42:9 і розділ «Поезія та пісня» (с. 159-168) у книзі Е. Уайт «Виховання та освіта». Як пов’язані молитва та пісня згідно із цими богонатхненними текстами?

Еллен Уайт представляє псалми покаяння Давида (наприклад, псалом 51) як мову його душі й молитви; ці псалми ілюструють природу справжнього смутку через гріх (див. Дорога до Христа. С. 24, 25). Вісниця Господня закликає віруючих вивчати напам’ять тексти з псалмів як засіб зміцнення відчуття присутності Бога у їхньому житті. Зіткнувшись зі спокусою і гнітючим страхом, Божі діти, за словами Еллен Уайт, повинні наслідувати приклад Ісуса, Який підносив свій голос у псалмах. Вона також зазначає: «Як часто слова святої пісні розпечатують у душі джерела каяття, віри, надії, любові, радості!.. Багато пісень фактично є молитвами» (Виховання та освіта. С. 162, 168).

Молячись і співаючи псалми, ми переймаємо стійкість, сміливість, мужність і надію псалмистів. Вони спонукають нас продовжувати свій духовний шлях і втішають тим, що ми не самотні. Інші люди, як і ми, пройшли через похмурі часи і завдяки Божій благодаті здобули перемогу. Водночас псалми відкривають нам відблиски палкого заступництва Христа за нас, оскільки Він завжди живий, щоб заступатися за нас (Євр. 7:25).

Включення псалмів у молитву й поклоніння доносить до громади віруючих увесь спектр людського досвіду і навчає їх брати участь у різних аспектах досвіду поклоніння. Псалми - це Божественно-людські молитви й гімни. Тому постійне включення псалмів у богослужіння поміщає громаду віруючих в епіцентр Божої волі й могутньої благодаті, яка зціляє.

**Запитання для обговорення**

`1. Чому спонтанна молитва - це не єдиний спосіб молитися? Яку користь для нашого молитовного життя ми можемо отримати з псалмів - біблійних молитов?`

`2. Як псалми можуть збагатити наш досвід загальної молитви? Обговоріть деякі практичні способи, за допомогою яких ваша місцева церква може сприяти використанню псалмів у своїх богослужіннях.`

`3. Що псалми відкривають про складність людського життя віри і про силу Божої благодаті, яка зціляє?`