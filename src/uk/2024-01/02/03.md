---
title:  Вірте у скрутні часи
date:  08/01/2024
---

Усі християни пережили часи відчаю та страждань, коли запитували, чому Господь допускає нещастя у їхньому житті. Через такі досвіди пройшли й самі псалмисти. Завдяки Божественному натхненню вони відобразили свої переживання в псалмах.

`Прочитайте Псал. 44. Що він повідомляє нам і чому є важливим для віруючих у всі часи?`

Вибірковий підхід до пісень у церковних богослужіннях часто відображає особливі настрої та слова, виражені в наших загальних молитвах. Така обмеженість може бути ознакою нашого занепокоєння похмурими реаліями життя. Коли нас спіткає страждання, іноді ми думаємо, що Бог чинить з нами несправедливо, однак вважаємо недоречним висловлювати свої думки на богослужінні або навіть в особистій молитві.

Це небажання може призвести до того, що ми втратимо суть поклоніння. Нездатність чесно й відкрито виразити почуття і погляди перед Богом у молитві часто залишає нас у рабстві власних емоцій. Це також позбавляє нас упевненості й віри в наближенні до Бога. Молитва на підставі псалмів дає впевненість у тому, що, коли ми молимося й поклоняємося, Бог не очікує від нас осуду чи заперечення наших переживань.

Псалом 44, наприклад, може допомогти тим, хто молиться, вільно й правильно озвучити свій досвід незаслужених страждань. Молитва на підставі псалмів допомагає людям відчути свободу в молитві. Псалми дають нам слова, які ми не можемо ні знайти, ні наважитися промовити. «Наше серце не відвернулось, і наші стопи не зійшли з Твоєї дороги, хоча Ти нас упокорив у місцевості шакалів і вкрив нас тінню смерті» (Псал. 44:19, 20).

Зверніть увагу, як починається псалом 44. Псалмист говорить про те, як у минулому Господь звершив великі діла для Свого народу. У такий спосіб автор висловлює свою надію на Бога, а не на свій лук (вірш 7).

Незважаючи на це, нещастя все ще трапляються в житті Божого народу. Перелік сумних подій і бід довгий і болісний. Однак навіть серед усього цього псалмист благає Бога про спасіння: «Визволи нас заради Свого милосердя» (вірш 27). Тобто навіть серед лиха він вірить у Бога та Його любов.

`Як усвідомлення того, що в минулому присутність Бога відчувалася реально, може допомогти нам подолати ті труднощі, які змушують нас думати, що Господь далеко?`