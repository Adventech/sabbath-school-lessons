---
title:  Псалом розпачу
date:  09/01/2024
---

Молитва на підставі псалмів дозволяє тому, хто молиться, не лише вільно висловлювати свої думки. Псалми ніби здійснюють нагляд за його переживаннями відповідно до Божих стандартів і роблять їх стерпними, даруючи надію та впевненість у Божій присутності.

`Прочитайте псалом 22. Що ми можемо дізнатися із цього псалма про довіру Богові серед великих страждань?`

Слова плачу в тексті Псал. 22:2 можуть допомогти людям, які страждають, виразити своє горе і почуття самотності: «Боже Мій, Боже Мій! Чому Ти Мене покинув? Далекі від мого спасіння слова мого голосіння».

Ці слова, безумовно, відомі християнам, оскільки Сам Ісус промовив їх на хресті. Це свідчить про те, яке важливе місце в досвіді Христа посідали псалми (див. Матв. 27:46).

Однак навіть серед страждань і випробувань звучать такі слова: «Сповіщатиму Твоє Ім’я моїм братам, посеред зібрання величатиму Тебе» (Псал. 22:23). Хоч ці конкретні почуття можуть не відповідати нинішній дилемі псалмиста, він усе ж таки виражав свою віру в Бога і заявляв: незважаючи ні на що, славитиму Господа.

Даючи нам слова для молитви, псалми навчають нас дивитися за межі нашої ситуації та вірою бачити той час, коли завдяки Божій благодаті наше життя буде відновлене.

Отже, молитва на підставі псалмів відкриває віруючим нові духовні горизонти. Псалми дозволяють тим, хто молиться, виражати свої почуття й розуміння, однак ці віруючі не залишаються там, де перебувають. Господь через псалми спонукає Своїх дітей відмовитися від їхнього тягаря болю, розчарування, гніву, розпачу і довіритися Йому, якими б не були їхні обставини.

Перехід від плачу до хвали в багатьох псалмах вказує на духовне перетворення, яке переживають віруючі, одержуючи Божественну благодать і втіху в молитві.

`Як ми можемо навчитися бачити далі за наші випробування і вірити в Божу доброту за будь-яких обставин?`