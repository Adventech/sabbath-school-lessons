---
title:  Від розпачу до надії
date:  10/01/2024
---

Усі ми, мабуть, переживали моменти, коли Бог здавався дуже далеким від нас. Хто іноді не замислювався: «Як таке могло статися?»

Псалмисти, такі самі люди, як і всі ми, безперечно, стикалися з такими переживаннями. Хоч іноді саме наші гріхи призводять до випробувань, проте часом вони здаються несправедливими, і ми вважаємо, що не заслужили їх. Хто не переживав такого?

`Прочитайте Псал. 13. Які два основних настрої ви можете виділити в цьому псалмі? Як ви вважаєте, яке рішення радикально змінило світогляд псалмиста?`

«Доки, Господи, Ти зовсім не звертатимеш на мене уваги? Доки відвертатимеш Своє обличчя від мене?» (Псал. 13:2). Кому невідомі такі почуття? Однак чи забуває Бог кого-небудь із нас?

Псалом 13 показує, як уникнути ще однієї поширеної помилки: під час молитви зосереджуватися на собі й на своїх проблемах. Цей псалом може перетворити нашу молитву, спонукаючи нас знову підтвердити вірність і незмінне ставлення Бога до Свого народу.

Хоч цей псалом і починається з голосінь і скарг, цим він не закінчується. І це вирішальний момент.

Псалом 13 заохочує нас до усвідомленого вибору - довіритися викупній силі Господа (вірш 6), щоб страх і тривога (вірші 1-5) поступово поступилися місцем Божому спасінню і ми відчули зміну від скорботи до прославлення, від розпачу до надії (вірш 6).

Проте просте повторення слів псалмів лише з поверховим розумінням їхнього значення не сприятиме справжньому перетворенню. Молячись на підставі псалмів, ми повинні шукати Святого Духа, щоб Він наділив нас здатністю чинити так, як того вимагає псалом. Псалми - це Боже Слово, за допомогою якого характери й учинки віруючих перетворюються, а не просто декларуються. З Божої милості обітниці псалмів виконуються в житті віруючих. Це означає, що ми дозволяємо Божому Слову перетворювати нас згідно з Божою волею та об’єднувати нас із Христом. Він досконало продемонстрував Божу волю і, як утілений Божий Син, також молився на підставі псалмів.

`Як ваші випробування можуть наблизити вас до Бога? Чому, якщо ви не будете обережні, вони можуть віддалити вас від Нього?`