---
title:  Використовуйте псалми в молитві
date:  07/01/2024
---

`Прочитайте Псал. 105:5; Колос. 3:16; Якова 5:13. Яке місце посідають псалми в досвіді поклоніння віруючого?`

Простий спосіб впровадити псалми в повсякденне життя - щодня присвячувати час читанню одного псалма, починаючи з першого і далі. Інший спосіб - читати псалми, які відповідають вашій нинішній ситуації, якою б вона не була: є псалми плачу, колективної скорботи, подяки, покаяння, історичні, паломницькі, пісні, псалми мудрості (прагнення до Божої мудрості й керівництва), а також псалми, що виражають гнів і лють. Протягом цього кварталу ми розглянемо багато з них і дослідимо ці псалми у їхньому історичному контексті.

Як же нам читати псалми?

Спочатку прочитайте псалом, просто розмірковуючи над ним, а потім помоліться. Роздуми над псалмом включають осмислення його аспектів: манери звернення псалмиста до Бога, причин молитви. Подумайте, як ваша ситуація співвідноситься з досвідом псалмиста і як псалом може допомогти вам виразити ваш досвід. Ви будете вражені, виявляючи, як часто ваші переживання перегукуються з прочитаним.

Якщо у псалмі щось бентежить вас, подумайте про те, наприклад, чи перетворює він ваші нинішні помилкові надії щодо того, із чим ви зіткнулися. Розмірковуйте над вісткою псалма у світлі особистості Христа, Його діянь для спасіння людства й довгострокової надії, яку вони пропонують. Усі біблійні вістки завжди корисно розглядати у світлі Христа і Його хреста.

Шукайте запропоновані псалмом нові мотиви для молитви, розмірковуйте про їхню важливість для вас, вашої церкви та світу. Попросіть Бога закарбувати Його Слово у вашому серці й розумі. Якщо псалом відповідає ситуації когось із ваших знайомих, заступайтеся в молитві за цю людину. Псалми охоплюють безліч аспектів життя, тому ми можемо збагатитися духовно, читаючи та приймаючи у своє серце їхню вістку.

`Що означає вислів: «Слово Христове нехай перебуває у вас щедро» (Колос. 3:16)? Чому читання Біблії є першим і найважливішим кроком на шляху до такого досвіду?`