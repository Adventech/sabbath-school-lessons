---
title:  О, віднови нас знову!
date:  11/01/2024
---

`Прочитайте Псал. 60:1-7. Як ви думаєте, коли цей псалом був би слушною молитвою? Як ми можемо отримати користь із псалмів плачу навіть у радісні періоди життя?`

Псалми скорботи ми зазвичай розуміємо як молитви людей, які переживають важкі моменти: фізичні, психологічні чи духовні. Однак це не означає, що ми повинні уникати таких псалмів у добрі часи. Іноді може бути невідповідність між словами псалма й нинішніми переживаннями віруючого. Проте псалми плачу можуть принести користь віруючим, які не перебувають у тяжкому становищі.

По-перше, вони можуть допомогти нам краще усвідомити, що страждання є частиною людського досвіду і що вони трапляються в житті як праведних, так і безбожних. Псалми запевняють нас: Бог усе контролює, наділяючи силою і впевненістю у скрутні часи. У псалмі 60 навіть серед лиха («Ти трусонув землею», вірш 4) псалмист показує свою головну надію на Боже спасіння.

По-друге, псалми плачу навчають нас співчуття до страждальців. Виражаючи своє щастя і вдячність Богові, особливо публічно, ми повинні пам’ятати про тих, хто перебуває у менш сприятливому становищі. У нас усе може бути добре, але хто не знає знедолених людей, які оточують нас усюди? Молитва на підставі таких псалмів може допомогти нам не забувати про таких страждальців. Псалми повинні викликати в нас співчуття і бажання служити тим, хто страждає, як це робив Ісус.

«Наш світ - величезний лепрозорій, але Христос прийшов зціляти хворих, проповідувати визволення бранцям сатани. Він був сповнений здоров’я та сили і дарував Своє життя хворим, страждальцям, одержимим бісами. Він не відвертався ні від кого, хто приходив до Нього, щоб отримати Його цілющу силу. Він знав, що ті, хто благав Його про допомогу, самі накликали на себе недугу, але ніколи не відмовляв їм у зціленні. І коли благодать Христа торкалася цих бідних душ, вони усвідомлювали свою гріховність і часто зцілювалися від духовної хвороби так само, як і від фізичної. Євангеліє, як і раніше, має ту саму силу, то чому ж ми сьогодні не бачимо подібних результатів?» (Е. Уайт. Служіння благодійності. С. 24, 25).

`Чи знаєте ви людину, яка потребує не тільки ваших молитов, а й вашого дбайливого дотику?`