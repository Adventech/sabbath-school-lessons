---
title:  Коментарі Для Вчителів
date:  29/03/2024
---

### Частина I: Огляд

Основний текст: Псал. 27:14.

Концепція надії у книзі Псалмів позначає наявність і демонстрацію непохитної, неминущої віри. Віруючі покликані покладатися на Господа для виконання Його обітниць, подібно до того як Авраам і Сарра були покликані чекати благословення обіцяної дитини (див. Бут. 12:1–4; 21:1–5), яка, нарешті, була послана через 25 років. Так само Ізраїль очікував визволення, зносячи в Єгипті 430 років рабства, перш ніж вирушити до Обітованого краю (див. Бут. 15:13; Вих. 12:40, 41). Так і псалмисти з непохитною вірою покладалися на Божі обітниці, подібно до Даниїла, який чекав на повернення євреїв до Обітованої землі (див. Дан. 9:1, 2) після закінчення передречених Єремією 70 років (див. Єрем. 29:10, 11). Євреї також чекали обіцяного Месію сотні років, доки не настала повнота часу й Ісус не прийшов на Землю в людському тілі.

Сподівання (буквальне очікування) складається з двох змінних: (1) передчуття виконання обітниці; (2) очікування того, що обіцяне буде виконане протягом або до певного часу. У житті під час очікування ми активно сподіваємося на майбутню подію – чи то нова робота, весілля, народження дитини, отримання наукового ступеня, майбутня подорож, нове призначення тощо. Те саме можна застосувати і щодо Божих обітниць у нашому повсякденному житті, а також щодо остаточного здійснення великих подій у Плані викуплення.

### Частина II: Коментар

Псалмисти використовують шість єврейських слів, бажаючи виразити труднощі, пов’язані з надією/очікуванням. Коротко розглянемо кожну з них.

**Кава**

Кава — найпоширеніше єврейське дієслово, що використовується для вираження поняття «надія», яке також може бути сформульоване у дієслівній формі «чекати», «очікувати». Усі 20 разів, коли кава використовується в книзі Псалмів, Господь є об’єктом, або Тим, Кого жадали: «Адже всі, котрі з нетерпінням очікують Тебе, не будуть засоромлені» (Псал. 25:3; див. 69:7); «Невинність і правота нехай оберігають мене, бо я з нетерпінням очікую Тебе» (Псал. 25:21); «Лише в Бозі заспокоюється моя душа, адже на Нього надія моя» (Псал. 62:6). Як показують ці вірші, наша надія завжди має бути зосереджена на Господі.

Іменник «надія» (євр. тіква) також походить від дієслівного кореня кава: «Адже Ти моя Надія, Господи, – на Господа я покладаюся від моєї юності» (Псал. 71:5). Для псалмиста єдина надія, яку ми маємо в цьому житті, — лише в Богові. Після роздумів про те, наскільки ефемерним є наше існування, псалмист вигукує, звертаючись до Господа: «Моя надія в Тобі» (Псал. 39:8).

Дієслово кава може вживатися в негативному значенні, як, наприклад, при очікуванні загибелі Божого народу від рук ворога (див. Псал. 56:7; 119:95). Негативне значення цього слова нагадує нам, грішникам, що фокус нашої надії часто зосереджений на передчутті поганого результату. Щоб уникнути цієї тенденції, наші очікування повинні виходити із сердець, відроджених Святим Духом.

**Яхал**

Яхал означає «чекати», «надіятися», «терпіти», «намагатися», «жадати». Після кава це ще один дієслівний корінь, який найчастіше використовується у Старому Завіті для вираження надії. З 48 випадків його вживання 21 знаходимо в книзі Псалмів. Яхал зазвичай пов’язаний з кава (див. Йова 30:26; Псал. 39:8; 130:5; 10:28; Прип. 11:7; Ісаї 51:5).

У книзі Йова яхал зазвичай застосовується до надії марної чи даремної, тобто не пов’язаної з Богом (див. Йова 6:11; 14:14; 29:21). Проте в книзі Псалмів такого немає. Господь – явний об’єкт надії, яка походить від яхал, як показано в наступних віршах: «Тож усі, котрі надієтесь на Господа» (Псал. 31:25); «оскільки у Тобі наша надія» (Псал. 33:22); «тому що на Тебе, Господи, я покладаю надію» (Псал. 38:16); «Моя надія в Тобі!» (Псал. 39:8); «Покладайся на Бога» (Псал. 42:12); «Я втомився… в очікуванні допомоги мого Бога» (Псал. 69:4). Наш Творець гідний нашої повної довіри. Наша надія на Його вірність і любов є основою будь-якого істинного віросповідання, а також основою взаємин між Богом і людьми. Ці стосунки будуються на Його милості та незмінній любові, які Він посилає тим, хто надіється на Нього (див. Псал. 33:18; 147:11).

У світлі наведених вище біблійних істин ми вважаємо за доцільне ще раз звернути увагу на Псалом 119. Як свідчить цей псалом, об’єктом надії є Слово Боже (вірші 43, 49, 74, 81, 114, 147). Ба більше, записані у Святому Письмі слова з уст Божих – єдина правильна основа для християнської віри. Саме зі сторінок та обітниць Слова Божого християнин може здобути впевненість у своїй надії та спасінні. Ворог добре знає цей факт і зробив Біблію особливим об’єктом своїх нападів. Він намагається відвернути віруючого від її істин або обманути його, змусивши повірити в те, що Писання є просто людським міфом. Усі докази, які ми знаходимо на підтримку Біблії, її перетворювальної сили, виконаних пророцтв і чудових обітниць, повинні спонукати нас приєднатися до псалмиста у твердженні: «Всією душею сподіваюсь, покладаючись на Його слово» (Псал. 130:5). Насамперед наша увага повинна бути зосереджена на Святому Письмі як на джерелі всієї нашої надії.

**Хака**

Дієслово хака означає «надіятися», «терпіти», «очікувати», «сподіватися». Як і у випадку з попереднім дієсловом яхал, об’єктом хака зазвичай є Бог (див. Ісаї 8:17; 30:18; 64:3; Соф. 3:8).

У книзі Псалмів дієслово хака використовується лише двічі. Перше його вживання зустрічаємо у Псал. 33:20 – пісні, яка звеличує Творця і Вседержителя світу (вірші 1–11). Текст 12 – ключовий, у ньому йдеться про обрання Божого Свого народу. Подібне обрання є основою довіри віруючого до Бога. Ми не можемо сподіватися на силу зброї чи воїнів (вірші 16, 17). Псалмист проголошує: «Душа наша очікує Господа. Він – наш помічник і оборонець» (вірш 20). Як люди, які живуть у світській, матеріалістичній культурі, ми схильні покладатися на наші гроші, здібності та дипломи, на науку чи нашу країну; але, як християни, ми повинні покласти свою надію виключно на Господа.

Друге вживання хака – у псалмі 106 – свідчить про відсутність терплячого, стійкого духу. Псалом 106 – історичний, про що ми говорили у попередньому уроці. У вірші 7 автор згадує про Божі чудеса на благо Його народу під час Виходу та подальшого перебування в пустелі. Однак Божий народ «дуже швидко забув Його діяння», не дочекався (хака) «не дотримувався Його настанов» (вірш 13). Сьогодні і ми стикаємося з тією самою великою спокусою. Ми всі дуже легко можемо забути, що Господь здійснив у нашому житті, ускладнюючи тим самим надію на Його обітниці. Серце, яке забуває надіятися на Господа, може зробити відчайдушну спробу «допомогти» Господу виконати Його обітниці, як бачимо в історії Якова та його матері Ревеки. Їхнє нетерпіння в прагненні отримати благословення первородства – майже за будь-яку ціну – служить для нас переконливим нагадуванням про необхідність очікувати, що Господь свого часу дасть обіцяне.

**Дума**

Дума – це іменник, що означає «тиша», «безмовність», «мовчання», «спокій». «Він стосується безмовності смерті (див. Псал. 94:17; 114:25)... Дума стосується безмовності, або спокою, що відображає надію на Бога (див. Псал. 39:3; 62:2), або відсутності безмовності, що є результатом видимої бездіяльності Бога (див. Псал. 22:3)» (Dumah // New International Dictionary of Old Testament Exegesis. V. 1. Р. 912).

У Псалмі 62 іменник використовується для позначення очікування в безмовності. Це слово двічі перекладається так:

Вірш 2: «Тільки в Бозі заспокоюється моя душа [буквальний переклад: «Воістину душа моя тихо чекає на Бога»], – адже від Нього моє спасіння».

Вірш 6: «Лише в Бозі заспокоюється моя душа [«Лише Бога чекай безмовно, душе моя»], адже на Нього надія моя».

В інших місцях Святого Письма слово «очікувати» («сподіватися») означає «мовчати». За часів очікування найкращий спосіб витримати і залишатися непохитним — зберігати мовчання та розмірковувати над Божим Словом. Подібний спосіб мислення допомагає зберігати бадьорість і готуватися до випробування на витривалість, яке ми повинні пройти, перш ніж побачимо здійснення наших очікувань. Святе Письмо втішає нас у нашому очікуванні такими словами: «Адже видіння стосується визначеного часу, – воно провіщає, що станеться в кінці, і не обмане. Якщо навіть забариться, продовжуй чекати, бо воно збудеться неодмінно і не запізниться» (Авак. 2:3).

**Сабар**

У Старому Завіті дієслово сабар використовується для позначення надії рідше, ніж інші слова, які ми розглядали досі. Сабар передає ідею «очікувати, сподіватися, відчувати». Псалмист з упевненістю заявляє: «Блаженний той, кому допомагає Бог Якова, і хто покладається [сабар] на свого Господа» (Псал. 146:5). Довіра до Господа принесе щастя віруючому навіть серед випробувань. Ми з’ясували причини довіряти Богові та поклонятися Йому; ядром цих причин є надія.

Цікаво, що псалмист двічі використовує слово сабар, щоб виразити дію очікування, і воно ілюструє, що таке очікування. У Псал. 104:27 і 145:15 зображені тварини, які очікують, що Творець нагодує їх: «Всі від Тебе чекають» і «Очі всіх уповають на Тебе» [«очі всіх на Тебе з надією дивляться», ІПБ]. Цей образ викликає в пам’яті слова Ісуса: «Погляньте на птахів небесних, які не сіють, не жнуть і в клуні не збирають, та ваш Небесний Отець годує їх; хіба ви не цінніші від них?» (Матв. 6:26). Отже, ми повинні чекати – з терплячою надією небесних птахів, без тривоги та відчаю – благословень з Неба, які Бог обіцяв нам. Розвиваючи терпіння та смиренну дитячу віру, ми зміцнимося у своєму очікуванні. Унаслідок цього наше молитовне життя також стане насиченішим.

**Хіл**

Дієслово хіл означає «народжувати», «корчитися (від болю)», «трястися», а також «викликати пологи», «народжуватися». Тому текст Псал. 37:7 буквально можна перекласти так: «Скорися ЯГВЕ і сподівайся [«тужся», дослівно «мучся в пологах», народжуй»] на Нього» (курсив автора). Отже, довготерпіння (дослівно «багатостраждальна витривалість»), яке ми повинні мати, очікуючи на виконання Божих обітниць, подібне до мук вагітної, готової народити свою дитину. Цей період страждань передбачає важку працю, сильний біль та сльози. Однак результат – новонароджена дитина – компенсує очікування та страждання. Так само надія на Господа часто пов’язана з тимчасовими муками й стражданнями, але результат буде рясніти Його благословеннями.

### Частина III: Практичне Застосування

Надія – важливий компонент кожного аспекту світського та духовного життя. Апостол Павло зараховує її разом із вірою та любов’ю до трьох найбільших чеснот плодоносного, сповненого Духа християнського життя (див. 1 Кор. 13:13).

Надія спонукає нас вистояти перед хворобою чи трагедією. Надія – це вогонь усередині нас, що полум’яніє бажанням схопитися за силу Божих обітниць. Це полум’я підживлюється щоденним читанням Слова Божого і роздумами над ним. Кожна проблема в нашому житті знаходить своє розв’язання в певному дорогоцінному камені біблійної істини. Надія – рука, яка ловить ці блискучі скарби і міцно закріплює їх у серці. Поки ми очікуємо на виконання Божих обітниць, наша стійкість випробовуватиметься, іноді годинами, іноді роками, але надія дає нам сили зміцнюватися незалежно від тривалості чи тяжкості нашого випробування.

Безумовно, надія – це якість, завдяки якій наші погляди постійно звернені до неба в очікуванні Другого приходу Ісуса.

` `