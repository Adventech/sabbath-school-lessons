---
title:  Заклик до надії та очікування
date:  24/03/2024
---

`Прочитайте Псал. 27:14; 37:7, 9, 34; 39:8; 40:2; 69:7; Гал. 5:5; Римл. 8:18-25. Який заклик до Божого народу міститься в цих текстах?`

Можливо, один із найбільших стресів у житті - стрес очікування. Незалежно від того, хто ми, де живемо, яке наше становище, усі іноді повинні чогось чекати - від очікування в черзі в магазині до очікування почути діагноз. Проте це не завжди нам подобається, чи не так?

А що можна сказати про очікування Бога? Поняття очікування Господа зустрічається не тільки в псалмах, а й у всій Біблії. Ключове слово, пов’язане з очікуванням, - «постійність». Постійність - це наша рішучість відмовитися від страху, що Бог не допоможе нам. Віддана Господу людина чекає, точно знаючи: Він вірний. Така людина переконана: ті, хто чекає Христа, можуть залишити Йому свою ситуацію і бути впевненими, що Свого часу Він влаштує все якнайкраще.

Чекати Господа - це більше, ніж просто покластися на Нього; це глибоке прагнення до Бога, яке можна порівняти із сильною спрагою в сухій землі (Псал. 63:2). Псалмист чекає багатьох благословень від Бога, але його сильна спрага наблизитися до свого Спасителя перевершує всі інші бажання й потреби в житті.

Як пише Павло в дивовижному уривку з Послання до римлян, Бог і все творіння очікують оновлення миру та благословенної зустрічі Господа з Його народом наприкінці часу: «Усе творіння з надією очікує з’явлення Божих синів» (Римл. 8:19).

Яка неймовірна обітниця!

Та поки ми очікуємо остаточного спасіння й возз’єднання з Богом, поки «все творіння разом стогне і страждає аж донині» (Римл. 8:22), Господь перебуває зі Своїм народом через Святого Духа.

Також ми покликані свідчити (Дії 1:4-8) про План спасіння, кульмінацією якого стане нове творіння. Ми всі очікуємо цього нового створення - остаточного здійснення наших сподівань як християн-адвентистів, у назві яких, «адвентист», криється наша найбільша надія. Ми чекаємо, але знаємо, що це не даремно. Смерть і воскресіння Христа під час Першого приходу є запорукою Його Другого приходу.

`Чого ви очікуєте від Бога? Як нам навчитися чекати з вірою і довір’ям, особливо коли очікування затягується?`