---
title:  А на ранок - радість
date:  28/03/2024
---

`Прочитайте Псал. 5:4; 30:6; 49:15; 59:17; 92:3; 119:147; 2 Петра 1:19; Об’явл. 22:16. Який час доби символічно зображений як час Божественного викуплення і чому?`

У псалмах ранок, як правило, - це час, коли очікується Боже викуплення. Ранок відкриває Боже благовоління, яке завершує довгу ніч відчаю і лиха (Псал. 130:5, 6). У псалмі 143 автор запевняє нас, що Боже спасіння перетворить нинішню темряву смерті (вірш 3) на світанок нового ранку (вірш 8), а перебування в могильній ямі (вірш 7) - на проживання на «рівній землі» (вірш 10).

`Прочитайте Марка 16:1-8. Про яку подію, що відбулася вранці, повідомляє євангеліст і чому вона така важлива для нас?`

Ранок воскресіння Ісуса Христа відкрив шлях до вічного ранку Божого спасіння для всіх, хто вірить у Нього. Зустрівшись зі своїм воскреслим Господом, учні відчули всю силу обітниці: «Увечері буває плач, а на ранок - радість» (Псал. 30:6). Тільки завдяки Божому милосердю і Його безумовній любові наш плач перетворюється на радість (вірші 6, 8).

Як світанкова зірка сповіщає про народження нового дня, так і віра повідомляє про нову реальність вічного життя в Божих дітях (2 Петра 1:19). «Зоря рання досвітня» (Об’явл. 22:16) - так названо Ісуса, Якого ми з нетерпінням чекаємо. Він прийде, щоб встановити Царство, де більше не буде ночі, зла та смерті (Об’явл. 21:1-8, 25). Найбільше ми очікуємо нашого Господа! І, безумовно, це очікування не даремне.

«Над відкритою гробницею Йосипа Христос переможно проголосив: “Я є воскресіння і життя”. Такі слова може сказати лише Бог. Усі створені істоти живуть волею й силою Бога. Вони залежать від Бога, бо отримують життя від Нього. Від найвищого серафима й до найнижчої живої істоти - усі поповнюють життєві сили, черпаючи їх із Джерела життя. Лише Той, Хто є Одне з Богом, міг сказати: “Владу маю її [душу] віддати, і владу маю знову її прийняти”. Володіючи Божественністю, Христос мав силу розірвати кайдани смерті» (Е. Уайт. Бажання віків. С. 785).

`Кажуть, що смерть закарбована в наших клітинах при народженні, і це істина. Та яку обітницю щодо тимчасового характеру смерті дало нам воскресіння Ісуса? Чому ми ніколи не повинні забувати про те, наскільки тимчасова для нас смерть?`