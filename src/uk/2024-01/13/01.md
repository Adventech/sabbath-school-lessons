---
title:  Нескінченне поклоніння
date:  23/03/2024
---

> <p>Пам’ятний вірш</p>
> «Тож надійся на Господа! Будь мужнім і нехай зміцняється серце твоє! Покладайся на Господа!» (Псал. 27:14).

### Біблійні тексти для дослідження
Псал. 27:14; Римл. 8:18-25; Псал. 131; Матв. 18:3; Псал. 126; 92; Марка 16:1-8; 2 Петра 1:19.

Це останній тиждень у тримісячному дослідженні уроків, присвячених псалмам. Ця духовна подорож провела нас через досвід благоговіння перед величним Творцем, Царем і Суддею; через радості Божественного визволення, прощення та спасіння; через моменти покірності в смутку та стогнаннях; а також через славні обітниці Божої вічної присутності й передчуття нескінченного загального поклоніння Богові. Однак наш шлях продовжується, оскільки ми живемо в надії на Прихід Господа, коли наше прагнення вічно перебувати з Богом стане реальністю. Якщо і є заключні слова, які ми можемо взяти з псалмів, то вони мають бути: «Надійся на Господа!» [«Чекай Господа!»]*.

Очікування Господа - це не бездіяльне очікування призначеного часу. Навпаки, це життя, сповнене довір’я і віри, виявлених у діяльності. Очікування Господа перетворює наші похмурі вечори на очікування світлого ранку (Псал. 30:6; 143:8). Воно зміцнює наші серця новими надією і миром, спонукає нас старанніше працювати, приносячи снопи великого врожаю з місіонерських полів Господа (Псал. 126:6; Матв. 9:36-38). Чекаючи Господа, ми ніколи не будемо осоромлені; Він щедро винагородить наше очікування, бо вірний усім Своїм обітницям (Псал. 37:7-11, 18, 34; 71:1; 119:137, 138).