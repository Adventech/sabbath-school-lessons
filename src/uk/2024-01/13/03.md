---
title:  Мир для дитини, відлученої від грудей
date:  25/03/2024
---

`Прочитайте Псал. 131. Як псалмист зображує наші взаємини з Богом?`

Божий народ живе у світі, який завдає страждань віруючим, у світі, повному спокус і труднощів майже для всіх. Оновлена впевненість псалмиста в тому, що він Божа дитина і його життя залежить від Господа, утішає та спонукає визнати, що його гордість нічого не варта. Оманливість гордості полягає в тому, що через неї люди стають егоїстичними й нездатними бачити далі себе. Тому горді сліпі щодо вищої реальності Бога.

Праведні, навпаки, підносять очі до Бога (123:1, 2). Визнання величі Господа робить їх покірними, вільними від корисливості й марнославних амбіцій. Псалмист зізнається, що не шукає великого й недосяжного (131:1). Ці слова відображають Божі діяння у світі, які перебувають поза межами людського осмислення. Сучасна наука показала нам, що навіть найпростіші речі можуть бути неймовірно складними і далеко за межами нашого розуміння. Іронія така: що більше ми дізнаємося про фізичний світ, то більше загадок постає перед нами.

Давид говорить: «Я упокорився і заспокоївся своєю душею; - як відлучена від грудей своєї матері дитина, так спокійна в мені моя душа» (вірш 2). Це яскраве зображення людини, яка здобуває мир і заспокоюється в Божих обіймах. Ця метафора вказує на ніжні стосунки дитини з матір’ю на різних етапах її життя.

Відлучуючи нас від порожніх амбіцій і гордості, Бог починає годувати нас твердою їжею, яка полягає в тому, щоб «чинити волю Того, Хто послав Мене, та довершити Його справу» (Івана 4:34; див. також Євр. 5:12-14). Дитяча довіра, зображена в псалмі 131, - це зріла віра, перевірена й випробувана життєвими негараздами, яка виявила, що Господь вірний і відданий Своєму Слову.

Наприкінці псалма увага Давида зосереджена на добробуті Божого народу. Адже ми покликані використати наш досвід з Богом для зміцнення Його Церкви. Деякі наші брати і сестри все ще мають проблеми зі своєю вірою. Саме з ними ми можемо поділитися тим, що особисто дізналися про вірність і доброту Бога. Наше свідчення про Христа може бути навіть усередині самої громади, де багатьом необхідно особисто пізнати Його.

`«Запевняю вас: якщо не навернетеся і не станете, як діти, не ввійдете в Царство Небесне» (Матв. 18:3). Що означають ці слова Ісуса?`