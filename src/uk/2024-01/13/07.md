---
title:  Для подальшого дослідження
date:  29/03/2024
---

Прочитайте в книзі Е. Уайт «Дорога до Христа» розділ «Зростання у Христі» (с. 67-75)

У псалмах звучать палкі заклики надіятися на Господа і чекати Його. «Будь спокійним у Господі і надійся на Нього» (Псал. 37:7). Коли очікування здається нам стомливим, невизначеним і сумним, нам слід згадати про учнів у день вознесіння Ісуса на Небо (Дії 1:4-11). Ісус вознісся на Небо на їхніх очах, а вони залишилися чекати Його повернення у якийсь невідомий день у майбутньому. Хто коли-небудь відчував більше бажання отримати Боже благословення тут і зараз, ніж учні того дня? Вони, безперечно, жадали: «Господи, візьми нас із Собою зараз». Проте їм було наказано очікувати виконання обітниці Отця і повернення Ісуса. Якщо ми думаємо, що учні сповнилися розпачем і розчаруванням, то будемо здивовані. Вони повернулися до Єрусалима і точно виконали наказ Ісуса - чекали дару Святого Духа, а потім з Його силою проповідували світові Євангеліє (Дії 1:12-14, Дії 2).

Повеління нашого Господа неможливо виконати, якщо Він через Святого Духа не здійснив у нас Своє перетворення. Жодний людський ентузіазм не витримає того навантаження, яке очікування покладає на наше тендітне єство. Лише одне витримає таке навантаження - це перебування в Ісусові Христі, тобто особисті взаємини з Ним. «Тому, якщо Христос живе в наших серцях, Він “викликає в нас і хотіння, і діяння за доброю волею Своєю” (Филп. 2:13). Тож будемо працювати так, як працював Він, виявляючи такий самий дух. Люблячи Його та перебуваючи в Ньому, ми будемо у всьому ставати подібними до “Того, Котрий є Голова Христос”» (Ефес. 4:15)» (Е. Уайт. Дорога до Христа. С. 75).

Продовжуючи чекати Господа, ми знайдемо в псалмах мир і радість. Наші молитви й пісні - це притулок, де щодня зустрічаються серце Бога й наші серця.

**Запитання для обговорення**

`1. Чому очікування має велике значення в нашому духовному житті? Обговоріть досвід очікування деяких біблійних героїв віри. Як очікування очистило та зміцнило їхню віру? (Римл. 4:19-22; Євр. 11).`

`2. Чим завершиться наше очікування? (Псал. 37:34-40). Що нам обіцяно, коли закінчиться історія нашого світу? Яку надію ми знаходимо в цих текстах, наприклад, щодо справедливості, якої так довго не вистачало на Землі?`

`3. Чому ми говоримо, що очікування Ісуса закінчується зі смертю цієї людини? (Екл. 9:5). Який урок ми можемо засвоїти із цього факту?`