---
title:  Чекання у Божому суботньому спокої
date:  27/03/2024
---

`Прочитайте Псал. 92. Яких два аспекти суботнього дня підкреслено в цій пісні на суботній день?`

Прославлення Бога за великі діла Його рук (вірші 5, 6) і порівняння праведних з деревами райського саду (вірші 13-15) ясно вказують на творіння - перший аспект, який увічнює субота. Цей псалом також звеличує Господа за Його перемогу над ворогами як Бога справедливості (вірші 8-16), представляючи другу тему суботи - визволення з рабства (Втор. 5:12-15). Отже, псалом 92 звеличує Бога за творіння в минулому і турботу про все, що існує в теперішньому, а також говорить про надію для останнього часу на вічний Божественний мир і порядок.

Народ може насолоджуватися суботнім спокоєм, бо Господь - Всевишній (Псал. 92:2); Його величне становище дає Йому неперевершену перевагу перед їхніми ворогами.

Однак, навіть будучи Всевишнім, Господь охоче сходить до людей, щоб спасти тих, хто кличе до Нього. Боже творіння й особливо викуплення цього творіння має надихати людей поклонятися Йому і любити Його. Адже життя в грішному світі без надії на викуплення - це непроглядна темрява. Невже ми любимо, страждаємо, помираємо й робимо це без будь-якої надії? Тому ми славимо Господа не тільки як нашого Творця, а й нашого Викупителя.

«Свіжа олива» символізує оновлену вірність псалмиста служінню Богу як Його слуги (вірш 11). Помазання оливою здійснювали для посвячення обраних людей, таких як священники й царі (Вих. 40:15; 1 Сам. 10:1). Проте для опису свого помазання псалмист використовував незвичайне єврейське слово балал, яке зазвичай не відображає помазання Божих служителів, а означає «змішування» оливи з іншими частинами жертвоприношення (Вих. 29:2; Левит 2:4, 5). Унікальне використання слова балал означає, що він бажає представити себе в жертву живу Господу і присвятити всього себе Йому (Римл. 12:1).

Не дивно, що в псалмі на суботній день ми знаходимо думки про освячення, адже субота - це ознака того, що Господь освячує Свій народ (Вих. 31:13). Образи пальм і ливанських кедрів вказують на Божий народ, який зростає у вірі й істинному розумінні Божих намірів і любові. Субота - ознака вічного завіту Господа з Його народом (Єзек. 20:20). Отже, суботній спокій має велике значення для Божого народу, оскільки він дає їм силу з вірою покладатися на Господа, чекаючи виконання всіх Його обітниць завіту (Євр. 4:1-10).

`Ще раз прочитайте Псал. 92. Яку велику надію запропоновано нам і як ми можемо отримати втіху?`