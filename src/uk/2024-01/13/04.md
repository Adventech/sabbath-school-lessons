---
title:  Принесіть снопи
date:  26/03/2024
---

`Прочитайте Псал. 126. Що дає силу й надію Божому народові? Які уроки ми можемо засвоїти із цього псалма й застосувати у своєму житті?`

Чудове Господнє спасіння є для Божого народу невичерпним джерелом натхнення й надії на майбутнє. Визволення в минулому було настільки велике, що його можна було б уявити, як сон, що став дійсністю (Ісаї 29:7, 8). Зверніть увагу: покоління, яке в псалмі 126 прославляє Господа за минуле визволення Його народу з полону (Псал. 126:2), нині перебуває в полоні (вірш 4).

Проте через пісні народ знову відчуває радість визволення, і це доречно в нинішньому досвіді. Нові покоління зберігають біблійну історію, зараховуючи себе до очевидців тих подій. Отже, жива віра дбайливо зберігає великі минулі діяння Господа для Його народу як Його звершення і для нинішнього покоління.

Пам’ять про минуле стимулює нову надію на сьогодення. Образ «потоки на південну (спраглу) землю» (вірш 4) є яскравою метафорою для позначення раптового потужного діяння Бога заради блага Його народу. Південь Юдеї був посушливим пустельним регіоном. Потоки утворювалися раптово і наповнювалися стрімкими водами після злив у сезон дощів. Ранні й пізні дощі відігравали вирішальну роль в успіху сільськогосподарського року (Втор. 11:14; 28:12). Так само образ сівби зі сльозами та жнив з радістю (Псал. 126:5, 6) - це обіцянка Божественного керівництва - від важкого сьогодення до щасливого майбутнього.

Закінчення збору врожаю - це час, коли давньоєврейські паломники приносили плоди жнив до Божого храму в Єрусалимі (Вих. 34:22, 26). Лейтмотив жнив викладав народові того часу переконливий духовний урок. Як тяжка праця під час сівби й обробки полів, садів і виноградників винагороджується радістю від великого врожаю, так і нинішні випробування Божого народу увінчаються радістю спасіння наприкінці часу. Образ великих жнив вказує на відновлення Божого Царства на Землі під час Другого приходу Христа (Амоса 9:13-15; Матв. 9:37). Однак і тут постає тема очікування. Як і у випадку з урожаєм, ми повинні чекати, щоб побачити плоди й результати нашої праці.

`Поміркуйте про кілька випадків, коли ви ясно бачили, що Господь діє у вашому житті або в житті інших людей. Яку надію ви можете черпати із цих досвідів сьогодні?`