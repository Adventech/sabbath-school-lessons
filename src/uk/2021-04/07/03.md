---
title:  Закон у Повторенні Закону
date:   08/11/2021
---

На кордонах Ханаану вибраний Богом єврейський народ нарешті збирається успадкувати обіцяну Богом землю. І, як ми вже досліджували раніше, Повторення Закону ‒ це останні настанови Мойсея євреям перед отриманням ними землі. Ці настанови містили повеління, які необхідно було виконувати.

`Прочитайте наведені тексти. Яка думка багаторазово виражена в книзі Повторення Закону і чому це так важливо для народу? П. Зак. 4:44; 17:19; 28:58; 30:10; 31:12; 32:46; 33:2.`

Навіть поверхове прочитання книги Повторення Закону показує, наскільки важливим було дотримання Закону для ізраїльського народу. По суті, це були дані народу зобов’язання за завітом. Адже Бог зробив і продовжував робити для них настільки багато того, чого вони не могли зробити для себе і чого не заслуговували (це і є благодать ‒ Бог дає нам те, чого ми не заслуговуємо). А у відповідь Він попросив виконувати Його Закон.

У новозавітний час нічого не змінилося. Божа благодать спасає нас незалежно від діл Закону. «Бо вважаємо, що людина оправдується вірою – незалежно від діл Закону» (Римл. 3:28). І наша відповідь на це ‒ виконання Божого Закону. Однак ми підкоряємося Закону, не намагаючись спастися ним, ‒ «бо жодне тіло не оправдається ділами Закону, ‒ адже через Закон пізнається гріх!» (Римл. 3:20), ‒ а заради спасіння, милостиво дарованого нам. «Якщо любите Мене, ви будете дотримуватися Моїх заповідей» (Івана 14:15).

Повторення Закону можна розглядати як один великий наочний урок про благодать і Закон. Бог викупив нас благодаттю, зробивши для нас те, чого ми не могли зробити для себе (як і Ізраїль не міг сам вийти з Єгипту). А у відповідь ми з любові до Господа живемо вірою життям послуху Йому і Його Закону. Починаючи від Адама й до людей, які переживуть час скорботи і знаку звіра та які зображені як ті, що «бережуть Божі заповіді та віру Ісуса» (Об’явл. 14:12), взаємини Бога з Його народом завіту засновані на Законі та благодаті. Божа благодать прощає нам, тим, що розкаялися, порушення Його Закону і дає силу коритися Законові; такий послух виникає з наших з Ним взаємин завіту.

`Як нам, підкоряючись Закону, не стати законниками?`