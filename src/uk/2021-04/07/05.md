---
title:  Раб у єгипті
date:   10/11/2021
---

У книзі Повторення Закону багаторазово звучить одна тема ‒ тема викуплення Господом Свого народу Ізраїля з єгипетської землі. Знову і знову ізраїльтянам нагадують про те, що Бог зробив для них: «І вивів нас Господь із Єгипту рукою сильною та раменом витягненим, і страхом великим, і ознаками та чудами» (П. Зак. 26:8; див. також 16:1-6) .

В усьому Старому Завіті історія виходу Ізраїля згадується як приклад Божого могутнього милостивого звільнення з єгипетського рабства та гноблення: «Бо Я з краю єгипетського тебе вивів, і тебе викупив з дому рабів» (Михея 6:4) .

І в Новому Завіті вихід з Єгипту є символом спасіння через віру в Христа: «Вірою перейшли Червоне море, наче суходіл, на що спокусилися і єгиптяни, та потонули» (Євр. 11:29; див. також 1 Кор. 10:1-4).

`Прочитайте П. Зак. 5:6-22, де Мойсей повторює Закон, Десять Заповідей, – основне положення їхнього завіту з Яхве. Зверніть увагу на четверту заповідь і наведену причину для її дотримання. Що в прочитаному уривку розкриває справжню суть Закону та благодаті?`

Мойсей повторює заповідь про спокій у сьомий день, суботу, але надає їй додаткового значення. Хоч ця заповідь була викарбувана на таблиці під час виходу, тут Мойсей розширює те, що їм вже було дано. Дотримуйтеся суботи не тільки як пам’ятника творіння, але і як пам’ятника визволення з Єгипту. Божа благодать врятувала ізраїльтян з Єгипту і запропонувала їм спочинок від діл (Євр. 4:1-5). Тепер у відповідь на даровану Богом благодать їм необхідно поширювати її на інших.

У такому разі субота стає не тільки яскравим символом творіння, а й переконливим символом викуплення та благодаті. Усі в домі, не тільки діти, а й слуги, «приходьки » і навіть тварини можуть відпочити. Субота поширює дану євреям благодать і на інших, навіть на тих, хто перебуває поза самим народом завіту. Ось що міститься в самому серці Божого Закону: те, що Бог милостиво зробив для ізраїльтян, вони повинні зробити для інших.

`Прочитайте Матв. 18:21-35. Як принцип цієї притчі розкривається у викладеній у Повторенні Закону заповіді про суботу?`