---
title:  Лєтóв лак
date:   09/11/2021
---

Скептики, які шукають причини відкидати Біблію, часто вказують на деякі суворі слова Бога, що зустрічаються в Старому Завіті. Такі люди заявляють, що Бог Старого Завіту суворий, мстивий і жорстокий, на відміну від Ісуса. Ця ідея не нова, але нині вона така сама хибна, як і тоді, коли вперше була висунута багато століть тому.

Знову і знову Старий Завіт представляє Господа, Який любить Свій народ, Ізраїль, і бажає йому лише найкращого. І ця любов яскраво проявляється в книзі Повторення Закону.

`Прочитайте П. Зак. 10:1-15. Який безпосередній контекст уривка і що він говорить нам про почуття Бога до Його народу навіть після того, як він згрішив? Що ці тексти повідомляють нам про благодать?`

Наведені тексти випромінюють Божу благодать і любов до Ізраїля. Зверніть увагу на вірші 12 і 13. Насправді вони є одним довгим реченням, запитанням, і це запитання просте: _Чого жадаю Я, Господь, Бог твій, від тебе? Тільки того, щоб… ти ходив усіма моїми дорогами, любив мене, служив Мені і дотримувався Моїх заповідей, щоб тобі було добре_.

У цих текстах слова «твій» і «ти» єврейською мовою вжиті в однині. Хоч Бог звертається до народу в цілому, яка користь від Його слів, якщо люди, кожен окремо, не коряться їм? Ціле добре лише настільки, наскільки добрі його частини. Господь говорив один на один, індивідуально, з Ізраїлем як з народом, що складається з окремих особистостей.

Не можна забувати і завершення вірша 13: _лєтóв лак_, тобто «щоб було тобі добре» («для твого блага»). Інакше кажучи, Бог наказує народу коритися, бо це в їхніх інтересах. Господь створив їх, підтримує, знає, що є добрим для них, і бажає їм найкращого. Послух Його Закону, Десяти Заповідям, принесе їм тільки благо.

Закон часто порівнюють з огорожею, захисним муром, і, залишаючись у межах цієї огорожі, послідовники Господа захищені від зла, яке в іншому разі наздогнало б їх і знищило. Тобто з любові до Свого народу Бог дав їм Свій Закон, і послух Його Закону був необхідний для того, «щоб було тобі добре».

`Чи переконалися ми в тому, що послух Божому Законові справді сприяє нашому благу?`