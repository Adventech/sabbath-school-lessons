---
title:  Для подальшого дослідження
date:   12/11/2021
---

«Ворог Христа, повставши проти Божого Закону на Небі, трудився з усією своєю силою, як досвідчений, підготовлений полководець, використовуючи один прийом за іншим… щоб зробити недійовим Закон Божий ‒ єдиний істинний детектор гріха, мірило праведності» (Е. Уайт. _Рев’ю енд Геральд_, 18 листопада 1890 р.).

Майже два трильйони галактик прикрашають космос. Кожна галактика складається з 200-400 мільярдів зірок. Два трильйони галактик по 300 (у середньому) мільярдів зірок в кожній ‒ це 600 000 000 000 000 000 000 000 зірок (600 секстильйонів зірок)<sup>*</sup>.

Отже, принцип буття такий: хто задумує і створює щось, той більший і кращий від задуманого та створеного. Пікассо ‒ більший і кращий за свої твори. Бог, Який задумав і створив наш космос, більший і кращий за космос.

Зважаючи на це, поміркуйте над текстом: «На початку було Слово, і Слово було в Бога, і Слово було Бог. Воно на початку було в Бога. Все через Нього постало, і без Нього не постало нічого з того, що постало» (Івана 1:1-3). І як же вчинив цей Бог, Творець 600 секстильйонів зірок і всього іншого? Він «понизив Самого Себе», народився Немовлям, прожив безгрішне життя, потім помер на хресті, несучи на Собі покарання за наші гріхи і зло, щоб ми могли мати вічне життя.

Перед нами постає велика істина: благодать, дана нам у жертві Ісуса Христа. Чого ж Бог очікує від нас у відповідь? «Підсумок усього почутого: Бога бійся, і чини Його заповіді, бо належить це кожній людині!» (Екл. 12:13).
**Запитання для обговорення:**

`1. У класі дайте відповідь на запитання наприкінці уроку за понеділок про те, як люди, переконані в необхідності дотримуватися Десяти Заповідей (включно з четвертою), можуть уникнути хитрих пасток законництва. Чим послух, навіть суворий і непохитний, відрізняється від законництва і як ми можемо побачити різницю між ними?`

`2. Чи знаєте ви приклади того, як люди страждали від жахливих наслідків порушення ними Десяти Заповідей? Який урок ми можемо засвоїти із цих прикладів? Як вони підтверджують істину про те, що Закон відображає суть Божої любові до нас?`

`3. Чому Голгофський хрест свідчить нам про марність спроб заслужити спасіння і вічне життя на Небесах?`

<sup>*</sup>Наукові дані за 2019 рік. Режим доступу: https://www.bbc.com/russian/other-news-49204115.