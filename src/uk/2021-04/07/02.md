---
title:  Закон на небі
date:   07/11/2021
---

Господь ‒ Бог любові. Любов ‒ це всеосяжний принцип Його характеру і підвалина Його правління. Оскільки Бог бажає, щоб ми любили Його у відповідь, Він створив нас моральними істотами з моральною свободою ‒ свободою, притаманною любові.

Центральним елементом ідеї моральної свободи є моральний Закон. Субатомні частинки, океанські хвилі, кенгуру, хоч і підкоряються певною мірою законам природи, не підкоряються законам моралі й не мають в них потреби. Цього потребують лише моральні істоти, і тому навіть на Небі Бог має моральний Закон для ангелів.

`Прочитайте Єзек. 28:15, 16, де йдеться про падіння Люцифера на Небі. У ньому знайшлася «несправедливість», і він «прогрішив». Як використання цих слів свідчить про існування морального Закону на Небі?`

І «несправедливість», і «прогрішив» ‒ слова, які люди використовують на Землі. Проте в Біблії ті самі терміни відображають те, що відбулося на Небі, в іншій частині Всесвіту. Це свідчить про те, **_що_** існує на Небі, як і на Землі.

`«То що ж скажемо? Що Закон – то гріх? Зовсім ні! Але я пізнав гріх тільки через Закон. Я не знав би пожадливості, якби Закон не говорив: Не пожадай» (Римл. 7:7). Як ця ідея може відобразитися на Небі, де також існують моральні істоти – ангели?`

Еллен Уайт пояснює: «Божа воля виражена в заповідях Його святого Закону, а принципи цього Закону є принципами Неба. Навіть ангели небесні не можуть досягти вищого пізнання, ніж пізнання Божої волі, і виконання Його волі є найвищим служінням, якому вони можуть присвятити свої сили» (Роздуми на горі Благословення. С. 109).

Небо, Земля ‒ не має значення: якщо в Бога є моральні істоти, у Нього буде моральний Закон для керівництва ними, а порушення Закону на Небі чи на Землі ‒ це гріх.

`Чому ідея морального Закону невіддільна від ідеї моральних істот? Як без Закону можна було б визначати, що моральне, а що ні?`