---
title:  «Не через праведність твою»
date:   11/11/2021
---

Центральне місце в християнській релігії, власне, у всій біблійній релігії, посідає велика тема виправдання вірою. «Бо що каже Писання? Повірив Авраам Богові ‒ і це зараховано йому за праведність!» (Римл. 4:3).

Еллен Уайт прекрасно висловила це в такий спосіб: «Що таке виправдання вірою? Це Божа справа, що розсипає на порох людську славу і робить для людини те, що вона не в змозі зробити для себе сама. Коли люди усвідомлюють свою власну нікчемність, вони готові зодягнутися в праведність Христа» (Віра, якою я живу. С. 111).

Безумовно, якщо ми замислимося про те, Хто є Бог і наскільки Він святий, на відміну від того, ким є ми і наскільки ми нечестиві, то зрозуміємо, що для нашого спасіння потрібен дивовижний акт благодаті. І це сталося: цей акт благодаті звершився на хресті, коли безневинний Христос помирав за гріхи винних.

`Зважаючи на контекст, прочитайте П. Зак. 9:1-6. Як Мойсей розкриває реальність Божої благодаті для негідних? Як у наведеному уривку відображений принцип виправдання через віру?`

Якби хтось хотів коротко викласти вчення Павла про Євангеліє, можливо, його можна було б знайти в П. Зак. 9:5: «Не через праведність твою, і не через простоту твого серця» Бог бажає спасти тебе. Навпаки, Він збирається зробити це через обітницю «вічного Євангелія» (Об’явл. 14:6) ‒ обітницю, даровану нам «не за наші діла, але згідно зі Своїм наміром і благодаттю, що дана нам в Ісусі Христі ще перед вічними часами» (2 Тим. 1:9; див. також Тита 1:2). Якщо ця обітниця була дана нам «перед вічними часами», вона, безумовно, не могла бути від наших діл, оскільки ми ще навіть не існували.

Отже, незважаючи на наші гріхи, вади й недоліки, на нашу твердошиїсть, Господь бажає виконати Свою чудову роботу для нас і в нас. У відповідь ми будемо коритися Йому і Його законам. Обітниця вже дана і виконана: наші діла і послух, навіть якщо вони досить добрі (але це не так), не є засобом нашого спасіння. Навпаки, вони ‒ результат.

Господь спас нас благодаттю; і нині, коли Його Закон записаний у нашому серці, а Його Дух наділяє нас силою, ми будемо дотримуватися Його Закону.