---
title:  Місіонерська історія
date:   12/11/2021
---

#### Ангели захистили мого сина

_Джоел Акіко Барканян, Ліван_

День 4 серпня 2020 року не був схожий на жоден інший в Бейруті. Я щойно закінчила прибирання в своєму домі в очікуванні гостей, з якими ми не бачилися деякий час через пандемію COVID-19.

Мій старший син, семирічний Джеймс, був такий радий гостям, що намалював вітальний плакат і повісив його на дверях, чекаючи їхнього прибуття в нашому домі, розташованому в кампусі Близькосхідного університету адвентистів сьомого дня, де я працювала викладачем бізнес-адміністрування. «Ласкаво просимо!» ‒ свідчив напис, під яким були намальовані три усміхнених обличчя і три серця.

Я помітила на підлозі сміття, яке потрібно було прибрати. Зібравши його, я підійшла до вхідних дверей, щоб вийти і викинути сміття, як раптом будинок похитнувся. Я визирнула у вікно, щоб дізнатися, що відбувається, і побачила, як Джеймс дивився через розсувні скляні двері на балкон, теж ставлячи перед собою запитання, що відбувається. «Відійди від скла!» ‒ закричала я. Але тут другий вибух вибив скляні двері, і вони обрушилися на Джеймса. Двоє наших молодших дітей, чотирирічний Пітер і дворічна Кейтлін, почали кричати. Мій чоловік, розгрібаючи уламки скла, витягнув з-під них Джеймса і вибіг з ним з будинку. З того, що я бачила в момент вибуху, я розуміла, що Джеймс швидше за все загинув. Я вибігла на вулицю і міцно обняла Джеймса, вважаючи, що він помер. Я перебувала в стані шоку, плакала і нічого не чула, крім пронизливого дзвону у вухах. Потім голос чоловіка немов прорвався крізь туман. «З Джеймсом усе добре», ‒ повторював він знову і знову.

4 серпня о 18:08 Бог послав Своїх ангелів захистити мого сина від уламків скла. Джеймс був босий, в шортах і футболці, але не отримав жодної подряпини. Ангели захистили його. «Бо Своїм Анголам Він накаже про тебе, щоб тебе пильнували на всіх дорогах твоїх» (Псал. 91:11). Тієї ночі перед сном Джеймс помолився: «Дорогий Ісусе, дякую за цей день. Будь ласка, зроби так, щоб те, що сталося сьогодні, ніколи більше не повторилося. Захищай нас і будь з нами. Амінь».

Молитва сина підсилює спрагу мого серця ‒ очікувати швидкого повернення Ісуса. Наступного дня я зняла з дверей вітальний плакат. Я завжди буду дорожити ним. Будуючи плани на майбутнє, пам’ятаймо, що вони можуть змінитися за секунди, а наші близькі можуть загинути у будь-який момент. Нам завжди потрібно бути готовими до повернення Ісуса.

_Ця історія ілюструє місіонерську мету № 5 стратегічного плану Адвентистської церкви на період 2020-2025 рр. під назвою «ЙДЕМО РАЗОМ». Мета звучить так: «Наставляти віруючих і їхні сім’ї жити так, щоб вони були сповнені Святим Духом»._