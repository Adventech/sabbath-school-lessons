---
title:  Тешувá
date:   23/11/2021
---

Ось ключова тема, яка звучить у книзі Повторення Закону: коріться Господу і будьте благословенні; не підкоряючись, ви постраждаєте від наслідків. У Новому Завіті нічого не змінилося. «Не обманюйтеся, ‒ Бог осміяний бути не може. Бо що лише людина посіє, те й пожне. Адже хто сіє для свого тіла, ‒ пожне від тіла тління; а хто сіє для Духа, ‒ пожне від Духа вічне життя» (Гал. 6:7, 8).

На жаль, принаймні після гріхопадіння, гріх здається таким самим легким і природним, як дихання. Незважаючи на всі застереження й обітниці, ‒ «бо ця заповідь, що я сьогодні наказую тобі, не тяжка вона для тебе, і не далека вона» (П. Зак. 30:11), ‒ багато людей вчинило саме так: вони впали в гріхи, про які Бог попереджав їх.

Однак навіть тоді Господь був готовий знову прийняти їх, якщо вони, використовуючи свою свободу волі, свободу вибору, покаються і повернуться до Нього.

`Прочитайте ще раз П. Зак. 30:1-10. Що Господь готовий був зробити для Свого народу, незважаючи на все скоєне ними зло? На якій умові ґрунтувалися ці чудові обітниці?`

Ця ідея проста й однозначна: якщо ви все зіпсуєте, урешті-решт вас і вашу родину спіткають жахливі наслідки. Ось що робить гріх. Однак навіть тоді ви можете покаятися і Господь прийме та благословить вас.

Багато разів у цих віршах зустрічається те саме єврейське слово _шув_, яке утворює й _тешувá_. У П. Зак. 30:2 сказано: «І ти _навернешся_ до Господа, Бога свого»; у П. Зак. 30:8, хоч це слово часто (і правильно) перекладається як «тоді ти _знову_ будеш слухняний Господу» (ІПБ), воно може перекладатися буквально: «А ти _вернешся_, і будеш слухатися Господнього голосу». Нарешті у П. Зак. 30:10, де воно звучить так: «Коли _навернешся_ до Господа, Бога свого, усім серцем своїм та всією душею своєю», ‒ знову ж таки слово «навернешся» насправді означає «повернешся».

Інакше кажучи, незважаючи на все, що сталося з ізраїльтянами, незважаючи на цілковите порушення і розірвання завіту, Господь ще не відмовився від них. Якщо ж вони не хотіли, щоб Він остаточно залишив їх, то могли б показати це бажання за допомогою покаяння.

`Як досліджувані нами вірші відображають важливість щирого покаяння для нас як віруючих, які іноді порушують завіт з Богом?`