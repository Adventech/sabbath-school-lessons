---
title:  Усім своїм серцем
date:   24/11/2021
---

Уривок П. Зак. 30:1-10 відкриває благодать і доброту Господа для відступників і грішників, навіть якщо раніше вони були особливо благословенні Богом. «Бо хто інший такий великий народ, що мав би богів, таких йому близьких, як Господь, Бог наш, кожного разу, як ми кличемо до Нього?» (П. Зак. 4:7). Навіть незважаючи на все, що Він зробив для них, незважаючи на те, що в них не було виправдання їхньому гріху, вони все одно грішили (чи може хтось це зрозуміти?).

`Прочитайте П. Зак. 30:1-10. Зосередьтеся на тому, що означало покаяння народу і його навернення до Бога. Згідно із цими віршами, що включає в себе справжнє покаяння?`

Зрештою ізраїльтянам довелося зробити вибір: повернутися до Бога й покоритися Йому всім своїм серцем. Справжньою проблемою були їхні серця; якби їхні серця були праведні перед Богом, це сприяло б певним діям, тобто послуху.

Ось чому народу була дана чудова обітниця: якщо вони повернуться до Господа, щиро навернуться до Нього, тоді Він буде діяти в них та «обріже» їхні серця. Перебуваючи в полоні, ізраїльтяни мали зробити вибір повернутися до Бога, і потім Він поверне їх до Себе і в Обітовану землю. А там Господь благословить їх. Частиною благословення є те, що Він буде трудитися в них, аби ще більше змінити їхні серця у ставленні до Нього, щоб вони і їхні діти любили «Господа, Бога свого, усім своїм серцем та всією душею своєю, щоб жити…»

Відповідаючи на спонукання Бога (див. Дії 5:31), народ мав щиро покаятися у своїх гріхах. Наступна цитата Еллен Уайт стосується іншої історичної епохи, але вона розкриває суть істинного покаяння. «Народ сумував не з приводу того‚ що через переступ Його святого Закону зганьбив Бога‚ а тому, що їхні гріхи стали причиною страждань. Справжнє розкаяння – це щось більше, аніж тільки смуток з приводу вчиненого гріха. Це рішучий відхід від зла» (Патріархи і пророки. С. 557). Саме ця істина відображена у П. Зак. 30:1-10.

`Як зрозуміти різницю між смутком з приводу наслідків наших гріхів, який може відчувати кожен, і смутком через самі гріхи? Чому ця різниця така важлива?`