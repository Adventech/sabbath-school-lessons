---
title:  Покайтеся і наверніться
date:   25/11/2021
---

Новий Завіт пронизує ідея покаяння. Іван Хреститель розпочав своє служіння із заклику до покаяння.

`Прочитайте Матв. 3:1-8. Як у цих віршах викладена ідея «повернення» / «навернення» до Бога? Інакше кажучи, до чого Іван Хреститель закликає народ, згадуючи слова з книги Повторення Закону? Чому слова Івана особливо стосувалися фарисеїв і садукеїв?`

Ісус розпочав Своє служіння також із заклику до покаяння.

`Прочитайте Марка 1:15. Що говорив Ісус і чому Він пов’язував покаяння з Євангелієм?`

Як Іван Хреститель, який викривав релігійних лідерів, так і Христос, Який звертався до народу в цілому, проповідували ту саму вістку. Хоч Христос прийшов спасти грішників, Він зможе спасти тільки тих, які покаються у своїх гріхах. Таке покаяння ‒ чи то відступника, чи християнина, який упав у гріх, чи новонаверненого, ‒ включає в себе відмову від гріховних шляхів. Ми повинні визнати свою гріховність і покаятися в наших гріхах (а не тільки сумувати з приводу їхніх наслідків). Нам також необхідно зробити свідомий вибір, аби позбутися цих гріхів і, цілковито покладаючись на заслуги Ісуса, «слухатися голосу Господа, Бога свого» (П. Зак. 15:5).

Деякі дослідники Біблії виявляють у Новому Завіті відгомін ідеї покаяння, вираженої у Повторенні Закону. Наприклад, коли Петро звинувачує народ у розп’ятті Ісуса, багато хто з його слухачів «розчулилися серцем і сказали Петрові й іншим апостолам: Що ж нам робити, мужі-брати?» (Дії 2:37). Тобто, усвідомивши свій гріх, вони жалкували про нього («розчулилися серцем») і хотіли знати, що їм тепер робити, аби стати праведними перед Богом, Якого вони образили.

Хіба це не та сама ситуація, що й у всіх нас ‒ грішників, що образили Бога?

`Прочитайте Дії 2:38. Як Петро відповів на запитання слухачів і як цей епізод відкриває принцип, що лежить в основі істинного покаяння?`