---
title:  Мі-йіттéн
date:   21/11/2021
---

Біблійна єврейська мова, як і більшість мов, сповнена ідіом. Ідіома ‒ це мовний зворот, значення якого не визначається значенням слів, що входять до нього. Одна з ідіом у Старому Завіті ‒ _Мі-йіттéн_. _Мі_ означає «хто?», а _йіттéн_ ‒ «дасть». Отже, дослівно _Мі-йіттéн_ означає «Хто дасть?».

Однак у Старому Завіті ця фраза виражає ідею прагнення, палкого бажання.

Наприклад, після виходу з Єгипту Ізраїлеві сини, зіткнувшись із труднощами в пустелі, вигукнули: «Коли б ми були повмирали від Господньої руки в єгипетськім краї» (Вих. 16:3). Фраза «коли б» походить від _мі-йіттéн_.

У Псал. 14:7 записані слова Давида: «Аби-то Він дав із Сіону спасіння Ізраїлеві!» Єврейською мовою тут сказано: Мі-йіттéн.

У Йова 6:8, коли він вигукує: «О, коли б же збулося прохання моє», – перші три слова ‒ _Мі-йіттéн_.

`Прочитайте П. Зак. 5:22-29, приділяючи особливу увагу віршу 29. Яке значення має те, що слова, перекладені як «о, коли б», походять від мі-йіттен?`

Тут Господь ‒ Бог-Творець, Який створив простір, час і матерію, покликав до існування наш світ і вдихнув в Адама дихання життя, ‒ промовляє фразу, зазвичай пов’язану зі слабкостями й обмеженістю людства. Який приклад істинної суті свободи волі! Тут ми бачимо: існують межі того, що Бог може зробити під час Великої боротьби. Таке використання _мі-йіттéн_ показує, що навіть Бог не може топтати свободу волі; тієї миті, коли б Він зробив це, свобода волі зникла б.

Ми, люди, можемо грішити і можемо вибрати Господа. Ми можемо зробити вибір бути відкритими для Його керівництва й у відповідь на вплив Його Духа покаятися у своїх гріхах і слідувати за Ним. Зрештою вибір залишається за нами і тільки за нами; такий вибір ми повинні робити день за днем, мить за миттю.

`Який вибір вам належить зробити в наступні кілька годин або днів? Як ви можете навчитися підкоряти свою волю Богу, щоб з Його силою робити правильний вибір?`