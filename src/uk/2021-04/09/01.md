---
title:  Наверни їхні серця
date:   20/11/2021
---

### Біблійні тексти для дослідження
П. Зак. 5:22-29; 4:25-31; 30:1-10; Матв. 3:1-8; Марка 1:15; Дії 2:37, 38.

> <p>Пам’ятний вірш</p>
> «Та коли ви будете шукати звідти Господа, Бога свого, то знайдете, якщо будете шукати Його всім серцем своїм та всією душею своєю» (П. Зак. 4:29).

Усіх нас супроводжує проста правда життя: ми грішні. Час від часу ми чуємо, як якийсь «експерт» нарікає на християнську ідею про людську зіпсованість. Проте все, що потрібно зробити, ‒ подивитися новини протягом дня або зробити швидкий огляд історії людства, і тоді правдивість цієї християнської ідеї стає очевидною.

Або ще простіше ‒ подивіться в дзеркало; справді, не потрібно далеко ходити. Той, у кого вистачить мужності уважно та глибоко зазирнути у власне серце (яке може бути страшним місцем для відвідування), визнає правдивість уривка Римл. 3:9-23, який закінчується словами: «адже всі згрішили й позбавлені Божої слави» (вірш 23).

Однак у наступному вірші міститься Блага вістка про отримання виправдання «даром, його благодаттю, через викуплення, що в Христі Ісусі» (Римл. 3:24). Вирішальне значення в цій великій вістці має покаяння: визнання свого гріха, щире жалкування про його скоєння, прохання про Боже прощення і відмова від гріха. Оскільки ми грішні, покаяння має бути центральною частиною нашого християнського буття. Цього тижня ми розглянемо тему покаяння, виражену у Повторенні Закону.