---
title:  Місіонерська історія
date:   26/11/2021
---

#### Місіонер розповідає про свою віру на телебаченні
_Чанміна Чанг, Аргентина_

Карлос Біаджі, аргентинський місіонер в Лівані, отримав безліч повідомлень і молитов із усього світу після того, як у серпні 2020 року в Бейруті стався потужний вибух, унаслідок якого загинуло близько двохсот осіб. Одне з повідомлень, отриманих Карлосом, було від аргентинського пастора, з яким він раніше служив місіонером в Парагваї.

«У мене є зв’язки з представниками засобів масової інформації в Буенос-Айресі, ‒ написав друг. ‒ Якщо у тебе захочуть взяти інтерв’ю, ти погодишся?» Через декілька хвилин після того, як Карлос дав згоду, друг повідомив, що журналіст цілодобового національного каналу новин C5N хотів би взяти наступного дня інтерв’ю в прямому ефірі.

«Коли під час інтерв’ю ти відчуєш відповідний момент, розкажи свій особистий досвід, ‒ попросив він. ‒ Оскільки це великий телеканал, вважаю, що інтерв’ю буде коротким, швидше за все, хвилин п’ять. Якщо воно триватиме хвилин десять, це буде дивом».

Інтерв’ю, яке транслювалося в прямому ефірі в Аргентині та інших частинах іспаномовного світу, тривало дев’ять хвилин п’ятдесят секунд. Вражаюче!

За цей час Карлос, декан факультету ділового адміністрування Близькосхідного університету Церкви адвентистів сьомого дня, описав, як хвиля гарячого повітря вдарила йому в обличчя через мить після вибуху складу в порту Бейрута. Він розповів про зусилля Адвентистської церкви і Адвентистського агентства розвитку і допомоги (АДРА), спрямованих на допомогу постраждалим після трагедії. На прохання телеведучого він також поділився своїм особистим свідченням про те, як Бог покликав його звершувати служіння в Лівані.

Карлос сказав, що дослухався до Божого заклику працювати в Бейруті після отримання докторського ступеня з бізнесу в адвентистському міжнародному Інституті перспективних досліджень на Філіппінах.

«Мене запросили попрацювати тут, але попередили, що це буде нелегко, ‒ розповідав Карлос. ‒ Проте я вирішив: якщо Бог хоче, щоб я поїхав до Лівану, то поїду, а якщо це проти Його волі, то не поїду. Що б не говорили сім’я і друзі, Бог повинен був показати мені, що направляє мене саме в це місце. У той день я помолився і відкрив свою Біблію на шостому розділі книги пророка Ісаї. Те, що я прочитав, підтвердило Божий план для мене, тому що Ісая відповів: “Ось я, ‒пошли Ти мене!”. Я сприйняв це, як знак, і подякував Господу».

_Ця історія ілюструє місіонерську мету № 2 стратегічного плану Адвентистської церкви на період 2020-2025 рр. під назвою «ЙДЕМО РАЗОМ». Мета звучить так: «Посилити і різнобічно розвивати місіонерське служіння Церкви у великих містах, в межах “вікна 10/40”, серед неохоплених і недостатньо охоплених груп населення, а також представників нехристиянських конфесій»._