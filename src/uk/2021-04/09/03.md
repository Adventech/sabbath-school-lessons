---
title:  Шукай Мене – і знайдеш
date:   22/11/2021
---

У всій Біблії ми знаходимо докази Божого передбачення. Тобто Господь заздалегідь знає все, що відбудеться. Чи то зліт і падіння світових імперій (Дан. 7), чи дії конкретної людини за кілька годин до того, як вони відбудуться («Запевняю тебе, що цієї ночі, перш ніж заспіває півень, ти тричі від Мене відречешся» (Матв. 26:34)), ‒ Господь знає кінець від початку. Однак Його передбачення ніяк не впливає на свободу нашого вибору.

Отже, ще до того, як привести Ізраїлевих синів в Обітовану землю, Господь знав, що вони потім робитимуть.

`Прочитайте П. Зак. 4:25-28. Що, за словами Господа, народ робитиме після того, як увійде до Обітованої землі?`

У попередніх віршах Бог наказав їм не робити ідолів і не поклонятися їм (П. Зак. 4:15-20). Проте такі вірші свідчать про те, що, незважаючи на всі застереження, ізраїльтяни будуть робити ідолів і поклонятися їм.

Зверніть увагу: у П. Зак. 4:25 Мойсей ясно дає зрозуміти, що це відбудеться не відразу. Після всіх переживань народ навряд чи відразу ж впаде в ідолопоклонство. Однак з часом, приблизно через покоління, тенденція «забути» (П. Зак. 4:9), що Господь зробив для них, спонукає їх чинити саме те, від чого Він застерігав.

`Прочитайте П. Зак. 4:29-31. Що, за словами Господа, Він зробить для ізраїльтян в цій конкретній ситуації?`

Божа благодать дивовижна. Навіть після того, як євреї впали в жахливе зло ідолопоклонства і понесли належні наслідки своїх гріхів, якщо народ повернеться до Господа, Він простить і відновить його. Тобто, якщо вони виберуть покаятися, Він прийме їхнє покаяння.

У П. Зак. 4:30 написано, що євреї мають «вернутися» до Господа, де й повинні були перебувати весь час. Єврейське слово _тешувá_, утворене від того самого кореня _шув_, що і «вернутися», означає «покаяння».

Отже, покаяння ‒ це повернення до Бога після того, як ми були відокремлені від Нього нашими гріхами.