---
title:  Для подальшого дослідження
date:   17/12/2021
---

Як Старий Завіт цитує сам себе (наприклад, деякі пророки посилалися на тексти з П’ятикнижжя Мойсея), так і Новий Завіт містить багато старозавітних цитат, посилань та алюзій. Найбільш цитували Псалми, книги пророка Ісаї і Повторення Закону. Автори Нового Завіту також часто цитували тексти з Писань, відомих як Септуагінта (LXX), яку іноді називали «Грецьким Старим Завітом» і яка є найбільш раннім відомим грецьким перекладом єврейської Біблії. Перші п’ять книг Біблії (Тора, або П’ятикнижжя) були перекладені в третьому столітті до нашої ери, а решта Старого Завіту ‒ приблизно в другому столітті до нашої ери.

Щодо інтерпретації Біблії, то багато чого можна дізнатися з того, як натхненні автори Нового Завіту використовували Старий Завіт. Один з перших уроків, який ми могли б засвоїти, такий: на відміну від багатьох сучасних учених-біблеїстів, автори Нового Завіту ніколи не порушували питань щодо істинності або авторитету книг Старого Завіту. Ніщо в книгах і посланнях новозавітних авторів не викликало сумнівів в історичності розповідей Старого Завіту, починаючи від існування Адама і Єви, гріхопадіння, потопу до покликання Авраама і так далі. «Наука», що піддає сумніву ці істини, ‒ лише людський скептицизм, і йому не має бути місця в серці й розумі адвентистів сьомого дня.

**Запитання для обговорення:**

`1. Нам, адвентистам сьомого дня, дароване велике світло істини. Але водночас на нас покладена і величезна відповідальність. Що це за відповідальність?`

`2. Прочитайте ще раз П. Зак. 18:9-14. Які існують сучасні прояви цих «гидот для Господа»? Як ми можемо переконатися в тому, що уникаємо їх?`

`3. Чому з усіх людей християни, які розуміють вселенське значення смерті Христа на хресті, ніколи не повинні «піднімати обличчя» (див. урок за понеділок)? Як ми можемо розпізнати в собі тенденцію робити саме це? Чи не обманюємо ми себе, якщо заперечуємо, що в нас є принаймні слабка тенденція чинити саме так? Як Голгофський хрест і роздуми про нього можуть зцілити нас від цього неправильного ставлення?`