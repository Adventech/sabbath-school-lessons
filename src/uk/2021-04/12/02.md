---
title:  «Написано»
date:   12/12/2021
---

`Прочитайте Матв. 4:1-11. Як Ісус відреагував на спокуси сатани в пустелі та який важливий урок для нас міститься в Його відповіді?`

Ісус нічого не доводив сатані й не сперечався з ним. Він просто процитував Писання, бо «Слово Боже живе й діяльне, гостріше від усякого двосічного меча» (Євр. 4:12). У кожній відповіді дияволу процитовані Господом слова були з Повторення Закону. Цікаво, що в пустелі Ісус вирішив процитувати тексти, які були дані Ізраїлю також у пустелі.

Під час першої спокуси Ісус послався на П. Зак. 8:3. Мойсей розповідав стародавньому Ізраїлю, як Господь піклувався про них під час подорожі пустелею, годуючи манною. Усе це було частиною процесу очищення, оскільки Господь прагнув викласти їм духовні уроки. Один з них був особливий: «Не самим хлібом житиме людина, але кожним словом, що виходить з Божих уст». Інакше кажучи, _Бог годував вас фізичною їжею, але Він також насичував вас духовно. Ви не можете отримати першу страву без другої_. Ісус використовував образ хліба як посилання на Повторення Закону, щоб викрити сатану і відкинути ті сумніви, які він намагався вселити Господу.

Під час другої спокуси Ісус звертається до П. Зак. 6:16, де Мойсей указав людям на їхнє нарікання в Массі (див. Вих. 17:1-7), кажучи: «Не будете спокушати Господа, Бога вашого, як спокушали ви в Массі». Слово, перекладене як «спокушати», також означає «випробовувати», «перевіряти». Господь уже неодноразово показав народу Свою силу і готовність піклуватися про них. Однак, коли прийшла біда, вони закричали: «Чи є Господь серед нас, чи нема?» (Вих. 17:7). Ось що взяв Ісус із цієї історії, зі Слова Божого, щоб викрити сатану.

Під час третьої спокуси сатана прагнув змусити Христа впасти і поклонитися йому. Який обурливий прояв того, ким насправді був диявол і чого він хотів! Ісус не сперечається з ним, не докоряє йому, а знову звертається до Слова Божого, до Повторення Закону, де Господь попередив свій народ про наслідки їхнього падіння і поклоніння іншим богам. «Бійся Господа, Бога свого, і Йому будеш служити» (П. Зак. 6:13).

`Як ми можемо навчитися черпати більше сили зі Слова Божого, щоби повною мірою відображати характер Ісуса і, подібно до Нього, протистояти спокусам сатани?`