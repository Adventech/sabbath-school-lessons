---
title:  Повторення Закону в новому завіті
date:   11/12/2021
---

### Біблійні тексти для дослідження
Mатв. 4:1-11; П. Зак. 8:3; Дії 10:34; Гал. 3:1-14; Дії 7:37; Євр. 10:28-31.

> <p>Пам’ятний вірш</p>
> «Написано: Не самим хлібом житиме людина, але кожним словом, що виходить з Божих уст» (Матв. 4:4).

Книги Нового Завіту наповнені фрагментами зі Старого Завіту. Тобто натхнені Богом автори Нового Завіту процитували натхнених авторів Старого Завіту як авторитетного джерела. Сам Ісус говорив: «Написано» (Матв. 4:4), що означає «Написано в Старому Завіті». Він також сказав: «Хай збудеться Писання!» (Марка 14:49), посилаючись на Писання Старого Завіту. Зустрівши двох учнів дорогою до Емауса, Ісус не робив перед ними чудес, аби показати, Ким Він є, а «почавши від Мойсея та від усіх пророків, Він пояснив їм з усього Писання, що стосувалося Його» (Луки 24:27).

Автори Нового Завіту постійно використовували цитати, алюзії, розповіді та пророцтва зі Старого Завіту, щоби підкріпити і навіть обґрунтувати свої твердження.

Серед часто цитованих або згаданих книг була Повторення Закону (разом із Псалмами і книгою пророка Ісаї). Євангелія від Матвія, Марка, Луки й Івана, книга Дії апостолів, Послання до римлян, галатів, Перше і Друге послання до коринтян, Послання до євреїв, пастирські послання та книга Об’явлення ‒ усі повертають нас до Повторення Закону.

Цього тижня ми розглянемо кілька таких прикладів і подумаємо, яку істину для теперішнього часу ми можемо знайти в них.