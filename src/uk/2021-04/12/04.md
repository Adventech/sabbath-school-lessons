---
title:  Проклятий на дереві
date:   14/12/2021
---

`Прочитайте Гал. 3:1-14. Які істини, актуальні й для нас, викладає Павло? Намагаючись висловити свою точку зору, як він використовує тексти П. Зак. 27:26 і 21:22, 23?`

На жаль, у християнстві заведено використовувати це послання як своєрідне виправдання для того, щоб не виконувати Закон, Десять Заповідей. Цей аргумент застосовують як причину не дотримуватися четвертої заповіді, ніби дотримання цієї однієї заповіді, на відміну від інших дев’яти, чомусь є законництвом, про яке говорив Павло.

Однак Павло не виступав проти Закону, і, звичайно ж, ніщо в цьому уривку не може виправдати порушення заповіді про суботу. Відповідь можна знайти в Гал. 3:10, де апостол пише: «А ті, що живуть ділами Закону, перебувають під прокляттям», а потім цитує П. Зак. 27:26. Проблема не у виконанні Закону, а в тому, щоб «жити ділами Закону» (тобто в прагненні покладатися на Закон як на засіб спасіння. ‒ _Прим. перекладача_), що є важкою, якщо не неможливою, позицією для нас, грішних істот.

Павло говорить: ми спасенні не ділами Закону, а смертю Христа замість нас, яка виправдовує нас через нашу віру. Тут він акцентує на тому, що Христос зробив для нас на хресті. Пояснюючи цю думку, він знову звертається до Повторення Закону, цього разу до П. Зак. 21:23. Подібно до Ісуса, Павло говорить «написано», показуючи авторитет Старого Завіту. Тепер апостол цитує текст про людину, яка скоїла злочин, що карається смертю, була страчена за нього, а потім повішена на дереві, можливо, для залякування та стримування інших.

Павло використовує цю ілюстрацію як символ замісної смерті Христа заради нас: Він став «за нас прокляттям», оскільки зіткнувся з прокляттям Закону, тобто смертю, з якою зіткнуться всі люди, бо всі порушили Закон. Проте добра вістка Євангелія полягає в тому, що прокляття, яке є нашим, на хресті стало Його прокляттям, «щоб ми одержати обітницю Духа через віру» (Гал. 3:14).

Про це Еллен Уайт написала: «Ніхто, крім Христа, не міг звільнити грішну людину від прокляття Закону і знову привести її до згоди з Небесами. Христос вирішив узяти на Себе вину й ганьбу за гріх, настільки образливий для Святого Бога, що навіть розділив Отця та Його Сина» (Патріархи і пророки. С. 63).

`Поміркуйте, із чим би ви зіткнулися, якби мали отримати справедливе покарання за ваші провини. Та оскільки Христос був покараний замість вас, яким повинен бути ваш відгук на Його жертву?`