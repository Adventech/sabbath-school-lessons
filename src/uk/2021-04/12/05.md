---
title:  Пророк – такий, як ти
date:   15/12/2021
---

Знову і знову Господь застерігав Ізраїль не дотримуватися звичаїв навколишніх народів. Навпаки, вони мали стати свідками для цих народів (П. Зак. 4:6-8). У П. Зак. 18:9-14 Мойсей знову попереджає ізраїльтян про особливі звичаї, які були «гидотою» для Господа (вірш 12). Далі в цьому контексті він говорить їм, що вони повинні бути бездоганними «перед Господом, Богом своїм» (вірш 13).

`Прочитайте П. Зак. 18:15-19. Що сказав Бог через Мойсея? Порівняйте з Дії 3:22 і 7:37. Як Петро і Степан застосовували текст П. Зак. 18:18?`

Посилаючись на Сінайський завіт, Мойсей говорить про те, як Ізраїлеві сини під час об’явлення Закону Божого (Вих. 20:18-21) просили, щоб вождь діяв як заступник і посередник між ними й Богом. Саме тоді Мойсей двічі обіцяв їм (П. Зак. 18:15, 18), що Господь поставить Пророка, Такого, як він. Згідно з контекстом, цей Пророк також буде Заступником за народ перед Богом.

Багато століть по тому і Петро, і Степан цитують цей текст, указуючи на Ісуса. Для Петра Ісус став виконанням того, що було сказано «устами Своїх [Божих] святих відвічних пророків» (Дії 3:21), тому юдейські правителі повинні коритися Йому і Його словам. Тобто Петро використовував цей відомий народу текст і застосовував його безпосередньо до Ісуса, закликаючи юдеїв покаятися в Його вбивстві (Дії 3:19).

Потім у Дії 7:37 Степан, сповіщаючи про Ісуса, також посилався на цю загальновідому обітницю і стверджував, що вона вказує на Христа. Степан заявив: Мойсей як вождь юдеїв був прообразом Ісуса. Як і Петро, Степан прагнув показати народу, що в Ісусі виконалися старозавітні пророцтва і всі повинні слухати Його. Усупереч висунутому проти Степана звинуваченню в тому, що він говорив «зневажливі слова проти Мойсея і Бога» (Дії 6:11), він проголосив Ісуса Месією, що є прямим виконанням того, що Господь обіцяв через Мойсея.

`Як цей матеріал підтвердив, що Ісус посідає центральне місце в усій Біблії? Чому наше розуміння Біблії має бути христоцентричним?`