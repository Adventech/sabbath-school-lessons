---
title:  Залишайтеся вірними!
date:   16/12/2021
---

Послання до євреїв у всій своїй глибині було однією довгою настановою євреям, віруючим в Ісуса. І воно закликало їх: _залишайтеся вірними Господу!_

Ця вірність, безумовно, має виникати з нашої любові до Бога, з усвідомлення Його статусу, характеру і доброти, найбільш яскраво вираженої на хресті Христа. Однак людям потрібно нагадувати і про те, якими жахливими будуть наслідки відступництва. Нам необхідно пам’ятати: зрештою, якщо ми не приймаємо Ісуса і Його жертву за наші гріхи, то нам самим доведеться понести покарання за них, а це означає «плач і скрегіт зубів» (Матв. 22:13) з подальшим вічним знищенням.

`Прочитайте Євр. 10:28-31. Що говорить Павло і як це можна застосувати до нас?`

Як цікаво, що Павло, закликаючи віруючих з юдеїв залишатися вірними Богу, цитує Повторення Закону ‒ стародавнє напучування для віруючих з юдеїв залишатися вірними Богу! Апостол згадує текст П. Зак. 17:6 про те, що людина, яку вважали гідною смерті, могла бути страчена лише після свідчень двох або трьох свідків проти неї.

Павло навів цей текст, аби підкреслити: якщо невірність могла призвести до смерті за часів Старого Завіту, «наскільки суворішого покарання заслужить той, хто потоптав Божого Сина, хто не пошанував крові Завіту, якою освятився, хто зневажив Духа благодаті?» (Євр. 10:29). Інакше кажучи, ви маєте більше світла і більше істини, ніж стародавні; ви знаєте про жертву Сина Божого за ваші гріхи, тому, якщо відпадете, ваше засудження буде більшим, ніж їхнє.

Потім Павло звертається до П. Зак. 32:35, аби підкріпити свої аргументи. З огляду на даровані ізраїльтянам переваги у Христі, а також їхню відповідальність за використання цих переваг Господь попереджає: «у Мене ‒ помста». Він «судитиме Свій народ» (Євр. 10:30) за їхнє відступництво і невірність. Зрештою, Бог судив їхніх предків, у яких не було того, що мали новозавітні юдеї ‒ більше одкровення Божої любові, явленої на хресті. Тому, по суті, Павло говорив: «Стережіться».

`«Бо розсудить Господь Свій народ» (П. Зак. 32:36). Яка наша єдина надія під час цього суду? (Див. Римл. 8:1).`