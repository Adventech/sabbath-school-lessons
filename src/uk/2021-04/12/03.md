---
title:  Піднімаючи обличчя
date:   13/12/2021
---

У П. Зак. 10 Мойсей знову переказував історію Ізраїля, заохочуючи його бути вірним. На тлі цієї настанови він виклав важливу вістку.

`Прочитайте П. Зак. 10:17-19. Яка вістка до народу міститься в цьому уривку і чому вона актуальна для Божої Церкви сьогодні?`

Фраза «не подивиться на обличчя» перекладається з єврейського образного словосполучення, що буквально означає «не піднімає обличчя». Вважають, що слова «піднімати обличчя» походять від правової установки, коли суддя або цар бачить обличчя людини, яка стоїть перед судом, і залежно від статусу цієї людини (поважна особа чи якась незначна) суддя чи цар виносить вирок. У Повторенні Закону йдеться про те, що Господь не ставиться так до людей, хоч Він має велику силу й могутність. Він справедливий до всіх незалежно від їхнього статусу. Ця істина, звичайно ж, була відкрита в житті Ісуса і в Його ставленні до найбільш зневажених у суспільстві.

`Прочитайте Дії 10:34; Римл. 2:11; Гал. 2:6; Ефес. 6:9; Колос. 3:25; 1 Петра 1:17. Як у цих текстах використано вірш П. Зак. 10:17?`

Обставини, зазначені в текстах, різноманітні. У Посланні до ефесян, наприклад, Павло закликає панів бути поблажливішими до своїх рабів, а в Посланні до римлян наголошується: у справі спасіння або засудження юдеїв і язичників не можна зважати на обличчя. Однак усі ці тексти звертаються до Повторення Закону, до ідеї, що Бог «не піднімає обличчя». І якщо Він, «Бог богів і Пан панів, Бог великий, сильний та страшний», цього не робить, то, звичайно, і ми не повинні цього робити.

Апостол Павло у Посланні до римлян розкриває євангельську істину: ми всі перебуваємо на одному рівні незалежно від нашого статусу. Ми всі грішні істоти, яким потрібна Божа благодать. І Блага вістка полягає в тому, що, незалежно від нашого статусу, усім нам запропоновано спасіння в Ісусі Христі.

`Як часто, навіть непомітно, ми «піднімаємо обличчя»? Чому Голгофський хрест відкриває нам, наскільки гріховним є таке ставлення?`