---
title:  Любіть приходька
date:   25/10/2021
---

Серед цих настанов Мойсей заявляє: «Тож належить Господеві, Богу твоєму, небо, і небо небес, земля й усе, що на ній» (П. Зак. 10:14). Господь – Володар усього! Цю ідею можна знайти і в інших місцях Біблії: «Господня земля, і все, що на ній, вселенна й мешканці її» (Псал. 24:1).

`Прочитайте П. Зак. 10:17-19. Що ще Мойсей говорить про Господа? Яке повеління Бог дає Своєму народу?`

Яхве не лише Володар неба і землі, Він також «Бог богів і Пан панів» (П. Зак. 10:17). Це не означає, що існують інші, менші боги, яким поклонялися язичники, що жили навколо. Імовірно, так Мойсей хотів висловити: Бог ‒ більше, ніж просто єдиний Бог. Вождь заявляв про Його цілковите верховенство над усіма силами, реальними або уявними, на небі чи на землі. «Побачте тепер, що Я ‒ Я є Той, і Бога немає, крім Мене» (П. Зак. 32:39).

У П. Зак. 10:17 також ідеться про те, що Він «Бог великий, сильний та страшний, що не подивиться на обличчя, і підкупу не візьме». Усе це є частиною більшої вістки: Яхве ‒ ваш Бог, і вам, Його народу, потрібно бути слухняними.

Який яскравий контраст тут представлений! Так, Яхве ‒ Бог богів і Пан панів, Верховний Правитель і Хранитель творіння (Колос. 1:16, 17). Проте Він також піклується про сироту, вдову і приходька, задовольняючи їхні нагальні фізичні потреби. Бог, без волі Якого на землю не падає горобець (Матв. 10:29), знає про тяжке становище тих, хто перебуває на задвірках суспільства. Інакше кажучи, Господь говорить до народу: Ви вибрані, ви особливі, і Я люблю вас. Однак Я люблю й інших, зокрема тих, хто має потребу, і беззахисних серед вас. І ви повинні любити цих людей так само, як Я люблю їх. Таким є одне з ваших зобов’язань за завітом, до того ж дуже важливе.

`Прочитайте Псал. 146:5-10. Яка вістка псалма і що це має означати сьогодні для нас як християн?`