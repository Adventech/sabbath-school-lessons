---
title:  Місіонерська історія
date:   29/10/2021
---

#### Незвичайні повідомлення

_Йонсун Че, Південна Корея_

Кім Хе Сон ‒ посвячена християнка. Вона жадала пізнати Бога і хотіла краще знати і розуміти Святе Письмо. Тому приєдналася до групи з вивчення Біблії, але їй було важко зрозуміти їхнє обговорення. Через це вона перестала відвідувати зустрічі.

Кім зазвичай їздить на машині, але одного разу відчула спонукання сісти на автобус. Чекаючи автобуса на зупинці перед своїм будинком, вона мимоволі підслухала жваву розмову двох жінок. «Уявляєш, хтось відправляє мені повідомлення кожен день, і вони мені подобаються!» ‒ говорила одна жінка іншій, простягаючи їй свій мобільний телефон. «Прочитай останні повідомлення», ‒ запропонувала вона.

Кім зазвичай не розмовляла з незнайомими людьми, але їй стало так цікаво, що вона підійшла до жінок і попросила: «Дозвольте мені теж прочитати повідомлення».

На екрані телефона вона прочитала: «“Бог є любов!” – написано на кожній бруньці, що розпускається, на кожній билинці, котра вибивається із землі. Чудові птахи, які зустрічають день радісним співом, барвисті і досконалі у своїй красі квіти, що наповнюють повітря солодким ароматом, велетенські лісові дерева, зодягнені в розкішні зелені шати, ‒ все свідчить про ніжну, батьківську турботу Бога і Його бажання зробити щасливими Своїх дітей» (Е. Уайт. Дорога до Христа. С. 6).

«Які прекрасні слова! ‒ подумала Кім. ‒ Саме це мені потрібно!»

Кім запитала у жінки, як вона могла б отримувати такі ж повідомлення. Жінка додала її в розсилку. Незабаром Кім почала отримувати щоденні повідомлення з цитатами з книг Еллен Уайт і дякувала у відповідь на кожне з них. По неділях вона писала в чат: «Благословенного дня Господнього!»

Через деякий час на її прохання про більшу інформацію Кім отримала поштою книгу «Велика боротьба» та інші книги. Вона перестала посилати свої недільні вітання, але продовжувала дякувати за розсилку і право читати книжки, які їй присилали.

Повідомлення розсилала Лім Мунг-Сун, диякониха з церкви адвентистів сьомого дня, яка відправляла цитати Еллен Уайт майже 2500 одержувачам, включаючи лідерів інших деномінацій. Сьогодні вона продовжує робити це.

Лім Мунг-Сун молиться, щоб Кім та інші одержувачі повідомлень стали ближчими до Христа. «Я не знаю, скільки людей читають ці повідомлення і як вони впливають на їхнє життя, ‒ говорить вона. ‒ Я просто сіяч. Але вірю, що Бог виростить насіння і пожне його плоди».

_Ця історія ілюструє місіонерську мету № 1 стратегічного плану Адвентистської церкви на період 2020-2025 рр. під назвою «ЙДЕМО РАЗОМ». Мета звучить так: «Відродити концепцію всесвітньої місії і жертовного місіонерського служіння як способу життя, що залучає до свідчення про Христа і в справу формування Його послідовників не лише пасторів, але й усіх членів Церкви – і молодих, і літніх». У поточному кварталі ваші приношення тринадцятої суботи підтримають два місіонерських проекти в Південній Кореї._