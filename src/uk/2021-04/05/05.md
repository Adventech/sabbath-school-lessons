---
title:  Судіть справедливо
date:   27/10/2021
---

Як віруючі ми покликані відображати характер Бога. Павло писав: «Діти мої, я знову терплю нестерпні муки за вас, доки не відобразиться у вас Христос» (Гал. 4:19). Зрештою, ми спочатку були створені «на образ Божий» (Бут. 1:27), образ, який згодом був спотворений гріхом. Говорячи про могутність і велич Бога, Мойсей також підкреслив, що Господь не бере дарів і піклується про слабких і знедолених. Тому нам потрібно робити те саме.

**Прочитайте наведені нижче уривки з Повторення Закону. Яка їхня загальна тема?**

`П. Зак. 1:16`

`П. Зак. 16:19`

`П. Зак. 24:17`

`П. Зак. 27:19`

У сучасному світі майже стало нормою, що в більшості людських судів слабкі, бідні та знедолені не можуть домогтися такої самої справедливості, як багаті, впливові та можновладці. Незалежно від країни, епохи, культури, незалежно від піднесених принципів справедливості й рівноправ’я, закріплених у конституціях і законах, реальність залишається такою самою: бідні, слабкі та знедолені майже ніколи не досягають правосуддя, наданого найвищим верствам суспільства.

І що важливо ‒ про це говорить Сам Господь. Несправедливе ставлення, що переважає всюди, не має проявлятися в Ізраїлі, серед Божого народу, який повинен представляти Бога світові. У певному сенсі, якщо використовувати сучасний термін, Господь бажав, щоб у стародавньому Ізраїлі були «всі рівні перед законом».

Однак це значно глибше, ніж просто судова практика. «Будьте святі, бо святий Я, ‒ Господь, Бог ваш!» (Левит 19:2). Так, євреї знали істинного Бога, у них були правильні форми поклоніння, вони приносили правильні жертви. Здавалося б, усе чудово. Проте чи мало це значення, якщо вони погано поводилися зі слабкими і бідними серед них? Знову і знову Господь устами пророків засуджує гнобителів бідних і нужденних в Ізраїлі. Як ви можете бути «святими» і водночас жорстоко ставитися до ближніх? Це неможливо, незалежно від того, наскільки досконало ви виконуєте належні релігійні ритуали.

`Прочитайте Амоса 2:6; 4:1; 5:11; Ісаї 3:14, 15; 10:1, 2; Єрем. 2:34. Про що Господь через пророків попереджав давній Ізраїль? Що ці слова говорять нам сьогодні?`