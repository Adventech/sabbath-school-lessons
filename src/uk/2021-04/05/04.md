---
title:  «Бо приходьками були ви самі в єгипетськім краї»
date:   26/10/2021
---

`«І будете ви любити приходька, бо приходьками були ви самі в єгипетськім краї» (П. Зак. 10:19). У чому суть цієї вістки до стародавнього Ізраїля? Про що вона говорить нам?`

За декілька століть до цього Господь сказав Аврамові: «Добре знай, що потомство твоє буде приходьком в землі не своїй. І будуть служити вони, і будуть їх мучити чотири сотні літ» (Бут. 15:13; див. також Бут. 17:8, Дії 13:17). Це, звичайно ж, і сталося, і в книзі Вихід для прийдешніх поколінь була записана драматична історія визволення (Вих. 15:13) і спасіння (Вих. 14:13) Ізраїля з Єгипту ‒ символ, прообраз викуплення і спасіння, дарованих нам в Ісусі Христі. У цьому вірші Господь висловив Своє бажання, щоб ізраїльтяни пам’ятали, ким і де вони були ‒ приходьками в чужій країні.

Інакше кажучи, пам’ятайте, як ви перебували на задвірках суспільства, були вигнанцями, навіть рабами. Ви перебували у владі тих, хто був сильніший за вас і міг жорстоко поводитися з вами, що часто й відбувалося. Хоч Ізраїль був вибраним народом, покликаним Богом, «царством священників» (Вих. 19:6); хоч існували певні відмінності між ними та приходьками серед них, особливо щодо релігійного служіння, але коли йшлося про права людини, до приходька, удови, сироти потрібно було виявляти такі самі неупередженість і справедливість, яких ізраїльтяни бажали собі.

`Прочитайте Матв. 7:12. Як цей вірш коротко викладає повеління Господа давньому Ізраїлю про ставлення до слабких і нужденних?`

Дана Ізраїлю настанова про ставлення до знедолених не була нормою в стародавньому світі, де з такими людьми можна було поводитися не краще, ніж з тваринами, а іноді й гірше.

А Ізраїль мав стати іншим, світлом для народів. І такі зміни були можливі завдяки взаєминам з Богом, Якому вони поклонялися, і у всій релігійній системі істини, яку Він дав їм. Крім того, добре ставлення ізраїльтян до знедолених могло бути переконливим свідченням для світу про перевагу їхнього Бога і їхньої віри. У певному сенсі це було метою існування Ізраїля, він мав свідчити світові про Бога.