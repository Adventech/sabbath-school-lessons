---
title:  Чисте благочестя перед Богом
date:   28/10/2021
---

`Прочитайте П. Зак. 24:10-15. Які важливі принципи містяться в уривку щодо того, як ми повинні поводитися з тими, хто від нас залежний?`

Ми бачимо турботу Господа про людську гідність. Так, хтось винен вам щось, і настав час це забрати, але проявіть до цієї людини трохи поваги, поваги до її гідності. Не вривайтеся в її дім і не вимагайте повернути позичене. Замість цього зачекайте зовні, дозвольте їй вийти і віддати вам позичене. У П. Зак. 24:12, 13 сказано: якщо якась бідна душа дала вам свій одяг як «заставу», вам потрібно хоч би дати їй поспати в ньому всю ніч. В інших віршах ідеться про те, як поводитися з бідняками, найманими працівниками, яких роботодавці можуть гнобити. Не пригноблюйте їх, тому що в очах Бога це гріх, і гріх, безумовно, тяжкий. Якби Ізраїль був свідком, святим народом, що ходить в істині серед світу, який загруз в омані, ідолопоклонстві, злі й гріху, вони, безсумнівно, були б добрими до найслабкіших і найбільш знедолених. В іншому разі їхнє свідчення марне.

`Прочитайте Якова 1:27-2:11. Що зі сказаного Яковом відображає повеління Господа Його народу у Повторенні Закону? Яке значення має те, що Яків пов’язує погане ставлення до бідних з дотриманням Десятьох Заповідей?`

Хоч у самих Десяти Заповідях нічого не сказано про несправедливе ставлення багатих до бідних, проте суворе дотримання букви Закону і водночас погане ставлення до нужденних ‒ це насмішка над сповіданням віри і будь-якою заявою про дотримання Заповідей. Любов до ближнього, як до самого себе, є найвищим вираженням Божого Закону. Це істина для теперішнього часу, якою вона була за часів і Якова, і Мойсея, коли він звертався до Ізраїля на кордонах Святої землі.

`Чому ми, адвентисти сьомого дня, які серйозно ставляться до дотримання Закону, повинні так само серйозно ставитися до слів Якова і Повторення Закону? З огляду на настанови з Послання Якова, чому наша віра в дотримання Закону має лише зміцнювати нашу готовність допомагати бідним і нужденним?`