---
title:  У тисячу разів більше
date:   05/10/2021
---

Після довгої мандрівки пустелею Мойсей цитує народу слова Господа: «Ось Я дав вам цей Край! Увійдіть, і заволодійте цим Краєм, що за нього Господь був присяг вашим батькам, ‒ Авраамові, Ісакові та Якову, що дасть його їм та їхньому насінню по них» (П. Зак. 1:8).

Однак зверніть увагу на наступні слова Мойсея.

`Прочитайте П. Зак. 1:9-11. Яке значення цих слів, особливо у світлі того, що Бог покарав ізраїльтян за повстання при Кадеш-Барнеа?`

Тут ми бачимо ще один приклад Божого милосердя. Навіть під час мандрівки пустелею вони були благословенні: «Сорок літ живив Ти їх у пустині. Не було недостатку ні в чому, ‒ одежі їхні не дерлися, а ноги їхні не пухли» (Неем. 9:21).

І Мойсей, знову виявивши любов до свого народу, попросив Бога помножити їх у тисячу разів більше, ніж Він уже зробив!

`Прочитайте П. Зак. 1:12-17. Який був безпосередній результат Божого благословення ізраїльтян і які кроки зробив Мойсей, аби впоратися із цією ситуацією?`

Навіть коли Господь видимо перебував серед народу, була необхідна організація, структура, система підзвітності. Ізраїль став _кахалом_ ‒ організованою громадою (див. П. Зак. 31:30), попередником новозавітної _екклесíї_, що грецькою означає «церква» (див. Матв. 16:18). Хоч апостол Павло трудився для язичників, він ніколи не забував про своє єврейське коріння. У 1 Кор. 12 він чітко окреслює потребу у кваліфікованих віруючих, які візьмуть на себе певні ролі заради належного функціонування тіла Христового, як ми бачимо в Повторенні Закону і в _кахалі_ в пустелі. Церква сьогодні, як і _кахал_ у минулому, має бути єдиним тілом, у якому люди виконують різні ролі відповідно до своїх дарів.

Хоч ми іноді чуємо, як люди виступають проти «організованої» релігії (а якій би вони натомість віддали перевагу ‒ «неорганізованій» релігії?), Слово Боже, особливо Новий Завіт, не визнає жодного іншого виду, крім «організованої».