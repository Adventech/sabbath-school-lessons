---
title:  Беззаконня амореїв
date:   07/10/2021
---

У другому й третьому розділах книги Повторення Закону Мойсей продовжує переказувати історію ізраїльтян, розповідаючи про перемоги над ворогами, даровані їм Богом. Коли народ був вірний, Господь подарував йому перемогу, і навіть над «рефаями» («велетнями») (П. Зак. 2:11, 20; 3:11).

Це підводить до непростої теми, якої необхідно хоча б торкнутися, ‒ теми щодо знищення згаданих людей. Хоч Ізраїлеві сини часто пропонували народам, що зустрічалися на їхньому шляху, мир (П. Зак. 20:10, 11), та якщо вони не приймали такої пропозиції, іноді ізраїльтяни знищували їх, зокрема жінок і дітей. «І дав його нам Господь, Бог наш, і ми побили його й синів його та ввесь його народ. І того часу ми здобули всі його міста, і зробили закляттям кожне місто, чоловіків і жінок та дітей, нікого не позоставили ми» (П. Зак. 2:33, 34).

Деякі просто намагаються обійти цю тему, заявляючи, що подібні історії не є правдивими. Однак це неприйнятний варіант для адвентистів сьомого дня, адже ми віримо, що «усе Писання богонатхненне й корисне для навчання, для докору, для виправлення, для виховання в праведності» (2 Тим. 3:16).

`Прочитайте Бут. 15:1-16. Що Бог сказав Авраму у вірші 16 і як Його слова проливають світло на цю складну тему?`

Немає жодних сумнівів, що деякі із цих язичницьких народів були надзвичайно жорстокими і безжальними людьми, які справедливо могли зіткнутися з Божим гнівом і покаранням задовго до виходу євреїв з Єгипту. Ось що пише Еллен Уайт: «Народи, що мешкали на кордоні Ханаану, були б помилувані‚ якби не виявили своєї зневаги до Божого слова‚ чинячи опір на шляху Ізраїлю. Навіть до цих язичницьких народів Господь виявляв Своє довготерпіння, велику милість і ніжне співчуття. Коли Авраамові було показано у видінні, що його насіння, діти Ізраїлю, 400 років будуть приходьками в чужій землі, Господь дав йому також і обітницю: «А покоління четверте повернеться сюди, бо досі не повний ще гріх амореянина» (Бут. 15:16). Хоч амореї і були ідолопоклонниками, які втратили усяке право на життя через своє велике беззаконня, Бог милував їх ще 400 років, посилаючи незаперечні докази того, що Він ‒ єдиний правдивий Бог, Творець неба і землі. Їм було відомо про всі чудеса, які Він звершив‚ виводячи Ізраїля з Єгипту. Доказів було достатньо; амореї мали змогу пізнати правду, якби тільки захотіли залишити ідолопоклонство й аморальність. Але, відкинувши світло, вони прив’язалися до своїх ідолів» (Патріархи і пророки. С. 434).

`Прочитайте Івана. 3:16 і Римл. 1:18-21, 32. Як ці вірші та багато інших, подібних до них, допомагають нам навчитися довіряти любові, справедливості й доброті Бога, навіть коли ми не до кінця розуміємо деякі Його діяння?`