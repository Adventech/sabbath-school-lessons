---
title:  Пророцтво, що збулося
date:   04/10/2021
---

Незважаючи на окремі помилки, які сучасна наука намагається представити істиною (наприклад, що наш Усесвіт з’явився сам собою з нічого або що все життя на Землі виникло випадково з простих хімічних речовин), вона надала нам деякі дивовижні відомості про Божу творчу силу. Гармонія, рівновага, висока точність багатьох аспектів світу природи, навіть у його деградованому стані, продовжують дивувати дослідників.

І якщо Бог настільки точний щодо фізичних явищ, Він, безумовно, буде точний і щодо явищ духовних. Отже, у перших віршах Повторення Закону ми можемо більше дізнатися про неймовірну Божу точність.

`Прочитайте П. Зак. 1:1-6. Яке пророче значення того, що в третьому вірші йдеться про «сороковий рік»?`

Що сталося після невдачі, коли Мойсей послав розвідників з Кадеш-Барнеа оглянути ту землю і народ відкинув заклик завоювати її? Їм було сказано, що вони не ввійдуть до Краю. Як довго їм доведеться чекати, щоб успадкувати його? «Числом тих днів, що розвідували ви той Край, сорок день, будете ви нести ваші гріхи по року за день ‒ сорок літ, і пізнаєте, що значить бути покинутими Мною!» (Числ. 14:34).

Отже, Повторення Закону розглядає історію Божого народу із сорокового року, саме так, як сказав їм Господь. Інакше кажучи, Боже пророче Слово заслуговує на довіру так само, як і Сам Бог, і перші вірші Повторення Закону є ще одним доказом цього. Тобто Бог виконає сказане Ним саме тоді, коли визначив.

Звісно, це не єдиний пророчий період часу, що виконався згідно зі словом Господнім. Озираючись назад, ми, наприклад, можемо визначити в Дан. 9:24-27 час служіння та смерті Ісуса, котрий виконався так, як сказав Бог. Ми також можемо побачити, що період «одного часу, і часів і половини часу» (Дан. 7:25; див. Об’явл. 12:6, 14; 13:5) виконався в історії так само, як 2300 днів із Дан. 8:14.

Пророцтва Дан. 2, 7, 8, які точно й безпомилково передбачили всесвітню історію, дали нам незаперечні докази Божого передбачення, контролю і надійності.

`Ми бачимо, що Господь досконало виконав давні пророцтва. Чому це має вселяти в нас упевненість у тому, що ми можемо довіряти Його пророцтвам і щодо майбутніх подій?`