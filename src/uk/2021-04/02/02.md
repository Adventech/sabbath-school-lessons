---
title:  Служіння Мойсея
date:   03/10/2021
---

Вплив основоположних істин, викладених Мойсеєм у П’ятикнижжі, проходить через усю Біблію. І хоч про нього не згадується до Вих. 2:2, він написав книгу Буття, Божу авторитетну основоположну розповідь про те, хто ми такі, як сюди потрапили, чому все так погано і чому ми все одно можемо сподіватися на краще. Творіння, гріхопадіння, обітниця викуплення, потоп, Авраам, Євангеліє ‒ усі ці теми сягають своїм корінням Буття, а його автором був пророк Мойсей. Складно адекватно оцінити вплив, який одна людина (хоч і не бездоганна) змогла справити на благо Божої справи, бо любила Господа і хотіла служити Йому.

`Прочитайте у Вих. 32:30-32 бесіду між Господом і Мойсеєм. Що ця історія повідомляє нам про характер Мойсея і чому, незважаючи на недоліки патріарха, Господь зміг використовувати його настільки могутнім чином?`

Хоч Мойсей не був причетний до цього гріха, він заступався за грішний народ і навіть був готовий заради них втратити свою душу. У Вих. 32:32, коли Мойсей просить Бога: «Пробач їм їхній гріх», ‒ ужите тут дієслово насправді означає «понеси». Отже, Мойсей, розуміючи серйозність гріха і необхідність покаяння, просив Бога «понести» на Собі їхній гріх, бо це єдиний спосіб, аби будь-який гріх міг бути прощений.

Отже, на початку Біблії ми зустрічаємо потужне вираження заміщення: Сам Бог в Особі Ісуса понесе на Собі всю тяжкість і покарання за наш гріх. Це визначений Богом шлях спасіння людства, яке залишається вірним принципам Його Закону та правління.

Справді, через багато століть Петро напише про Ісуса: «Він Сам Своїм тілом підняв наші гріхи на дерево, щоб ми, вмерши для гріхів, жили для праведності; Його ранами ви оздоровлені» (1 Петра 2:24).

У цій історії Мойсей виступає в ролі посередника за грішних людей, що перегукується із заступництвом Христа за нас (див. Євр. 7:25; Е. Уайт. Патріархи і пророки. С. 327).

`Готовий втратити власну душу заради свого народу? Подумайте про значення цих слів. Як вони відкривають нам, що насправді означає любити інших?`