---
title:  Для подальшого дослідження
date:   08/10/2021
---

Відповідаючи на запитання, поставлене в уроці за четвер, один учений пише: «Як Творець усього і всіх людей і як Владика над усім, Бог може зробити з ким завгодно все, що забажає, і вчинить правильно…

Шляхи Божі ‒ це таємниця. Оскільки ми ніколи до кінця не зрозуміємо [Його], то могли би просто змиритися із цими запитаннями в наших умах. Уривок Ісаї 55:8, 9 пропонує нам певну втіху.

Відповідно до біблійного опису хананеїв, ці народи були надзвичайно нечестивими, і їхнє знищення являло собою Божий суд за їхній гріх. Знищення хананеїв було не першим і не останнім випадком, коли Бог робив це. Відмінності між долею хананеїв і долею людства (за винятком родини Ноя), як описано в Бут. 6-9, свідчать про масштаб і свободу дій…

Бог ніколи не хотів, щоб ізраїльтяни проводили політику херем (повного руйнування) як загальну політику щодо чужинців. Текст П. Зак. 7:1 чітко визначає і тим самим розмежовує народи, які є об’єктом Божих судів. Ізраїльтяни не мали слідувати цій політиці щодо арамеїв, ідумеїв, єгиптян або когось ще (пор. з П. Зак. 20:10-18)… Хананеїв спіткала доля, з якою врешті-решт зіткнуться всі грішники: суд Божий…

Викорінення Богом хананеїв було необхідним кроком в історії спасіння…

Хоч хананеї в цілому були об’єктом Божого суду, у них було принаймні сорок років завчасного попередження (див. визнання Рахав у І. Нав. 2:8-11)» (Daniel I. Block, The NIV Application Commentary: Deuteronomy (Grand Rapids, Mich .: Zondervan, 2012). Рp. 98, 99).

**Запитання для обговорення:**

`1. Подумайте про Тисячолітнє царство, коли в нас буде тисяча років, щоб отримати відповіді на всі наші запитання. Як це розуміння може допомогти нам навчитися довіряти Богу, незважаючи на всі наші складні запитання?`

`2. Які досвіди з Богом, що ви пережили в минулому, можуть допомогти вам навчитися довіряти Йому в майбутньому? Чому важливо не забувати, як Бог трудився в нашому житті?`

`3. У класі обговоріть запитання, поставлене наприкінці уроку за неділю, про готовність Мойсея втратити свою душу задля Божого народу. Чи правильне це ставлення? Якщо вже на те пішло, через що варто втрачати душу, особливо з огляду на те, яку ціну було заплачено за її викуплення?`