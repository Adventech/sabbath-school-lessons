---
title:  Книга завіту
date:   12/10/2021
---

Хоч слово «завіт» (євр. _берѝт_), відображаючи взаємини Бога з Його народом, зустрічається у всій Біблії, воно так часто з’являється у Повторенні Закону, що ця книга була названа «Книгою Заповіту».

`Розгляньте П. Зак. 5:1-21. Про що розповідає уривок, що свідчить, наскільки важливе значення має ідея завіту (_берит_) у книзі Повторення Закону?`

Незабаром після того, як Ізраїлеві сини були визволені з Єгипту, Бог уклав з ними завіт біля Сінаю, саме перед тим, як вони мали ввійти до Обітованого краю. Потім, після 40-річного поневіряння, безпосередньо перед їхнім входом до Обітованої землі, яка була головною частиною обітниці завіту (див. Бут. 12:7; Вих. 12:25), Господь через уста Мойсея знову дає їм Десять Заповідей. Це свідчило про те, наскільки важливо було для народу відновити свої зобов’язання завіту.

Господь збирався виконати дані Ізраїлю обітниці завіту. Однак вони були зобов’язані виконати умови договору зі свого боку: «І Він оголосив перед вами заповіта Свого, що наказав вам чинити, ‒ Десять Заповідей, і написав їх на двох камінних таблицях» (П. Зак. 4:13). Господь зробив це на Сінаї і знову повторив у Моаві, перед тим як вони мали отримати землю. Земля була обіцяна їм через обітницю, дану батькам століття тому, що було проявом «вічного завіту», котрий передував існуванню світу.

«Перш ніж були закладені основи Землі, Отець і Син об’єдналися в завіті викупити людину, якщо вона буде переможена сатаною. Вони об’єдналися в урочистій обітниці, що Христос стане Гарантом спасіння людського роду» (Е. Уайт. Бажання віків. С. 834).

`Прочитайте П. Зак. 5:3. Як нам розуміти цей вірш?`

Що Мойсей повідомив народу? Найімовірніше, вождь підкреслив факт, що їхніх батьків уже немає і дані батькам чудові обітниці завіту тепер даровані їм. Мойсей дав зрозуміти ізраїльтянам, що вони не повинні все зіпсувати, як це зробило попереднє покоління. Тепер обітниці й зобов’язання належать їм.