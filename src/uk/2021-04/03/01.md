---
title:  Вічний завіт
date:   09/10/2021
---

### Біблійні тексти для дослідження
Бут. 12:1-3; Римл. 4:1-5; Вих. 2:24; П. Зак. 5:1-21; 26:16-19; 8:5; Матв. 28:10.

> <p>Пам’ятний вірш</p>
> «І Я складу заповіта Свого поміж Мною та поміж тобою, і поміж твоїм потомством по тобі на їхні покоління на вічний заповіт, що буду Я Богом для тебе й для нащадків твоїх по тобі» (Бут. 17:7).

«І я побачив іншого ангела, який летів серед неба. Він мав вічне Євангеліє, щоб звіщати його жителям землі, ‒ усякому народові, поколінню, племені і народності» (Об’явл. 14:6). «Вічне Євангеліє» означає, що воно завжди існує, завжди наявне, обіцяне нам в Ісусі Христі «перед вічними часами» (Тита 1:2).

Тому не дивно, що в інших місцях Біблії також сказано про «вічний заповіт» (Бут. 17:7; Ісаї 24:5; Єзек. 16:60; Євр. 13:20), адже суть Євангелія ‒ це завіт, а суть завіту ‒ Євангеліє. Бог завдяки Своїй спасенній благодаті й любові пропонує вам спасіння, якого ви не заслуговуєте і ніяк не можете заслужити. У відповідь ви любите Його «всім серцем своїм, і всією своєю душею, і всім своїм розумом, і всією своєю силою» (Марка 12:30). Ваша любов до Бога виявляється в послуху Його Закону: «Бо це любов до Бога ‒ дотримуватися Його заповідей!» (1 Івана 5:3).

Протягом тижня ми будемо досліджувати ідею завіту, виражену в книзі Повторення Закону, і питання, пов’язані із завітом.