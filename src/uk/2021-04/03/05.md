---
title:  Його особливий народ
date:   13/10/2021
---

Сьогодні нам складно до кінця осягнути, яким був стародавній світ під час мандрівки Ізраїля пустелею. Якщо цілі імперії з’являлися та зникали, залишаючи лише руїни, що ми можемо знати про безліч менших язичницьких народів, які оточували Ізраїль?

Не так уже й багато, але ми знаємо одне: ці люди загрузли в язичництві, політеїзмі й безлічі принизливих обрядів, що включали і жертвоприношення дітей. Спробуйте уявити собі, наскільки принизливими й аморальними були культура і релігія людей, які так поводилися зі своїми дітьми і робили це в ім’я якогось бога!

Не дивно, що протягом усієї історії стародавнього Ізраїлю Господь знову й знову застерігав Свій народ від слідування звичаям навколишніх народів. «Коли будеш входити до Краю, що дає тобі Господь, Бог твій, то не навчися чинити такого, як гидота цих народів» (П. Зак. 18:9).

Бог покликав ізраїльський народ для особливої мети. Вступивши в завіт з Господом, вони мали стати особливим народом, який би свідчив світові про Бога, Котрий створив небо і землю, ‒ єдиного Бога.

`Прочитайте П. Зак. 26:16-19. Як у цих віршах узагальнюються взаємини завіту між Богом та Ізраїлем? Як вірність Ізраїля завіту мала проявлятися в їхньому особливому становищі? Які уроки ми можемо почерпнути для себе?`

Зверніть увагу: Мойсей починає наведені чотири вірші словами «цього дня», «сьогодні», тобто саме зараз, знову Бог наказує вам робити це (патріарх повторює цю думку в текстах 17, 18). Вождь від самого початку закликав народ виконувати все це. Він говорить, що вони повинні взяти на себе зобов’язання саме зараз, нині мають бути вірним, святим та особливим народом, що воістину є головною причиною їхнього існування як народу завіту. Вони були єдиним народом, який знав істинного Бога і Його волю щодо того, як вони повинні жити. Вони не лише мали істину для теперішнього часу, а й повинні були втілювати цю істину доти, доки не прийде Ісус, Сама «правда» (Івана 14:6).

`Чому ідея посвячення Богу і дотримання вимог Його завіту «цього дня» актуальна для нас сьогодні?`