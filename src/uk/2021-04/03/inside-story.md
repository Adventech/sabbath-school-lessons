---
title:  Місіонерська історія
date:   15/10/2021
---

#### Вибух у Бейруті

_Кеті Ліхтенвальтер, Ліван_

Я ледь відчула перший глухий удар. Увесь день у нас дув вітерець, що постукував у вхідні двері. Але другий удар був незвичайним. У політично крихкому світі тієї країни, де я жила, можна було часто чути звук кулеметної черги, винищувача, що летить, снаряду, котрий вибухнув ... Хоча особисто мене нічого з цього ніколи не стосувалося, я знала, що кожен подібний звук іноді закінчується трагедією.

Я вирішила вийти на ганок і дізнатися про ситуацію. Зі свого охоронного поста, який знаходиться на горбистій височині над кампусом Близькосхідного адвентистського університету, я дивилася поверх міста Бейрут, що розкинулося внизу, повз порт, у бік Середземного моря. Я побачила схожу на гриб хмару і відразу зрозуміла, в чому справа.

Як тільки я зробила крок назад, мене наздогнав звук потужного вибуху. Вибухова хвиля з пилом і уламками з силою підняла мене і відкинула назад в дім. Я схопилася за двері, але не змогла зачинити їх. Здавалося, що хвиля пройшла крізь стіни.

Я хотіла визирнути з вікна, але побоювалася нового вибуху. Настала тиша. Що буде далі? Мої руки тремтіли від страху.

Через декілька хвилин мені зателефонував Осман. Незадовго до вибуху я провела з ним онлайн-урок гри на скрипці. Він був переляканий, його обличчя покрилося потім, телефон тремтів, коли він знімав на відео зруйновану крихітну квартирку його сім’ї. «Усе зруйноване, ‒ сказав він. ‒ Усе зруйноване, міс Кеті». На жаль, Осман уже стикався з подібним в минулому. Шість років тому його родина потрапила під обстріл в Сирії. Тому для нього вибух в порту Бейрута, який стався в серпні 2020 року, внаслідок якого загинуло не менше двохсот осіб, був не просто руйнівником квартири, а знайомим циклом утрат.

Я не можу розірвати цей цикл. Я не можу заглушити біль, компенсувати втрати, відновити країну. Ніхто не може. Але ми не безпорадні, ми не жертви обставини. Ми перебуваємо в присутності Бога, молячись заступницькою молитвою про те, що не можемо змінити. Лише в цьому наша надія, що зло перетвориться на добро. Нехай ім’я Бога буде прославлене впродовж усього мого життя, в нашому кампусі Близькосхідного університету, серед жителів дорогого Лівану і в найвіддаленіших куточках нашого хиткого світу.

_Кеті Ліхтенвальтер виготовляє намети для уніону Близького Сходу і Північної Африки. Ця історія ілюструє місіонерську мету № 2 стратегічного плану Адвентистської церкви на період 2020-2025 рр. під назвою «ЙДЕМО РАЗОМ». Мета звучить так: «Посилити і різнобічно розвивати місіонерське служіння Церкви у великих містах, в межах “вікна 10/40”, серед неохоплених і недостатньо охоплених груп населення, а також представників нехристиянських конфесій»._