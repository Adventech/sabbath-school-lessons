---
title:  Інші образи
date:   14/10/2021
---

Біблійна наука давно визнала схожість між завітом Ізраїля з Богом й іншими угодами між стародавніми царствами. Така паралель не повинна дивувати нас. Господь просто працював зі Своїм народом у такому середовищі, яке вони могли зрозуміти.

Водночас ідея завіту, правової угоди між двома сторонами з нормами, положеннями і правилами, може здатися холодною і формальною. Хоч угода справді містить такі правові елементи (адже Бог ‒ Законодавець), завіт недостатньо великий, щоб охопити всю глибину і широту тих взаємин, які Бог бажав мати зі Своїм народом. Отже, у Повторенні Закону використовуються й інші образи, щоб допомогти відобразити таку саму ідею, як завіт між Богом та Ізраїлем, але лише для того, щоб надати їй додаткові аспекти.

`Прочитайте П. Зак. 8:5; 14:1; 32:6, 18-20. Які образи використано в текстах і як вони розкривають взаємини, які Бог бажав мати зі Своїм народом?`

`Прочитайте П. Зак. 4:20 і 32:9. Який образ використовується тут і як він також допомагає розкрити взаємини, які Бог хотів мати зі Своїм народом?`

У кожному з випадків є ідея сім’ї, зв’язки в якій повинні бути найбільш близькими, міцними й заснованими на любові. Бог завжди бажав мати такі взаємини зі Своїм народом. Навіть після ганебного відкинення ними Ісуса Він сказав двом Маріям після Свого воскресіння: «Ідіть, сповістіть Моїх братів, щоб ішли до Галилеї, ‒ там Мене побачать» (Матв. 28:10). Воскреслий Месія назвав Своїх учнів братами, що було прикладом прояву любові та благодаті до тих, хто не заслужив цього. По суті, взаємини між Богом і людством завжди були такими: благодать і любов, що даровані негідним.

`Які ваші взаємини з Богом? Як ви можете поглибити їх і навчитися любити Його, водночас розуміючи своє зобов’язання завіту дотримуватися Його Закону? Чому ці дві ідеї не суперечать, а доповнюють одна одну?`