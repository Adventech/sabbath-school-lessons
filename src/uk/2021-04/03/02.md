---
title:  Завіт і Євангеліє
date:   10/10/2021
---

В усій Біблії завіт і Євангеліє взаємопов’язані. Хоч ідея завіту існувала ще до ізраїльського народу (наприклад, завіт з Ноєм), обітниця завіту була яскраво виражена через взаємодію Бога з Його народом, починаючи з їхніх батьків, патріархів.

Від початку ключовою істиною завіту було Євангеліє: спасіння лише через віру.

`Прочитайте Бут. 12:1-3; 15:5-18 і Римл. 4:1-5. Яку обітницю завіту було дано Авраму (згодом Аврааму) і як у ній розкривається Євангеліє?`

Авраам повірив Богові, повірив у дані йому обітниці й завдяки цьому був виправданий перед Ним. Однак це не було дешевою благодаттю: Авраам прагнув виконати умови завіту за допомогою послуху, як відбулося на горі Морія (див. Бут. 22). Він намагався виконати свої зобов’язання в завіті, незважаючи на те, що «віра його зараховується за праведність» (Римл. 4:5). Ось чому через століття Павло буде використовувати Авраама як приклад того, що означає жити за обітницями завіту, які Бог дав Своєму народу.

Ця тема проходить червоною ниткою через усю Біблію. Павло знову торкнувся цієї теми в Гал. 3:6, де процитував Бут. 15:6 про те, що віра Авраама «зарахована йому за праведність». Апостол посилається на дану Авраму обітницю: у його насінні благословляться всі народи (Гал. 3:8, 9). Обітниці завіту дані всім віруючим ‒ і євреям, і язичникам (Гал. 3:7), які виправдовуються через віру без діл Закону, хоча, згідно з умовами завіту, вони повинні коритися Божому Законові.

Навіть коли Єремія говорить про новий завіт, він робить це в контексті Божого Закону: «Бо це ось отой Заповіт, що його по цих днях складу з домом Ізраїля, ‒ каже Господь: Дам Закона Свого в середину їхню, і на їхньому серці його напишу, і Я стану їм Богом, вони ж Мені будуть народом!» (Єрем. 31:33). Слова пророка ‒ це алюзія на книгу Левит: «І Я буду ходити серед вас, і буду вам Богом, а ви будете Мені народом» (Левит 26:12).

`Яким чином концепція Закону та Євангелія в завіті ідеально поєднується з вістками трьох ангелів з Об’явл. 14 – останнім Божим попередженням для світу?`