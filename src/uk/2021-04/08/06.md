---
title:  Питання поклоніння
date:   18/11/2021
---

Центральним елементом взаємин між Господом та Ізраїлем у завіті було поклоніння. Від усього світу, який оточував ізраїльтян, їх відрізняло те, що вони єдині, як народ, поклонялися істинному Богу, на відміну від хибних богів і богинь язичницького світу, які насправді зовсім не були богами. «Побачте тепер, що Я ‒ Я є Той, і Бога немає, крім Мене» (П. Зак. 32:39).

`Прочитайте П. Зак. 4:19; 8:19; 11:16 і 30:17. Яке застереження звучить у всіх віршах? Чому воно таке важливе для ізраїльського народу?`

Тисячі років тому, як і сьогодні, народ Божий існував у культурі й середовищі, які здебільшого пропонували стандарти, традиції і поняття, котрі суперечили його вірі. Тому Божі діти мали завжди пильнувати, аби шляхи світу, його ідоли й боги не стали об’єктами їхнього поклоніння.

Наш Бог ‒ «Бог заздрісний» (П. Зак. 4:24; 5:9; 6:15), і тільки Він як наш Творець і Викупитель гідний нашого поклоніння. Тут також не існує золотої середини: ми поклоняємося або Господу, Який дарує життя, добро та благословення, або якомусь іншому богу, що несе зло, прокляття і смерть.

`Прочитайте Об’явл. 13:1-15 і зосередьтеся на тому, як в уривку представлено поклоніння. Потім порівняйте ці вірші з Об’явл. 14:6-12. Що в текстах з Об’явлення відображає застереження, дане у Повторенні Закону (і в усій Біблії) щодо хибного поклоніння?`

Як би не відрізнявся контекст, запитання залишається таким самим: чи будуть люди поклонятися правдивому Богові й жити, а може, вони зазнають тиску, явного чи прихованого, відмовляться від своєї прихильності до Нього і зустрінуть смерть? Відповідь міститься в серці кожної окремої людини. Бог не змушував стародавній Ізраїль іти за Ним, не буде змушувати і нас. Як бачимо в Об’явл. 13, примус будуть застосовувати звір і його образ. Бог, навпаки, діє виключно любов’ю.

`Як ми можемо переконатися в тому, що не втрачаємо (навіть непомітно й поступово) свою прихильність до Ісуса заради якогось «іншого бога»?`