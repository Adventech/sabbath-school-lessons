---
title:  Дерево життя
date:   14/11/2021
---

Ніхто з нас не просився в цей світ, чи не так? Ми не вибирали, чи з’явитися нам у світі, де і коли народитися, а також хто будуть наші батьки.

Те саме було з Адамом і Євою. Вони вибирали, чи бути створеними Богом, не більше, ніж листок, камінь або гора. Як людським істотам, нам дано не просто існувати (камінь також існує) і не просто жити (амеба теж живе) ‒ нам дароване життя як розумним вільним істотам, створеним за образом Бога.

Ми також не вибирали, чи з’явитися нам на світ як розумним вільним істотам, створеним за образом Бога. Однак Господь пропонує нам зробити найважливіший вибір ‒ залишитися живими, тобто мати вічне життя в Ньому завдяки Ісусу і Його смерті на хресті.

`Прочитайте Бут. 2:8, 9, 15-17 та 3:22, 23. Які два варіанти Бог запропонував Адаму щодо його життя?`

«Посередині Едему росло дерево життя, плоди якого мали властивість продовжувати життя. Якби Адам залишився вірним Богові, то він мав би вільний доступ до цього дерева і жив би вічно. Проте, згрішивши, він утратив змогу користуватися плодами дерева життя і став підвладним смерті. Божественний вирок: “Бо ти порох, ‒ і до пороху повернешся” вказує на повне припинення життя» (Е. Уайт. Велика боротьба. С. 532, 533).

Отже, Біблія пропонує нам лише один із двох варіантів: вічне життя, яке ми спочатку повинні були мати, і вічну смерть, яка, по суті, є просто поверненням в небуття, з якого ми прийшли.

Цікаво, що дерево життя, яке дає безсмертя і вперше з’явилося в першій книзі Біблії, знову з’являється в останній книзі. Прочитайте Об’явл. 2:7 і 22:2, 14. Можливо, головна думка тут така: хоч ми могли мати доступ до дерева життя, але через гріх втратили його; та коли проблема гріха буде остаточно і повністю розв’язана (завдяки Ісусу і Плану спасіння), викуплені, тобто ті, які вибрали життя, отримають доступ до дерева життя, як і передбачалося від самого початку.

`Поміркуйте над такою думкою: роблячи свій щоденний вибір, ми також робимо вибір або для життя, або для смерті.`