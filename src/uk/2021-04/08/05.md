---
title:  Не є недоступним для вас
date:   17/11/2021
---

Розділ 30 книги Повторення Закону починається з повідомлення Господа про те, що станеться, якщо народ покається і зверне зі свого злого шляху. Які чудові обітниці були запропоновані їм!

`Прочитайте П. Зак. 30:1-10. Які обітниці Господь дає народу навіть на тлі їхнього покарання за відступлення? Що це говорить нам про Божу благодать?`

Звичайно, такі слова було приємно почути. Однак тут немає і натяку на те, що відступлення від Господа не настільки важливе. Він нікому не пропонує дешевої благодаті. Навпаки, це мало показати народу Божу любов, а отже, у відповідь вони також полюбили б Його, виявляючи свою любов у послуху Його Заповідям.

`Прочитайте П. Зак. 30:11-14. Що Господь сказав народу? Яка основна обітниця міститься в уривку і які тексти Нового Завіту відображають цю обітницю?`

Зверніть увагу на заклик, виражений тут такою красивою мовою, і на бездоганну логіку. Господь не вимагає від народу нічого надто важкого для виконання. Заповідь Божа не є недоступною для їхнього розуміння. Ця заповідь не високо на небі ‒ настільки далеко, що комусь іншому потрібно діставати її для них; і вона не за морем, що хтось інший повинен принести її. Навпаки, Господь говорить: «Бо ж дуже близька до тебе та річ, ‒ вона в устах твоїх та в серці твоїм, щоб виконувати її» (П. Зак. 30:14). Тобто ви знаєте її досить добре, аби промовляти її, і вона у вашому серці, тому ви знаєте, що повинні її дотримуватися. Отже, непослуху немає виправдання. «Усі Його повеління містять силу для виконання» (Е. Уайт. Наочні уроки Христа. С. 333).

Апостол Павло цитує деякі із цих віршів у контексті спасіння у Христі; тобто Павло посилається на них як на приклад праведності через віру (див. Римл. 10:6-10.)

І потім, після цих віршів у Повторенні Закону, Господь запрошує Ізраїлевих синів вибрати життя або смерть, благословення чи прокляття. Якщо завдяки благодаті та через віру вони виберуть життя, то отримають його.

Сьогодні нічого не змінилося, чи не так?