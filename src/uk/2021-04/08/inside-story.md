---
title:  Місіонерська історія
date:   19/11/2021
---

#### Молитва віри

_Рубер Ліл, США_

Я потребував підбадьорення, і Бог дав мені його найнесподіванішим чином.

Протягом двох останніх років раз на тиждень я ходив до публічної бібліотеки Далласа, попрацювати над моєю докторською дисертацією.

Бездомний чоловік, який часто читав у холі бібліотеки, побачивши мене завжди просив у мене грошей. Грошей я йому не давав, а замість цього приносив їжу і ділився з ним. Незважаючи на мою доброзичливість, він був незговірливий і не йшов на контакт. Одного разу він підійшов до мене на сходовій клітці бібліотеки. Було видно, що він дуже засмучений.

‒ Що трапилося, Джеральде? ‒ запитав я. Він відповів, що має потребу в Бозі. Спочатку я не був упевнений в його щирості, але поговоривши з ним про Євангеліє і розповівши йому План спасіння, побачив, що він справді прагнув Бога. Тоді я запитав його, чи хотів би він прийняти Ісуса в своє життя як Господа і Спасителя.

‒ Так! ‒ вигукнув Джеральд.

Я запропонував йому помолитися молитвою покаяння і в молитві прийняти Ісуса. Він так і зробив. Після цього дня він зник на шість місяців.

Одного разу, незадовго до свята Дня подяки, який святкує вся Північна Америка в кінці листопада, я пішов у бібліотеку і знову побачив свого бездомного друга. Я очікував, що Джеральд попросить у мене грошей, але замість цього він подарував мені найширшу усмішку, котру я будь-коли бачив на його обличчі. Чоловік розповів мені про те, як Бог упливав на його серце останні півроку, і повідомив, що приєднався до церкви і щотижня відвідує молитовне зібрання. Він розповів усі біблійні вірші, які вивчив напам’ять за останні шість місяців, і навіть показав мені свою Біблію. Я був дуже радий! Ми помолилися разом, і він закінчив прекрасною молитвою про мене. Коли ми попрощалися, я витягнув гроші з кишені і сказав: «Джеральде, щасливого Дня подяки!»

_Рубер Ліл є керівником сімейного служіння в Техаській конференції адвентистів сьомого дня._

_Ця історія ілюструє місіонерську мету № 2 стратегічного плану Адвентистської церкви на період 2020-2025 рр. під назвою «ЙДЕМО РАЗОМ». Мета звучить так: «Посилити і різнобічно розвивати місіонерське служіння Церкви у великих містах»._