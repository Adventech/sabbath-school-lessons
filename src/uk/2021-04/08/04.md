---
title:  Життя і добро, смерть і зло, благословення і прокляття
date:   16/11/2021
---

Розділ 30 книги Повторення Закону ‒ один з останніх розділів, написаний після довгої розмови про те, що станеться з народом, якщо він не послухається Господа і порушить умови завіту. Розділ розпочинається з обітниці: навіть якщо ізраїльтяни впадуть у непослух і будуть покарані вигнанням, Бог поверне їх до Обітованого краю, але тільки за умови, що вони покаються і повернуть зі своїх злих шляхів.

`Прочитайте П. Зак. 30:15-20. Які два варіанти представлено стародавньому Ізраїлю і чому тільки два? Як вони відображають біблійний принцип свободи вибору?`

Господь, Яхве, запропонував ізраїльтянам один із двох варіантів, як і Адаму з Євою в Едені. Єврейські слова, що позначають «добро» _(тов)_ і «зло» _(ра)_ у П. Зак. 30:15, ‒ ті самі єврейські слова, які використано в Бутті для позначення дерева пізнання «добра» _(тов)_ і «зла» _(ра)_. Тут, як і у всій Біблії, немає золотої середини або нейтрального місця. Ізраїльтяни або будуть служити Господу і жити, або виберуть смерть. Те саме стосується і нас.

Життя, добро, благословення ‒ на відміну від чого? Від смерті, зла і проклять. Бог справді пропонував народу тільки добро, тільки життя і тільки благословення. Та якщо вони відвернуться від Нього, усе погане буде природним результатом, оскільки вони втратять Його особливий захист.

Народу було запропоновано саме ці варіанти. У текстах також чітко відображена реальність їхньої свободи волі, свободи вибору. Ці вірші, як і більша частина Біблії, Старого і Нового Завітів, не мають сенсу без священного дару свободи волі, свободи вибору.

Господь фактично сказав їм: _Користуючись свободою волі, яку Я дав вам, виберіть життя, виберіть благословення, виберіть добро, а не смерть, зло і прокляття_.

Немає жодного сумніву в тому, яким буде правильний вибір, чи не так? І все ж ми знаємо, що сталося. Велика боротьба тоді була такою самою реальною, як і нині, і ми повинні засвоїти уроки з прикладу Ізраїлю. Нам необхідно усвідомити, що може статися, якщо ми не віддамо себе повністю Господу і не виберемо життя, тобто що буде наслідком нашого вибору.

`Прочитайте П. Зак. 30:20. Зверніть увагу на зв’язок між любов’ю і послухом. Що мав робити Ізраїль, аби залишатися вірним Господу? Як ці принципи можна застосувати до нас сьогодні?`