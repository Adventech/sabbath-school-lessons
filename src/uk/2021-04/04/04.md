---
title:  Він перший полюбив нас
date:   19/10/2021
---

У книзі Повторення Закону перед Ізраїлем були викладені правила, приписи, настанови, застереження і заклики дотримуватися «постанов Його, і заповідей Його, і законів Його». Проте насамперед юдейський народ мав любити Бога всім своїм серцем, душею і силою. Зрозуміло, що для цього в них були вагомі причини.

`Прочитайте П. Зак. 4:37; 7:7, 8, 13; 10:15; 23:5; 33:3. Що ці вірші говорять про любов Бога до Його народу?`

Знову і знову в Повторенні Закону Мойсей говорив людям про Божу любов до їхніх батьків і до них. Та Господь явив цю любов не просто словами, а Своїми діяннями. Незважаючи на їхні недоліки, невдачі, гріхи, Божа любов до них залишалася незмінною і яскраво проявилася у Його ставленні до них.

`«Ми любимо Його, бо Він перший полюбив нас» (1 Івана 4:19). Як цей текст допомагає нам зрозуміти, чому ми повинні любити Господа?`

Божа любов до нас передувала нашому існуванню, оскільки План спасіння був розроблений задовго до «сотворення світу» (Ефес. 1:4).

Еллен Уайт сказала про це так: «План нашого викуплення не був запізнілою відповіддю, він був сформульований не після гріхопадіння Адама. Цей план став «відкриттям тайни, яка споконвіку замовчувалася…» (Римл. 16:25). У ньому розкриті принципи, котрі споконвіку були основою Божого престолу» (Бажання віків. С. 22).

Яка ж це велика перевага для нас, що Бог справді є Богом любові! Любові настільки великої, що Він пішов на хрест заради нас; любові самовідданої, котра спонукала Його упокорити Себе, бути слухняним аж до смерті, і до смерті хресної (Филп. 2:8). Тому сьогодні ми маємо таке одкровення про Божу любов, якого Ізраїлеві сини навіть не могли собі уявити.

`А якби Бог був не любов’ю, а ненавистю або байдужістю? Яким був би в такому разі цей світ? Чому одкровення про Божу любов має викликати в нас велику радість і вдячність?`