---
title:  Для подальшого дослідження
date:   22/10/2021
---

«Хрест Христа буде предметом вивчення і прославлення викупленими протягом вічності. У Христі прославленому вони бачитимуть розп’ятого Христа. Спасенні ніколи не забудуть, що Той, Чия сила створила незліченні світи і керує їхнім рухом у безмежному просторі, Улюблений Божий, Велич Небес, перед Яким схиляються херувими і серафими, ‒ принизив Себе, щоб підняти грішну людину; поніс на Собі вину і ганьбу за гріх; переніс розлуку з Отцем, коли Той закрив від Нього Своє лице, доки скорбота і горе світу, що гине, не розбили Його серце і не позбавили життя на Голгофському хресті. Те, що Творець усіх світів, Вершитель долі всіх людей відмовився від Своєї слави та принизив Себе з любові до людини, ‒ буде постійно викликати подив і захоплення жителів Усесвіту. Дивлячись на Викупителя, на вічну славу Отця, яка сяє на Його обличчі, а також на престол, утверджений навіки й віки, та знаючи, що Боже Царство не матиме кінця, ‒ усі викуплені народи висловлять свої почуття в прекрасній пісні: “…Достойний, достойний Агнець, що був заколений, і примирив нас з Богом Своєю дорогоцінною кров’ю!” (Об’явл. 5:12)» (Е. Уайт. Велика боротьба. С. 651, 652).

**Запитання для обговорення:**

`1. Прочитайте наведене вище висловлювання Еллен Уайт. Як воно може допомогти нам зрозуміти, чому наша любов до Бога має бути неперевершеною любов’ю? Що означає така думка: «Бог, Який створює незліченні світи в неосяжному Всесвіті, заради нас пішов на хрест»? Чому ця істина має лежати в основі наших взаємин Богом?`

`2. Детальніше зупиніться на ідеї водночас любити і боятися Бога. Як ми поєднуємо любов до Бога і страх Господній і чому повинні це робити?`

`3. Одна справа любити Бога, коли в нашому житті все йде добре. А що відбувається, коли щось не виходить, коли нас спіткає трагедія? Чому в подібних ситуаціях любити Бога навіть важливіше, ніж коли все добре?`

`4. Дайте відповідь на останнє запитання в дослідженні за четвер. Які різні підходи ви могли б використовувати, пояснюючи невіруючому, що означає любити Бога? Як ми, люди, можемо любити того, кого ніколи не бачили? Чому для любові це не має значення?`