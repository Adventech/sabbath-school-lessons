---
title:  Боятися Бога
date:   18/10/2021
---

Мойсей закликав Ізраїлевих синів любити Бога всім своїм єством. Це була заповідь. Однак трохи раніше Мойсей дав їм інше повеління: «Щоб ти боявся Господа, Бога свого» (П. Зак. 6:2).

`Прочитайте П. Зак. 10:12. Що в тексті сказано про любов і страх і як ми це розуміємо?`

В одному вірші їм наказано боятися Бога, в іншому ‒ любити Його, а в наведеному вище їм говорять водночас боятися і любити Господа. З огляду на наше розуміння слова «страх» може здатися, що текст містить протиріччя, але це не так. Навпаки, страх перед Богом як побожний трепет перед Ним і повага до Нього, Його авторитету й могутності, справедливості та праведності, особливо порівняно з нашою гріховністю, слабкістю і цілковитою залежністю від Нього, має бути природною реакцією. Ми грішні істоти, які порушили Божий Закон, і тому заслуговуємо на засудження і вічну смерть; і якби не благодать Господа, то всі ми загинули б.

`Прочитайте Ефес. 2:1-10. Як ці вірші допомагають нам зрозуміти, як водночас боятися і любити Бога?`

Хоч ми були «синами непокори», Христос помер за нас і дарував нам нове життя в Ньому. Таке життя містить у собі свободу від гріха і засудження за минуле ‒ ось чому ми повинні любити Його!

Цей самий принцип застосовувався і до стародавнього Ізраїлю: вони були бранцями в Єгипті, засудженими на рабство та пригнічення, і тільки Божа любов і милосердя до них дарували їм велике викуплення. «І будеш пам’ятати, що був ти рабом в єгипетському краї, і вивів тебе Господь, Бог твій, звідти» (П. Зак. 5:15). Тому не дивно, що ізраїльтяни мали водночас і любити, і боятися Бога. І якщо їм належало так чинити, наскільки більше це стосується нас, тих, хто пізнав велику істину про смерть Ісуса на хресті за нас?

`Прочитайте Об’явл. 14:6, 7. Чому повеління боятися Бога стоїть першим в останній вістці Господа до світу? З огляду на пророцтва про майбутні події на Землі, чому це повеління має таке значення?`