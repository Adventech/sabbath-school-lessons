---
title:  «Якщо любите Мене, ви будете дотримуватися Моїх заповідей»
date:   20/10/2021
---

Увесь ізраїльський народ почув заклик любити Бога. Однак любити Його можна було тільки особисто. Як окрема людина, наділена свободою волі, кожен ізраїльтянин мав прийняти рішення любити Бога, і цю любов їм слід було проявляти через послух.

`Що спільного в наведених текстах, тобто яка їхня загальна тема?`

`П. Зак. 5:10`

`П. Зак. 7:9`

`П. Зак. 10:12, 13`

`П. Зак. 11:1`

`П. Зак. 19:9`

Невже можна було висловитися ще ясніше? Як Бог не просто сказав, що любить нас, але й виявив цю любов до нас через Свої діяння, так і народ Божий своїми ділами повинен показати свою любов до Бога. І в цих текстах ми бачимо, що любов до Бога нерозривно пов’язана з послухом Йому.

Ось чому, коли Іван говорить: «Бо це любов до Бога ‒ дотримуватися Його заповідей!» (1 Івана 5:3 ), або коли Ісус говорить: «Якщо любите Мене, ви будете дотримуватися Моїх заповідей» (Івана 14:15), ‒ ці тексти виражають основне вчення. Любов до Бога завжди має виражатися в послуху Йому. Так було завжди, і так буде завжди. Послух Богу означає послух Його Закону (Десяти Заповідям), який включає і четверту заповідь про суботу. Дотримання четвертої заповіді ‒ не більша прихильність до букви Закону, ніж дотримання будь-якої з дев’яти інших.

Проте послух будь-якій із заповідей може бути законництвом, тобто послухом не через любов до Бога. Якщо ми справді любимо Бога, особливо за те, що Він зробив для нас в Ісусі Христі, тоді в нас виникає природне бажання коритися Йому, бо Він просить нас про це.

Коли Мойсей знову і знову закликав Ізраїля любити Господа і коритися Йому, ці заклики звучали після їхнього визволення з Єгипту. Тобто їхня любов і послух були відповіддю на дароване Богом визволення. Тепер вони мали відповісти вірним дотриманням Його Заповідей. А хіба сьогодні інакше?

`Який ваш досвід у прагненні коритися Богу? Тобто які ваші мотиви послуху Богові? Чому мотивом послуху має бути любов до Нього? Яку роль при цьому має відігравати страх Господній (у його біблійному розумінні)?`