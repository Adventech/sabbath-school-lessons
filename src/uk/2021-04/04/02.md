---
title:  Любити Бога
date:   17/10/2021
---

Розповівши синам Ізраїля їхню історію, Мойсей почав викладати вказівки щодо їхніх дій, необхідних для того, щоб отримати землю і розкошувати на ній. Основна частина Повторення Закону зводилася до того, що Господь говорив людям, як вони повинні дотримуватися своїх зобов’язань завіту, який Він милостиво уклав з ними, виконуючи Свою обіцянку їхнім батькам.

Розділ 6 Повторення Закону починається так: «А оце заповідь, постанови та закони, що наказав Господь, Бог ваш, щоб навчити вас виконувати їх у Краї, що ви переходите туди посісти його, щоб ти боявся Господа, Бога свого, щоб пильнувати всіх постанов Його та заповідей Його, що я наказую тобі, ти й син твій, та син твого сина по всі дні життя твого, і щоб були довгі твої дні» (П. Зак. 6:1, 2) .

`Прочитайте П. Зак. 6:4, 5. Яке повеління Господь дав Ізраїлевим синам у вірші 5? Що це означає?`

_Люби Господа, Бога твого, усім серцем своїм…_ Цікаво, що разом із Законом, застереженнями, правилами та постановами народ чує заклик любити Бога. До того ж любити Його «усім серцем своїм, і всією душею своєю, і всією силою своєю», що вказує на абсолютну природу цієї любові.

Любити Бога всім серцем, душею і силою означає, що наша любов до Нього має перевершувати нашу любов до всього і до всіх, бо Він ‒ основа нашого єства і причина нашого існування, Він ‒ усе в усьому. Нашу любов до всього іншого слід розглядати у світлі нашої любові до Господа.

Єврейською мовою слово «твій» у словосполученнях _твій Бог, твоє серце, твої сили_ вжито в однині. Так, Бог говорив з народом у цілому, але ціле сильне настільки, наскільки сильні його частини. Господь бажає, щоб кожен з нас, будучи частиною більшого тіла, був вірний Йому особисто. А основою вірності має бути наша любов до Нього за те, Хто Він є і що зробив для нас.

`Що для вас означає любити Бога всім серцем, душею і силою?`