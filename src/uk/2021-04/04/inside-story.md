---
title:  Місіонерська історія
date:   22/10/2021
---

#### Сила книги

_Казухіро Хірага, Японія_

Дев’ятирічна Суміко, що живе на острові Окінава, любила читати. Особливо їй подобалося читати книги з серії під назвою «Вечірні оповідання» Артура Максвелла, куплені її сім’єю у доброго незнайомця, котрий одного разу постукав у їхні двері. Суміко перечитувала їх знову і знову.

Її улюбленою історією була історія про хлопчика на ім’я Уїлфорд і його компанію Сюрпризів. Уїлфорд любив радувати людей сюрпризами. Суміко відчувала щастя, уявляючи радість людей, які отримують ці подарунки-сюрпризи. «Вечірні оповідання» також познайомили Суміко з Ісусом. Члени її родини не були християнами. Її батьки, як і більшість японців, не поклонялися Ісусу. З книг, які дівчинка так любила читати, вона дізналася, що Ісус любить дітей і хоче зробити їх щасливими.

Суміко виросла і переїхала до Токіо, столиці Японії. Вона вийшла заміж і стала мамою двох маленьких хлопчиків. Під час переїзду вона втратила свої улюблені «Вечірні оповідання». Коли її старший син досить підріс, Суміко почала вибирати для нього школу. Поруч з їхнім будинком вона помітила приватну школу під назвою «Токійська початкова школа Саніку». Їй стало відомо, що це школа адвентистів сьомого дня, і вона вирішила більше дізнатися про адвентистів.

На свій подив Суміко дізналася, що адвентисти не лише мають багато шкіл, але й видають багато книг для дітей, в тому числі і її улюблені «Вечірні оповідання». Після цього вона захотіла, щоб її син навчався в адвентистській школі.

Але спочатку їй потрібно було отримати більше інформації про Адвентистську церкву. На території адвентистської школи також була розташована церква, і Суміко почала відвідувати суботні богослужіння. Вона відчувала дивовижний світ, коли співала гімни і слухала проповіді.

Суміко купила новий комплект «Вечірніх оповідань» і почала читати їх своїм синам. Хлопчикам сподобалися ці історії. Паралельно вона самостійно почала читати Біблію. Як тільки її син пішов у перший клас, Суміко приєдналася до групи з вивчення Біблії в школі. Через кілька місяців вона віддала своє серце Ісусу і прийняла хрещення.

Сьогодні 35-річна Суміко Такахагі продовжує читати «Вечірні оповідання» своїм синам, але ще читає їм Біблію.

_Суміко дізналася про Ісуса з книги «Вечірні оповідання», а пізніше завдяки інформації про адвентистську школу й церкву в Інтернеті. Частина приношень тринадцятої суботи буде витрачена на розвиток проекту цифрового євангелізму, завдяки якому багато жителів Японії, особливо молодих людей, дізнаються про Ісуса через Інтернет. Дякуємо вам за планування щедрих приношень._