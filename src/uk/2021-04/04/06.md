---
title:  Перша заповідь
date:   21/10/2021
---

Як би не намагалися деякі християни з різних причин відокремити Старий Завіт від Нового Завіту, це неможливо зробити, повністю не позбавивши Новий Завіт його істинного значення. Новий Завіт у своєму одкровенні про Ісуса й у своїх богословських поясненнях Його життя, смерті, воскресіння і первосвященницького служіння вказує на виконання безлічі старозавітних пророцтв і прообразів. Багато в чому Старий Завіт утворює тло, контекст, підставу для Нового Завіту. Обидва завіти відкривають доброту і любов Бога.

Це одна з причин, чому автори Нового Завіту, зокрема й Ісус, знову і знову цитують Старий Завіт.

`Прочитайте Марка 12:28-30. Яке запитання поставив книжник? Що відповів Ісус і звідки взяв відповідь?`

Цікаво, що запитання поставив книжник ‒ людина, що присвятила своє життя вивченню Закону і його застосуванню. Існувало безліч законів, яких, як вірили юдеї, їм необхідно було дотримуватися (пізніша єврейська традиція говорила, що таких законів 613). Не дивно, що книжники бажали, щоб усі закони зводилося до одного запитання.

А що робить Ісус?

Він переходить прямо до шостого розділу Повторення Закону, починаючи зі слів: «Слухай, Ізраїлю: Господь, Бог наш ‒ Господь один!» (вірш 4), а потім цитує наступний вірш про необхідність любити Бога всім серцем, душею і силою. Ісус указав на ключове твердження про Господа як їхнього Бога, їхнього єдиного Бога; зважаючи на цю велику істину, вони покликані любити Його безмірно.

Що може бути більшою істиною для теперішнього часу, ніж ця заповідь? В останні дні, коли відбуватимуться фінальні події і кожен буде покликаний вибрати той чи інший бік, Заповіді Божі (Об’явл. 14:12) будуть відігравати вирішальну роль.

Зрештою наш вибір (навіть перед обличчям переслідувань) буде залежати від того, любимо ми Бога по-справжньому чи ні. Це вирішальне запитання, і ми можемо полюбити Господа всім серцем, душею і силою тільки тоді, коли особисто пізнаємо Його і відчуємо Його доброту, любов і благодать. Якщо буде потрібно, за це можна й померти.

`Якби хтось запитав вас: як люди можуть полюбити Бога, Якого ніколи не бачили, що б ви відповіли? Обговоріть у класі відповіді присутніх.`