### Книга завіту: Повторення Закону

За часів правління царя Йосії в Єрусалимі (640-609 рр. до н. е.) хтось, імовірно, працюючи в храмі, знайшов книгу, і її прочитали перед царем. «І сталося, як цар почув слова Книги Закону, то роздер свої шати» (2 Цар. 22:11). Чому? Цар усвідомив, що він і його народ не корилися тому, що було написано в книзі.

Згодом на підставі цієї книги, названої «Книгою Заповіту» (2 Цар. 23:2), Йосія почав великі перетворення. Ми можемо прочитати про ці перетворення в 2 Цар. 23.

Що ж це за книга, яка справила такий вплив на царя і його народ? Вважають, що це Повторення Закону ‒ предмет нашого дослідження в поточному кварталі.

П’яту й останню книгу з П’ятикнижжя Мойсея, Повторення Закону (давньоєвр. _Деварѝм_ ‒ «слова»; давньогрец. _Деутеронóміон_ ‒ «повторений закон»), можна коротко викласти так:

Вийшовши з Єгипту й уклавши завіт з Господом на Сінаї, Ізраїлеві сини, замість того щоб іти прямо до Ханаану, 40 років поневірялися пустелею. Через 40 років, коли євреї врешті-решт були готові перетнути кордон Обітованої землі, Мойсей звернувся до них із серією промов. Суть цих промов така: _ви збираєтеся ввійти в Обітовану землю. Нарешті! Не забувайте про те, що зробив для вас Господь і чого Він вимагає від вас нині, а саме: любити Його всім своїм серцем і душею, виявляючи цю любов у послуху всім Його Заповідям та умовам завіту_.

Аби підкреслити важливість завіту, Мойсей повторив народу Десять Заповідей ‒ правову основу їхніх зобов’язань у завіті, який Господь спочатку уклав з їхніми батьками, а тепер уже з ними на кордонах Ханаану.

Тепер у нас виникає закономірне запитання: чи існують паралелі між обставинами Ізраїлевих синів на кордонах Обітованої землі й нашими нинішніми обставинами на кордоні Небесної обітованої землі?

Тому назва уроків поточного кварталу ‒ «Істина для теперішнього часу в книзі Повторення Закону». Головне запитання нашого дослідження: які вістки істини для теперішнього часу ми можемо винести з Божих настанов Його народу завіту? Ми розглянемо книгу Повторення Закону тематично, охоплюючи такі істини, як вічний завіт, Закон і благодать, любов до Бога та ближнього, але найважливіша з них ‒ як книга Повторення Закону відкриває нам Божу любов, що найяскравіше буде явлена в смерті Ісуса на хресті та в Його воскресінні.

Безсумнівно, між нашою Церквою сьогодні й церквою в пустелі існують величезні культурні відмінності й величезна відстань у часі. Проте, можливо, подібності між нами більше, ніж відмінностей. Наприклад, чи можуть наведені нижче слова бути сьогодні звернені й до нас?

«Дивіться, – навчив я вас постанов та законів, як наказав мені Господь, Бог мій, чинити так серед того Краю, куди ви входите, щоб посісти його. Бережіть, і виконуйте їх, бо це мудрість ваша та ваш розум на очах народів, що вислухають усіх постанов тих та й скажуть: Тільки він мудрий та розумний народ, цей великий люд!» (П. Зак. 4:5, 6).

Зауважте, не самі закони були їхньою «мудрістю і розумом» перед народами, а їхня покора цим законам. Звичайно, тут міститься вістка і для нас. Та це лише одна з багатьох вісток книги Повторення Закону.

_**Кліффорд Р. Гольдштейн** – редактор «Посібника з вивчення Біблії в Суботній школі», автор багатьох книг._