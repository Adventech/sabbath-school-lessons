---
title:  Чого жадає Господь?
date:   08/12/2021
---

Значна частина книг пророків складалася із закликів до вірності. І не тільки вірності в цілому, але й зокрема; вірності ізраїльтян їхнім зобов’язанням завіту, які були знову підтверджені безпосередньо перед отриманням Обітованої землі. У книзі Повторення Закону міститься підтвердження Божого завіту з Ізраїлем. Тепер, після 40-річного обхідного шляху, Господь збирався виконати (або почати виконувати) кілька Своїх обітниць завіту, своїх зобов’язань за угодою. Тому Мойсей умовляв ізраїльтян виконати також свої зобов’язання. Книги пророків були здебільшого закликами до народу дотримуватися своїх зобов’язань завіту.

`Прочитайте Михея 6:1-8. Про що Господь говорить народу і як це пов’язано з книгою Повторення Закону? (Див. також Амоса 5:24 та Осії 6:6).`

Дослідники Біблії побачили у віршах книги пророка Михея «судовий позов за завітом», у якому Господь «подає в суд», або відкриває справу проти Свого народу за порушення завіту. Михей каже, що у Господа «пря із народом Своїм» (Михея 6:2), де слово «пря» _(рів)_ може означати юридичну суперечку. Тобто Господь порушив проти ізраїльтян судову справу ‒ образ, що позначає юридичний аспект завіту. Це не має викликати подив, адже центральне місце в завіті посідав Закон.

Зауважте також, як Михей запозичує мову Повторення Закону: «А тепер, Ізраїлю, чого жадає від тебе Господь, Бог твій? Тільки того, щоб боятися Господа, Бога твого, ходити всіма Його дорогами, і любити Його, і служити Господеві, Богу твоєму, усім серцем своїм і всією душею своєю, виконувати заповіді Господа та постанови Його, що я наказую тобі сьогодні, щоб було тобі добре» (П. Зак. 10:12, 13). Однак, замість того щоб процитувати цей вірш дослівно, Михей перефразував його, замінивши «букву закону» Повторення Закону на «дух закону», який говорить про справедливість і милосердя.

Пророк підкреслює: не зовнішній вигляд релігії та благочестя (безліч жертвоприношень ‒ «тисячі баранів») формує взаємини Ізраїля з Богом у завіті. Що доброго в зовнішньому благочесті, коли, наприклад, «якщо піль жадають, то грабують вони, а домів – то хапають. І вони переслідують мужа та дома його, і чоловіка й спадки його» (Михея 2:2)? Передбачалося, що Ізраїль буде світлом для світу, і народи з подивом говорили б: «Тільки він мудрий та розумний народ, цей великий люд!» (П. Зак. 4:6). Отже, ізраїльтяни мали діяти мудро і з розумінням, що включало в себе справедливе й милосердне ставлення до людей.