---
title:  Молитва Даниїла
date:   09/12/2021
---

Одна з найвідоміших молитов у всьому Старому Завіті міститься в Дан. 9. Дізнавшись із книги пророка Єремії, що час «для руїн Єрусалиму» (Дан. 9:2), сімдесят років, незабаром закінчиться, Даниїл почав щиро молитися.

І яка це була молитва ‒ зворушливе слізне благання, у якому пророк сповідує свої гріхи і гріхи свого народу, водночас визнаючи Божу справедливість серед лих, які обрушилися на них.

`Прочитайте Дан. 9:1-19. Які теми в уривку безпосередньо пов’язані з книгою Повторення Закону?`

Молитва Даниїла ‒ короткий виклад застережень із Повторення Закону щодо наслідків недотримання народом зобов’язань завіту. Даниїл двічі послався на «Закон Мойсея» (Дан. 9:11, 13), який включає Повторення Закону, і в цьому випадку, можливо, посилався саме на нього.

Як і було сказано у Повторенні Закону, ізраїльтяни втратили землі (див. П. Зак. 4:27-31; 28) через непокору ‒ відбулося саме те, про що було сказано Мойсеєві (П. Зак. 31:29).

Як трагічно: замість того щоб навколишні народи говорили: «Тільки він мудрий та розумний народ, цей великий люд!» (П. Зак. 4:6), ‒ Ізраїль став «ганьбою» (Дан. 9:16) у тих самих народів.

У всіх своїх слізних молитвах Даниїл жодного разу не ставить просте запитання, яке люди ставлять під час лиха: «Чому?» Він не запитує про це, бо завдяки книзі Повторення Закону точно знає причину лиха. Повторення Закону дало Даниїлу (й іншим вигнанцям) контекст, який дозволяє зрозуміти, що зло, котре спіткало їх, було не сліпою долею або випадковістю, а наслідком непослуху народу, про що їх конкретно попереджали.

Але головне полягало в тому, що молитва Даниїла висловлювала обнадійливу реальність: незважаючи на ці події, Бог не залишив Свій народ. Повторення Закону не тільки надавало контекст для розуміння їхньої ситуації, але й указувало на обітницю відновлення.

`Прочитайте в Дан. 9:24-27 пророцтво про Ісуса та Його смерть на хресті. Чому це пророцтво було дане Даниїлу (і всім нам) у контексті полону Ізраїля й обітниці про повернення?`