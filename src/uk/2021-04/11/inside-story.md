---
title:  Місіонерська історія
date:   10/12/2021
---

#### У Бога все вчасно

_Еліан Хосокава Імаюкі, Японія_

Марсія Юасса, одна з тисяч бразильських іммігранток, яка довгий час працювала на фабриках в центральній Японії, була змушена залишатися вдома після хвороби.

Страждаючи на сильний біль, Марсія думала, що помре, і переживала про те, хто подбає про її сім’ю. Жінка кликала до Бога, щоб Він зберіг їй життя. У своєму важкому стані вона не могла нічого робити, тому багато часу проводила в Інтернеті. Одного разу Марсія натрапила на серію уроків зі здорового способу життя, заснованих на Біблії, які проводив лікар-адвентист сьомого дня з Бразилії. Вона подивилася всі уроки, дізнавшись про різні аспекти здорового способу життя, а також почула про суботу.

Якось, шукаючи в соціальних мережах друзів юності, вона знайшла колишню однокласницю, з якою колись дружила. Марсія з радістю відновила зв’язок з давньою подругою і натхненно розповіла їй в телефонній розмові про свої нові відкриття ‒ про здоров’я і суботу. Подруга все уважно вислухала і сказала, що вірить в Бога і поклоняється Йому в суботу. Вона розповіла, що стала адвентисткою сьомого дня після того, як втратила зв’язок з Марсією. Після розмови, вони почали разом вивчати Біблію.

Через деякий час подруга відправила їй контактну інформацію про Адвентистську церкву і пастора, котрий здійснював служіння в цьому регіоні. Коли Марсія знайшла адресу церкви, то засмутилася, оскільки церква була в іншому місті. Проте вона зателефонувала до церкви і поговорила зі мною, дружиною пастора. Я повідомила їй, що невелика група з вивчення Біблії була організована в місті Івате, де вона жила, і що вони можуть зустрітися на тому ж тижні. Марсія дуже зраділа, почувши несподівану новину. Група зустрілася через три дні після тієї розмови. Від будинку Марсії до місця зустрічі групи було менше кілометра, тому вона могла дійти туди пішки. Бог зцілив її від хвороби, і з тих пір 54-річна Марсія не пропускає жодної зустрічі.

_Марсія дізналася про Церкву адвентистів сьомого дня через Інтернет. Частина приношень тринадцятої суботи буде витрачена на розвиток проекту цифрового євангелізму, завдяки якому багато жителів Японії, особливо молодих людей, дізнаються про Ісуса через Інтернет. Дякуємо вам за планування щедрих приношень._