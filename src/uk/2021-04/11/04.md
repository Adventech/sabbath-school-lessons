---
title:  Повторення Закону в книзі Єремії
date:   07/12/2021
---

Багато років тому молодий чоловік палко шукав істину ‒ якою б ця істина не була і куди б вона його не привела. Згодом він не тільки повірив у Бога Отця і в Ісуса, але й прийняв вістку адвентистів сьомого дня. Його улюбленим віршем у Біблії був Єрем. 29:13: «І будете шукати Мене, і знайдете, коли шукатимете Мене всім своїм серцем». Однак через роки, досліджуючи Біблію, він знову знайшов цей вірш, але записаний значно раніше ‒ у книзі Повторення Закону. Тобто Єремія взяв його в Мойсея.

`Прочитайте П. Зак. 4:23-29. Який контекст цієї обіцянки Ізраїлю і як вона стосується нас сьогодні?`

Як ми вже говорили, книга Повторення Закону була знайдена під час царювання царя Йосії, і саме за правління Йосії Єремія розпочав своє служіння. Тому не дивно, що в книзі Єремії можна помітити вплив Повторення Закону.

`Прочитайте Єрем. 7:1-7. Яке було повеління Господа народу і як воно пов’язане зі словами книги Повторення Закону?`

Знову й знову у Повторенні Закону Мойсей підкреслював, що перебування ізраїльтян у Ханаанській землі було умовним: якщо вони не будуть коритися, то не залишаться на вибраному для них Богом місці. Погляньте на особливе застереження в Єрем. 7:4: так, у них був храм Господній і вони були вибраним народом, але все це не мало значення, якщо вони не виявляли послуху.

Послух включав добре ставлення до приходьків, сиріт, удів. Ця концепція безпосередньо стосується Повторення Закону і певних положень завіту, яким вони зобов’язані слідувати: «Не скривиш суду на приходька, на сироту, і не будеш брати в заставу вдовиної одежі» (П. Зак. 24:17; див. також 24:21; 10:18, 19; 27:19).

`Прочитайте Єрем. 4:4 і порівняйте з П. Зак. 30:6. Яка вістка міститься тут для народу і як цей принцип можна застосувати до Божого народу сьогодні?`