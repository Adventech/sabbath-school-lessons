---
title:  Книга закону
date:   05/12/2021
---

Йосія, цар юдейський, у восьмирічному віці став царем і правив 31 рік (640-609 рр. до н. е.) до своєї смерті на полі битви. На вісімнадцятому році його правління відбулася подія, що змінила історію Божого народу (принаймні на деякий час).

`Прочитайте 2 Цар. 22. Які уроки ми можемо засвоїти з описаної події?`

Дослідники Біблії вже давно дійшли висновку, що «Книгою Закону» (2 Цар. 22:8) було Повторення Закону, втрачене на багато років.

«Йосія був вельми зворушений, коли вперше почув записані в цьому стародавньому рукописі напучування і застереження. Ще ніколи він так глибоко не усвідомлював запропонованого Богом Ізраїлеві вибору – “життя та смерть, благословення та прокляття” (П. Зак. 30:19)… Книга рясніла Божими запевненнями в спасінні тих, хто повністю довіряє Йому. Як Він визволив їх із єгипетського рабства, так могутньою рукою приведе до Обітованого краю і поставить на чолі інших народів» (Е. Уайт. Пророки і царі. С. 393).

Наступний розділ розповідає, наскільки серйозно цар Йосія прагнув «додержувати заповіді Його, і свідчення Його, і постанови Його всім серцем та всією душею» (2 Цар. 23:3; див. також П. Зак. 4:29; 6:5; 10:12; 11:13). Реформи царя мали на меті очищення від усіх гидот, «що появилися в Юдинім краї та в Єрусалимі… щоб поставити слова Закону, написані в книзі, що знайшов священник Хілкійя в Господньому домі» (2 Цар. 23:24).

Повторення Закону було наповнене застереженнями й умовляннями щодо дотримання звичаїв народів, які оточували Ізраїль. Ужиті Йосією заходи, включно зі стратою священників-ідолопоклонників в Самарії (2 Цар. 23:20), показали, як сильно народ Божий відхилився від довіреної йому істини. Замість того щоб залишатися святим народом, вони пішли на компроміс зі світом, хоча часто думали: «Наші взаємини з Господом чудові». Яка небезпечна помилка!

`Від чого нам необхідно ретельно очистити наші власні житла і церковні установи, щоб служити Господу від щирого серця й від усієї душі?`