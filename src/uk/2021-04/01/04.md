---
title:  Покликання Аврама
date:   28/09/2021
---

Ім’я Аврам (пізніше Авраам) вперше з’являється в генеалогії Бут. 11, записаній відразу після згадки про розпорошення з Вавилона.

`Прочитайте в Бут. 12:1-3 заклик Бога до Аврама. Сьогодні, озираючись назад після смерті Ісуса на хресті й поширення Євангелія, як ми розуміємо те, що Бог обіцяв зробити через Аврама?`

Через багато століть апостол Павло, прагнучи розібратися з єрессю галатів, знову вказав на покликання Авраама. Апостол підкреслив: це покликання було раннім вираженням споконвічного наміру Бога, Євангелієм для всього світу. «Зрозумійте, що ті, хто від віри, ‒ сини Авраама. Адже Писання, передбачивши, що Бог через віру оправдає язичників, благовістило Авраамові: В тобі благословляться всі народи! Тому ті, що від віри, будуть благословенні разом з вірним Авраамом» (Гал. 3:7-9).

Покликання Авраама вперше було описано в Бут. 12. Більша частина решти Буття ‒ це історія про кровних нащадків Авраама, про появу одного неблагополучного насіння за іншим, які створювали одну деструктивну сім’ю за іншою. Однак через них урешті мала виконатися обітниця, досягнувши вирішального моменту з покликанням Мойсея.

`Прочитайте в Дії 7:20-36 розповідь мученика Степана про Мойсея і Вихід. Як вона узгоджується з початковою обіцянкою Бога Аврааму?`

У світі, що потопає в невігластві, омані й неправді (за останні більш ніж три тисячі років нічого не змінилося, чи не так?), Господь покликав з Єгипту народ, Свій народ, насіння Авраама. У цьому народі Він прагнув не тільки зберегти знання істини ‒ знання про Нього, Яхве, і про План спасіння, ‒ але й поширити це знання по всьому світу.

`Як ми, адвентисти сьомого дня, сьогодні бачимо себе у взаємозв’язку з рештою світу? Які паралелі існують між нами і давнім Ізраїлем? Яку відповідальність ці паралелі покладають на кожного з нас?`