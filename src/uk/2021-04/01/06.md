---
title:  Відступництво і покарання
date:   30/09/2021
---

«Усе, що Господь говорив, зробимо» (Вих. 19:8; див. також Вих. 24:3, 7). Хоч народ неодноразово свідомо промовляв ці слова, Священна історія свідчить, що їхні вчинки знову і знову суперечили їхнім словам. Хоч вони були обраним народом і з власної волі вступили в завіт з Господом, проте не виконали своїх зобов’язань за угодою, які насправді зводилися до одного.

`Що для Ізраїля було найважливішою умовою завіту? Вих. 19:4, 5.`

Заклик коритися Богу і дотримуватися Його Закону був тоді не більшим законництвом, ніж зараз (див. Матв. 7:24-27; Івана 14:15; Якова 2:20; Римл. 6:11, 12), і все-таки знову і знову Ізраїлеві сини не могли виконати умови завіту.

Насправді від самого початку, навіть споглядаючи гору Сінай, вони впали в страшне відступництво (див. Вих. 32:1-6). На жаль, невірність була радше нормою, ніж винятком, тому замість того, щоб швидко увійти до Обітованого краю, вони 40 років поневірялися пустелею.

`Прочитайте Числ. 14:28-35. Яке покарання було призначене для народу через їхню відмову повірити Господу й увійти до Обітованого краю?`

Непослух часто виникає не тільки через відкрите повстання, а й через відмову довіряти Божим словам. Гріх непослуху Ізраїля був особливо огидним, бо, як сказав Сам Бог, усі ці люди «бачили славу Мою та ознаки Мої, що чинив Я в Єгипті та в пустині, але випробовували Мене оце десять раз» (Числ. 14:22). Незважаючи на все, що ізраїльтяни бачили і пережили, вони, як і раніше, відмовлялися коритися Господу й отримати землю, хоч Бог обіцяв їм успіх (Числ. 13, 14).

`Поміркуйте над наведеними вище словами: непослух часто виникає через недовіру до Божого Слова. Поділіться в класі своїми думками. Як ми можемо навчитися більше довіряти Богу?`