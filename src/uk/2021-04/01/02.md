---
title:  Любити і бути коханим
date:   26/09/2021
---

У 1 Івана 4:8 сказано: «Бог є любов». Якими б простими не були ці три слова (чотири грецькою), проте ідея, що стоїть за ними, настільки глибока, настільки велика, що ми навряд чи можемо усвідомити їхнє значення. Вони не просто свідчать, що Бог любить, або виявляє любов, або є проявом любові, а що Сам Бог є любов. Любов ‒ сутність Особи Бога. Ми грішні людські істоти; у середньому маса нашого мозку, за допомогою якого осягаємо реальність, становить 1300 г, тому ми просто не в змозі до кінця осмислити, що означає «Бог є любов».

Проте ми можемо зрозуміти достатньо для того, щоб знати: це добра новина. Якби замість «Бог є любов» було сказано «Бог є ненависть», «Бог є помста» або «Бог є байдужість», таке відкриття про Нього могло б стати приводом для занепокоєння. Однак слова «Бог є любов» допомагають нам краще зрозуміти ідею про те, що Боже правління відображає цю любов. Можливо, любов пронизує космос навіть більш, ніж гравітація. Бог любить нас, і ми у відповідь теж повинні полюбити Бога (див. П. Зак. 6:5; Марка 12:30).

Та щоб любов була справжньою, її необхідно дарувати з власного бажання. Господь не може примусити до любові; якби Він зробив так, це була б не любов. Отже, коли Бог творив на Небі й на Землі розумних істот зі здатністю мислити й любити, завжди існував ризик, що вони можуть не любити Його у відповідь. Деякі обрали не любити ‒ і саме це призвело до повстання і Великої боротьби.

`Чому наведені тексти мають сенс лише в контексті свободи й ризику, пов’язаного з любов’ю? (Ісаї 14:12-14; Єзек. 28:12-17; Об’явл. 12:7).`

Особливо змістовний текст Єзек. 28:15, який свідчить: хоч Люцифер був бездоганною істотою, створеною досконалим Богом, у ньому знайшлася несправедливість. Це сталося не тому, що він був створений з беззаконням. Навпаки, створений зі здатністю любити, Люцифер мав істинну моральну свободу, однак, незважаючи на всі дані йому переваги та славу, цей ангел хотів більшого. Крок за кроком він просувався до своєї мети, доки не сталася на Небі війна.

`Ви можете купити собак-роботів, які підкоряються вашим командам, ніколи не бруднять килим і не гризуть меблі. Однак чи могли б ви насолоджуватися спілкуванням з таким «собакою»? Як ваша відповідь допомагає зрозуміти, чому Богу були потрібні розумні істоти, які могли б любити Його у відповідь?`