---
title:  Гріхопадіння і потоп
date:   27/09/2021
---

Майже кожен школяр чув історію про яблуко, що впало на голову Ісака Ньютона, завдяки чому він відкрив закон всесвітнього тяжіння. Чи справді яблуко впало на голову вченого чи ні ‒ неважливо; велике осяяння Ньютона полягало в усвідомленні того, що сила, котра сприяє падінню яблука (гравітація), також утримує Місяць на орбіті навколо Землі, Землю на орбіті навколо Сонця та ін.

Це було важливо, бо протягом тисячоліть більшість людей вважала, що закони, котрі керують небесами, відрізняються від законів, які керують Землею. Ньютон довів хибність такої думки.

І хоч Ньютон відкрив найважливіший закон природи, той самий принцип справедливий і щодо морального Закону. Люцифер на Небі зловжив свободою, з любові дарованою Господом розумним істотам, порушив Божий Закон, і це призвело помазаного Херувима хоронителя до падіння. Щось подібне сталося і на Землі, коли наші прабатьки також зловжили своєю свободою, порушивши той самий Божий Закон.

`Прочитайте Бут. 2:16, 17 і Бут. 3:1-7. Як ці вірші про досконалих людей у досконалому середовищі, створеному досконалим Богом, розкривають велику істину про свободу, даровану люблячим Господом усім розумним істотам?`

Після гріхопадіння людство неухильно деградувало, і дійшло до того, що Господь сказав про людину: «Ввесь нахил думки серця її ‒ тільки зло повсякденно» (Бут. 6:5). Якщо думки людей були злі, отже, і їхні вчинки були такими самими, доки все не стало настільки злим, що Господь знищив увесь світ потопом. У певному сенсі Він дав людству шанс почати все спочатку, це було своєрідне друге творіння. Однак, як показує історія про Вавилонську башту (Бут. 11:1-9), людство, як і раніше, мало намір кинути виклик Богу. «Хоч будівництво вежі ще не було повністю завершене‚ проте частину її відвели під житло для будівельників. Інші приміщення були пишно обставлені, прикрашені й посвячені ідолам. Люди раділи своїм успіхам, вшановували срібних і золотих богів, кидаючи виклик Правителю Небес і Землі» (Е. Уайт. Патріархи і пророки. С. 119). Тому Бог не тільки помішав їхню мову, а й розпорошив занепалий рід по поверхні всієї землі.

`Проаналізуйте свої думки протягом дня. Що вони говорять вам про стан вашого серця?`