---
title:  Завіт на Сінаї
date:   29/09/2021
---

Вихід і всі пов’язані з ним події ‒ від крові на одвірках дверей у Єгипті до драми на Червоному морі ‒ які надзвичайні переживання! Безсумнівно, усе це справило незабутнє враження на очевидців. Як сказав Господь: «Ви бачили, що Я зробив був Єгиптові, і носив вас на крилах орлиних, і привів вас до Себе» (Вих. 19:4).

Чому Господь здійснив це приголомшливе драматичне визволення, вивівши один народ з-посеред іншого? Як сказав Мойсей: «Чи намагався який бог піти взяти собі народ з-посеред іншого народу пробами, ознаками, і чудами, і війною, і сильною рукою, і раменом витягненим, і страхами великими, як усе те, що зробив був вам Господь, Бог ваш, в Єгипті на очах твоїх?» (П. Зак. 4:34).

`Прочитайте Вих. 19:4-8. Чому Господь покликав народ з Єгипту?`

Бог покликав їх, насіння, нащадків батьків ‒ Авраама, Ісака та Якова. З цими нащадками Господь уклав Свій завіт, і вони справді стануть «Мені власністю більше всіх народів, бо вся земля – то Моя!» (Вих. 19:5). Ці взаємини посідали центральне місце в завіті.

Однак цю ідею «власності» (в інших перекладах «особливого скарбу»; євр. _сегуллá_) можна було витлумачити неправильно (згодом так і сталося). Унікальність ізраїльтян не походила із чогось святого та праведного, властивого лише їм. Вони стали такими завдяки дарованій їм Божій благодаті та посланим чудовим істинам. Цих істин вони мали дотримуватися і поширювати по світу як «царство священників».

Далі Бог виклав їм деякі умови завіту, тобто зобов’язання за угодою, Десять Заповідей (Вих. 20), і потім завіт набув чинності. Окропивши зведений жертовник кров’ю жертв, Мойсей «взяв… книгу заповіту, та й відчитав вголос народові» (Вих. 24:7). Народ знову заявив, що буде коритися.

`«Адже Мойсей, проголосивши всім людям усі заповіді за Законом і взявши кров… покропив і саму книгу, і весь народ, промовляючи: Це кров Завіту, що його заповів вам Бог» (Євр. 9:19, 20). Що символізує ця кров і чому вона така важлива навіть для нас сьогодні?`