---
title:  Смерть Мойсея
date:   21/12/2021
---

Прикро, що з Мойсеєм сталася така біда! Пройти такий довгий шлях, пережити такі важкі випробування і залишитися поза виконанням обітниці, даної Аврааму багато століть тому: «Я дам оцей Край потомству твоєму» (Бут. 12:7).

`Прочитайте П. Зак. 34:1-12. Що сталося з Мойсеєм? Що Господь сказав про те, якою особливою людиною він був?`

«Мойсей згадував своє життя, сповнене мінливостей і труднощів, життя, відколи відмовився від почестей двору і перспективи очолити єгипетське царство‚ поєднавши таким чином свою долю з вибраним Божим народом. У пам’яті воскресли спогади про довгі роки, проведені в пустелі з отарами Їтро, про з’явлення Ангела в палаючому кущі і, нарешті, своє покликання стати визволителем Ізраїлю. Знову і знову в його уяві поставали могутні чудеса, які вчинив Бог задля вибраного народу; він згадував приклади довготерпіння та милості Господа‚ виявлені протягом усіх років блукань і непокори. Незважаючи на все те‚ що Бог вчинив для них‚ незважаючи на особисті молитви і працю Мойсея‚ лише двоє з великої кількості людей‚ котрі дорослими вийшли з Єгипту‚ виявилися достойними‚ щоб увійти до Обітованої землі. Нині, підбиваючи підсумки своєї праці‚ Мойсеєві здавалося‚ що все його життя, сповнене випробувань і жертовності‚ прожите майже даремно» (Е. Уайт. Патріархи і пророки. С. 471).

П. Зак. 34:4 містить дуже цікаву думку: «Оце той Край, що Я присягнув Авраамові, Ісакові та Якову, говорячи: Насінню твоєму Я дам його». Господь майже дослівно повторив обітницю, неодноразово проголошену патріархам і їхнім дітям, що дасть їм цю землю. Тепер Він нагадав її Мойсею.

Господь також сказав: «Я вчинив, що ти бачиш його власними очима, та туди не перейдеш» (П. Зак. 34:4, курсив автора). Неможливо, щоб Мойсей, стоячи на вершині Пісґі, міг на власні очі побачити все, на що Господь указав йому, від Ґілеаду до Дану, весь Нефталим і за його межами. Еллен Уайт дає зрозуміти, що це було надприродне одкровення не тільки про Обітовану землю, але й про те, якою вона стане після того, як Ізраїль заволодіє нею.

Господь запевнив Мойсея: незважаючи ні на що, навіть на його помилку, Він залишиться вірним обітницям завіту, даного батькам і самому Ізраїлю. Як ми побачимо далі, Господь підготував для Свого вірного, але недосконалого слуги щось незрівнянно краще.