---
title:  Воскресіння всіх нас
date:   23/12/2021
---

Завдяки додатковому світлу Нового Завіту недопущення Мойсея в Обітовану землю не здається великим покаранням. Замість земного Ханаану, а потім і земного Єрусалима (який протягом усієї своєї історії був місцем воєн, завоювань і страждань), нинішнім домом Мойсея є «небесний Єрусалим» (Євр. 12:22). Безумовно, це місце проживання незрівнянно краще!

У Біблії Мойсей є першим відомим прикладом воскресіння мертвих. Енох був взятий на Небо, не побачивши смерті (Бут. 5:24), а також Ілля (2 Цар. 2:11), але, згідно з письмовими свідченнями, Мойсей був першою людиною, що воскресла до вічного життя.

Ми не знаємо, як довго Мойсей спав у землі, але для нього це не мало жодного значення. Він заплющив очі в смертний час, і минуло чи три години, чи 300 років ‒ для нього було все одно. Те саме можна сказати про всіх мертвих на Землі; їхній досвід щодо смерті не буде відрізнятися від досвіду Мойсея. Ми закриваємо очі в момент смерті, і наступне, що усвідомлюємо, ‒ це або Другий прихід Ісуса, або, на жаль, останній суд (див. Об’явл. 20:7-15).

`Прочитайте 1 Кор. 15:13-22. Яка велика обітниця міститься в уривку? Чому слова Павла мають сенс тільки тоді, якщо ми розуміємо, що мертві сплять у Христі до воскресіння?`

Без надії на воскресіння у нас взагалі немає жодної надії. Воскресіння Христа ‒ наша велика гарантія. На хресті, «здійснивши Собою очищення наших гріхів» (Євр. 1:3) як наш жертовний Агнець, Христос помер, але на третій день воскрес із мертвих. Завдяки Його воскресінню ми маємо гарантію, як і Мойсей, який став першим прикладом людини, відродженої з мертвих. Мойсей воскрес завдяки майбутньому подвигу Христа; ми також воскреснемо завдяки вже здійсненому подвигу Христа.

Отже, ми знаходимо в Мойсеї приклад спасіння через віру, що виявляється в житті вірності й довіри Богу, навіть якщо наприкінці він спіткнувся. У книзі Повторення Закону ми бачимо Мойсея, який закликає народ Божий до такої самої вірності, до такого самого відгуку на даровану їм благодать. Ця благодать була дарована і нам, ми також перебуваємо біля кордонів Обітованої землі.

`Хіба Бог не закликає і нас до вірності? Що ми можемо зробити, щоб не припуститися таких самих помилок, про які попереджав Мойсей у Повторенні Закону?`