---
title:  Гріх Мойсея (Частина 1)
date:   19/12/2021
---

Знову і знову, навіть під час відступництва і поневірянь пустелею Ізраїлевих синів, Бог піклувався про них. Якими б негідними вони не були, на них зливалася Божа благодать. І сьогодні ми одержуємо Його благодать, хоч також не заслуговуємо її. Зрештою, благодать не була би благословенням, якби ми її заслужили, чи не так?

На додаток до великої кількості їжі, якою Господь забезпечив ізраїльтян у пустелі, ще одним проявом Його благодаті була вода, без якої вони б швидко померли, особливо в спекотній пустелі. Розповідаючи про цей досвід, Павло писав: «Усі пили той самий духовний напій, бо пили з духовної скелі, що йшла слідом за ними, а та скеля був Христос» (1 Кор. 10:4). Еллен Уайт додала: «Незалежно від того‚ у якому місці пустелі вони перебували‚ якщо потрібна була вода‚ вона витікала з ущелини скель поблизу табору» (Патріархи і пророки. С. 411).

`Прочитайте Числ. 20:1-13. Про що розповідає уривок? Як ми розуміємо Господнє покарання для Мойсея за те, що він зробив?`

З одного боку, нескладно побачити і зрозуміти розчарування Мойсея. Після всього, що Господь зробив для ізраїльтян, після ознак, чудес і дивовижного визволення, ось вони нарешті на кордонах Обітованої землі. І що далі? Тут їм не вистачає води, і вони несподівано влаштовують змову проти Мойсея й Аарона. Чи означає це, що Господь не міг забезпечити їх водою, як він це часто робив раніше? Звичайно, ні; Він міг і збирався зробити це знову.

Однак погляньте на слова Мойсея, коли він вдарив (навіть двічі) по скелі. «Послухайте ж, неслухняні, чи з цієї скелі ми виведемо для вас воду?» (Числ. 20:10). У його голосі можна почути гнів, адже він назвав ізраїльтян неслухняними.

Проблема полягала не так у його гніві, що був поганим виявом, але зрозумілим, як у словах Мойсея: «Чи з цієї скелі ми виведемо для вас воду?», ‒ так ніби він або будь-яка інша людина може вивести воду зі скелі. Тієї миті вождь у своєму гніві, здавалося, забув, що тільки сила Божа, котра діє серед них, могла створити таке чудо. Адже Мойсей, як ніхто інший, мав це знати.

`Як часто ми говоримо або робимо щось у пориві гніву, навіть якщо вважаємо, що наш гнів виправданий? Як нам навчитися вчасно зупинятися, молитися і шукати Божої сили, щоб говорити й чинити правильно?`