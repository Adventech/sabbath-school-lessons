---
title:  Мойсей воскрес
date:   22/12/2021
---

«І впокоївся там Мойсей, Господній раб, у моавському краї на приказ Господа. І похований він у долині в моавському краї навпроти Бет-Пеору, і ніхто не знає гробу його аж до цього дня» (П. Зак. 34:5, 6). Отже, згідно із цими кількома віршами, Мойсей, який посідає видатне місце в житті вибраного народу, людина, чиї писання продовжують жити не лише в Ізраїлі, а й навіть у сучасній Церкві й синагозі, ‒ помер.

Мойсей помер, був похований, народ оплакав його, і на цьому, здавалося б, усе закінчилося. Безумовно, тут можна застосувати принцип, що міститься в словах з Об’явлення: «Блаженні ті мертві, які віднині помирають у Господі. Дух промовляє: Так, нехай вони спочинуть від своїх трудів, а їхні діла йдуть услід за ними» (Об’явл. 14:13).

Однак смерть Мойсея не була останнім розділом в історії його життя.

`Прочитайте Юди 9. Про що повідомляє текст і як він допомагає пояснити появу Мойсея в Новому Завіті?`

Хоч нам дано поглянути на цю сцену лише мигцем, та наскільки вона неймовірна! Михаїл, Сам Христос, сперечався з дияволом про тіло Мойсея. Чому сперечався про тіло? Немає сумніву, що Мойсей був грішником. Його останній відомий гріх (привласнення собі слави, що належала Богу) був гріхом на кшталт: «Підіймуся понад гори хмар, уподібнюсь Всевишньому!» (Ісаї 14:14), який насамперед скинув з Небес самого Люцифера. Суперечка про тіло Мойсея виникла через те, що Христос тепер заявляв про обіцяне воскресіння для Мойсея.

Але як міг Син Божий зробити це для грішника Мойсея, який порушив Його Закон? Відповіддю, звичайно ж, міг бути тільки хрест Христа. Усі старозавітні жертвоприношення вказували на майбутню смерть Спасителя, і тепер Господь, дивлячись у майбутнє, на хрест, наполягав на воскресінні тіла Мойсея. «Унаслідок гріха Мойсей підпав під владу сатани. Через власні вчинки він став законним в’язнем смерті, однак був воскрешений до вічного життя, на яке мав право в Ім’я Викупителя. Мойсей вийшов з могили прославленим і вознісся разом зі своїм Визволителем до Божого міста» (Е. Уайт. Патріархи і пророки. С. 479).

`Як ця розповідь про Мойсея допомагає нам зрозуміти всю глибину Плану спасіння, згідно з яким ще до Голгофського хреста Мойсей був відроджений до безсмертя?`