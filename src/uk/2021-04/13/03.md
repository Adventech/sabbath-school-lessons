---
title:  Гріх Мойсея (Частина 2)
date:   20/12/2021
---

`Прочитайте ще раз Числ. 20:12, 13. Яку конкретну причину Господь назвав Мойсею, чому він не міг увійти в Обітовану землю? Див. також П. Зак. 31:2; 34:4.`

Згідно із цим текстом, у гріху Мойсея було приховано більше, ніж просто його власна спроба посісти місце Бога, що також досить погано. Вождь показав нестачу віри, що для такої людини, як він, не можна було вибачити. Зрештою, ця людина, починаючи з полум’я огняного з-посеред тернового куща (Вих. 3:2-16) і в подальшому, мала досвіди з Богом, на відміну від більшості людей. Однак, згідно з текстом, Мойсей «не ввірував у Мене», тобто виявив недовіру до того, що сказав Господь, і через це він не зміг «явити святість Мою» синам Ізраїля. Інакше кажучи, якби Мойсей залишався спокійним і вчинив правильно, виявляючи віру і довіру до Бога на тлі загального відступництва, він прославив би Господа перед народом і знову показав би їм приклад істинної віри й послуху.

Зверніть увагу також на те, як Мойсей виявив непослух і діяв всупереч чіткому наказу Господа.

`Прочитайте Числ. 20:8. Що Господь наказав Мойсею зробити і як вчинив вождь? Числ. 20:9-11.`

У дев’ятому вірші Мойсей бере жезло, як Господь «наказав був йому». Досі все добре. Але у вірші 10, замість того щоб звернутися до скелі, з якої потекла б вода як дивовижний прояв Божої сили, Мойсей двічі вдарив по ній. Так, ударити по скелі й отримати з неї воду було дивом, але, звичайно, не таким, як просто звернутися до неї і побачити, що відбувається те саме.

На перший погляд може здатися, що Божий суд над Мойсеєм був занадто суворим: після всього, що він пережив, йому не дозволили увійти в Обітовану землю. Доки люди переказували цю історію, вони запитували, чому через один нерозсудливий учинок їхньому вождю було відмовлено в тому, чого він так довго очікував.

`Які уроки, на вашу думку, Ізраїлеві сини мали засвоїти з того, що сталося з Мойсеєм?`