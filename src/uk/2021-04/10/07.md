---
title:  Для подальшого дослідження
date:   03/12/2021
---

«Якими великими є ласка та співчуття Божі до Його заблудлих дітей, виявлені у прекрасній веселці‚ що з’являється на хмарах як ознака Його завіту‚ укладеного з людиною! Господь проголосив, що, дивлячись на веселку, Він завжди пам’ятатиме про Свій завіт. Це зовсім не означає, що Бог здатний забути про нього; але Він говорить до нас нашою мовою, щоб ми могли краще розуміти Його. Намір Божий полягав у тому, щоб діти прийдешніх поколінь, запитуючи про те‚ що означає прекрасна райдуга‚ яка іноді обрамовує небеса, могли почути від батьків розповідь про потоп, а також про те, як Всевишній помістив веселку на хмарах ‒ запевнення, що води ніколи вже не зіллються на землю. Так із покоління в покоління вона свідчитиме про Божественну любов до людини, зміцнюючи її довір’я до Бога» (Е. Уайт. Патріархи і пророки. С. 106).

З моменту заснування християнства не існувало церкви, яка мала б такі багатства й матеріальні блага, якими сьогодні володіє Церква в деяких країнах світу. Запитання в тому, _які наслідки_? Такий достаток, _безсумнівно_, впливає на нашу духовність ‒ і зовсім не на благо. Як таке може бути? Відколи багатство і матеріальний достаток виховують християнські чесноти самозречення й самопожертви? Здебільшого відбувається зворотне: що більше люди мають, то більш самодостатніми вони почуваються і то менш схильні покладатися на Бога. Багатство та процвітання, якими б приємними вони не були, усе-таки пов’язані з безліччю небезпечних духовних пасток.

**Запитання для обговорення:**

`1. Обговоріть питання про те, як багатство впливає на нашу духовність. (Зважайте при цьому, що поняття багатства дуже відносна річ: небагата людина в одній країні може здатися найбагатшою в іншій). Як багатій людині уникнути деяких духовних небезпек, які може створити багатство?`

`2. Поговоріть у класі про останні сцени з життя Христа. Як вони свідчать про Божу любов до нас і чому ми ніколи не повинні забувати про реальність цієї любові? Що ще, на вашу думку, відкриває доброту Бога і чому ми повинні завжди пам’ятати про цю реальність?`

`3. Деякі вчені відкидають факт усесвітнього потопу, хоч Біблія повідомляє про нього (як і веселка-ознака). Інші вчені заперечують факт шестиденного творіння, хоч Біблія підтверджує його (як і субота увіковічує його). Що це говорить нам про те, наскільки сильним і негативним може бути вплив культури на віру?`