---
title:  Згадуючи веселку
date:   28/11/2021
---

Уперше слово «пам’ятати» з’являється в Біблії в Бут. 8. Далі ми зустрічаємо його в наступному розділі, коли після всесвітнього потопу Господь дав Ною веселку в небі як ознаку Свого завіту з усією землею, що більше ніколи не знищить її потопом.

`Прочитайте Бут. 9:8-17. Як тут використано слово «пам’ятати»? Які уроки ми можемо засвоїти щодо того, як слід пам’ятати Божі діяння для нас?`

Безумовно, Господу не потрібна веселка, щоби пам’ятати Свою обіцянку і Свій завіт. Він просто говорив зрозумілою людям мовою. Веселка призначена для нас, людей, щоб ми пам’ятали про Божу обіцянку і завіт більше не знищувати світ водою. Веселка мала допомогти людям згадати цей особливий завіт, укладений Господом. Щоразу, коли з’являється веселка, народ Божий буде згадувати не лише про Божий суд над грішним світом, але й про Його любов до цього світу й обіцянку не знищувати його потопом.

Отже, наведені вище тексти підкреслюють важливість ідеї пам’ятати: пам’ятати Божі обітниці, застереження і діяння в цьому світі.

Веселка в небі стає навіть важливішою сьогодні, коли, ґрунтуючись на незмінності законів природи, багато вчених відкидає факт всесвітнього потопу. Цікаво, що Еллен Уайт підкреслювала: «Допотопний світ у своїх міркуваннях покладався на те, що протягом століть закони природи залишалися незмінними», ‒ і тому вони виключали можливість всесвітнього потопу. Допотопні мудреці стверджували: «Природа вища від Бога, а її закони так міцно утверджені, що й Сам Бог не спроможний змінити їх» (Патріархи і пророки. С. 97). Люди до потопу, ґрунтуючись на законах природи, відкидали можливість всесвітнього потопу; а після потопу люди з тієї самої причини стверджують, що його взагалі ніколи не було.

Однак Бог у Своєму Слові повідав нам про потоп і дав світові ознаку не тільки потопу, а й Своєї обіцянки, що його не буде знову. Якщо ми усвідомлюємо значення веселки, то маємо запевнення, написане на хмарах надзвичайно красивими фарбами, ‒ запевнення в тому, що Слово Боже непохитне. І якщо ми можемо довіряти Біблії в цій обітниці, чому б не довіряти їй в усьому, що вона нам говорить?

`Наступного разу, побачивши веселку, поміркуйте про Божі обітниці. Як ми можемо навчитися довіряти всім цим обітницям?`