---
title:  «Стережися… щоб не забув ти»
date:   30/11/2021
---

`Прочитайте П. Зак. 4:9, 23. Що Господь повелів ізраїльському народу робити і чому це повчання таке важливе для них?`

На початку обох віршів домінують два дієслова: «стережися» і «забувати». Господь закликає народ: _стережіться, щоб ви не забули_. Тобто ніколи не забувайте ні про діяння Господа заради вас, ні про Його завіт з вами.

Дієслово «стережися», _шамáр_ (яке в П. Зак. 4:9 використовується також в іншій формі й перекладається як «дуже пильнуй»), зустрічається в усьому Старому Завіті й означає «доглядати», «стерегти», «зберігати», «охороняти». Цікаво, що вперше це слово з’являється в Слові Божому ще до гріхопадіння, коли Господь велів Адаму «доглядати» сад, який Він створив для нього (Бут. 2:15).

Однак тепер Господь закликає народ, кожну людину зокрема (дієслово вжито в однині), стерегтися, щоб не забути. Це «не забути» стосувалося не так втрати пам’яті (хоч із часом і в нових поколіннях таке могло статися), як недбалості щодо своїх зобов’язань за завітом. Тобто ізраїльтяни мали добре усвідомлювати, ким вони були і як повинні жити перед Богом, перед співвітчизниками, приходьками серед них і перед народами, що їх оточували.

`Прочитайте ще раз П. Зак. 4:9 (див. також 6:7 і 11:19). Зосередьтеся на останній частині вірша про те, як навчати своїх дітей і внуків. Як це було пов’язано з тим, аби допомогти їм не забути?`

Це не збіг, що відразу після повеління Мойсея ізраїльтянам не забувати, не дозволяти Божим ділам «виходити з серця твого», вождь закликає народ розповісти про ці діла наступним поколінням. Не тільки їхнім дітям потрібно було почути про справи Господа, але (і це, можливо, навіть важливіше), розповідаючи і переказуючи історії про ці діяння, самі оповідачі не забудуть їх. Хіба є кращий спосіб зберегти знання про те, що Господь зробив для Свого вибраного народу?

`Яку користь приносять ваші розповіді про досвід з Богом не тільки слухачам, але й вам самим? Як розповідь про Боже керівництво допомагає вам не забувати цього?`