---
title:  Будете їсти й насититеся
date:   01/12/2021
---

Один колишній керівник Церкви, який пропрацював у Генеральній Конференції адвентистів сьомого дня 34 роки, розповів історію про те, як багато років тому він і його дружина, приземлившись в аеропорту, загубили частину багажу. «Прямо там, ‒ сказав він, ‒ біля конвеєрної стрічки для багажу і на очах у всіх ми стали на коліна й молилися, благаючи Господа повернути наш утрачений багаж». Потім цей керівник сказав, що через багато років сталося те саме: вони прибули до аеропорту, але без частини багажу. І він розповів, що трапилося потім. «Не хвилюйся, ‒ сказав він дружині, ‒ страховка покриє це».

`У контексті наведеної історії прочитайте уривок П. Зак. 8:7-18. Яке застереження Господь дав Своєму народу і що воно означає для нас сьогодні?`

Подумайте, що принесла б ізраїльтянам їхня вірність Господу. Вони не лише володіли б чудовим багатим краєм, «де подостатком будеш їсти хліб, де не забракне нічого» (П. Зак. 8:9), а й отримали б надмір благословень: стада великої та дрібної худоби, золото, срібло, гарні будинки. Тобто їм були б даровані всі матеріальні блага, які надає життя.

А що потім? Народ зіткнувся б з небезпекою, яка завжди супроводжує багатство та процвітання, ‒ небезпекою забути, що лише Господь «дає тобі силу набути потугу» (П. Зак. 8:18).

Можливо, не відразу, але через багато років, маючи всі необхідні матеріальні блага, євреї забудуть своє минуле, забудуть, як Господь вів їх через ту велику і страшну пустелю (див. П. Зак. 1:19), і почнуть вважати, що виключно їхні таланти і кмітливість дозволили їм досягти такого успіху.

Саме від такої забудькуватості Господь застерігав народ, але (згідно з пізнішими пророками) саме це з ними і сталося. Отже, під час процвітання, говорить Мойсей, потрібно пам’ятати, що тільки Господь зробив це для Ізраїля, і не бути обманутими дарованими їм матеріальними благословеннями. Через століття Сам Ісус попереджав у притчі про сіяча про «оману багатства» (Марка 4:19).

`Незалежно від рівня нашого добробуту усі ми смертні. Як цей факт застерігає нас від небезпек, що з’являються через багатство, оскільки воно може змусити нас забути про нашу потребу в Єдиному, Хто може спасти нас від вічної смерті?`