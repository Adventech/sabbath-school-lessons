---
title:  Пам’ятай, що ти був рабом
date:   02/12/2021
---

`Прочитайте П. Зак. 5:15; 6:12; 15:15; 16:3, 12; 24:18, 22. За словами Господа, чого народ ніколи не мав забувати і чому?`

У Старому Завіті Господь постійно повертав думки народу до Виходу, до їхнього чудового визволення Богом з Єгипту. До цього дня, тисячі років по тому, правовірні юдеї святкують Пасху на згадку про те, що Господь зробив для них. «І станеться, коли ви ввійдете до того Краю, що дасть вам Господь, як Він обіцяв був, то ви будете додержувати цієї служби. І станеться, коли запитають вас ваші сини: “Що то за служба ваша?” то відкажете: “Це жертва – Пасха для Господа, що обминув був доми Ізраїлевих синів в Єгипті, коли побивав Єгипет, а доми наші зберіг”» (Вих. 12:25-27) .

Сьогодні для Церкви Пасха є символом визволення, запропонованого нам у Христі: «Адже наша Пасха, Христос, за нас принесений у жертву» (1 Кор. 5:7).

`Прочитайте Ефес. 2:8-13. Що мали пам’ятати віруючі з язичників? Які паралелі можна провести між цим повелінням і повелінням євреям у Повторенні Закону?`

Павло закликає цих людей пам’ятати, що Бог зробив для них у Христі, від чого спас їх і що вони тепер мають завдяки Божій благодаті. Як і у випадку із Ізраїлевими синами, не було нічого, що рекомендувало б язичників Богу. Виключно благодать Господа, дана цим людям, далеким від завітів обітниці, зробила їх тими, ким вони були в Ісусі Христі.

Для юдеїв у пустелі, християн в Ефесі чи адвентистів сьомого дня в будь-якій точці світу ‒ як важливо завжди пам’ятати і не забувати, що Бог зробив для нас у Христі! Тому не дивно, що нам адресовані такі слова: «Було б добре, якби ми щодня проводили одну годину в роздумах про життя Христа. Ми повинні вивчати його подія за подією, змальовуючи у своїй уяві кожний епізод, і особливо завершальні події. Коли таким чином ми розмірковуватимемо про Його велику жертву заради нас, наше довір’я до Нього ставатиме постійним, а любов – живою; ми будемо глибше сповнені Його Духом» (Е. Уайт. Бажання віків. С. 83).