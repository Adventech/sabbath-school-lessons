---
title:  «Про перші дні»
date:   29/11/2021
---

У розділі 4 книги Повторення Закону ми читаємо чудові настанови, які Господь дав ізраїльтянам через Мойсея щодо їхніх великих переваг як вибраного Богом народу. Господь викупив їх з Єгипту «пробами, ознаками, і чудами, і війною, і сильною рукою, і раменом витягненим, і страхами великими, як усе те, що зробив був вам Господь, Бог ваш, в Єгипті на очах твоїх» (П. Зак. 4:34). Інакше кажучи, Бог не тільки зробив велике для вас, але й зробив такими способами, які допоможуть вам завжди пам’ятати про це.

`Прочитайте П. Зак. 4:32-39. Що Господь наказав народу пам’ятати і чому це було важливо?`

Мойсей указує народу на всю попередню історію, навіть на саме творіння, і ставить їм риторичне запитання, чи відбувалося коли-небудь на Землі щось подібне для інших народів. По суті, він велить їм самостійно вивчити і дізнатися, чи відбувалося таке раніше. Ставлячи євреям кілька запитань, Мойсей намагався спонукати їх самостійно досліджувати, що Господь зробив для них. Наскільки ж вдячними Йому вони повинні бути за Його могутні діяння в їхньому житті!

Центральне місце в цих діяннях посідало визволення ізраїльтян з Єгипту, а також дивовижне звернення до них Господа біля Сінаю, бо вони чули «голос Бога, що говорив із середини огню» (вірш 33).

`Прочитайте П. Зак. 4:40. Згідно з бажанням Мойсея, якого висновку мав дійти народ із цих слів про Божі діяння для них?`

Господь не звершував усі ці діла безцільно. Він викупив Свій народ, виконуючи Свої зобов’язання за завітом з ними. Вони були визволені з Єгипту і збиралися увійти до Обітованого краю. Бог виконав Свої зобов’язання; тепер вони були покликані виконати свої, які зводилися просто до послуху.

`Як цей приклад являє План спасіння, виражений у Новому Завіті? Що Ісус зробив для нас і як ми повинні відгукнутися на Його діяння заради нас? (Див. Об’явл. 14:12).`