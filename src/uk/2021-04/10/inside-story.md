---
title:  Місіонерська історія
date:   03/12/2021
---

#### Та, що вперше прийшла, знала багатьох

_Еліан Хосокава Імаюкі, Японія_

Бразильська іммігрантка Сандра Сато поїхала в церкву адвентистів сьомого дня до міста Какегава, щоб подякувати Богові за свої недавно придбані водійські права.

Вона пообіцяла Богу: якщо отримає права, перше місце, куди поїде на машині, буде церква. Того вечора Сандра радісно розповіла членам церкви Токайського християнського центру, що Бог відповів на її молитви про отримання водійських прав. «А також я готова до хрещення», ‒ оголосила жінка. Члени церкви були здивовані, адже до того вечора вони ніколи не бачили Сандру. Їхнє здивування зростало, коли Сандра зверталася до різних людей на ім’я. «Я знаю багатьох з вас, ‒ сказала вона. ‒ Я уважно дивилася богослужіння в прямій трансляції в соціальних мережах». Потім вона розповіла свою історію.

Сандра та її чоловік, колишній адвентист, працювали з тисячами інших бразильських іммігрантів на заводах в центральній Японії. Обговорюючи релігію, її чоловік заявив: якщо вона будь-коли захоче поклонятися Богу, то він схвалить відвідування лише Адвентистської церкви. Вона ж належала до іншої християнської конфесії. Заінтригована цими словами чоловіка, Сандра почала дивитися прямі трансляції з церкви Токайського християнського центру. За допомогою чоловіка вона завершила вивчення Біблії, організоване філією Hope Channel в Бразилії. Потім вона пообіцяла Богу, що почне особисто відвідувати церкву, якщо отримає водійські права. Після вивчення Біблії з пастором християнського центру в місті Токай Сандра уклала заповіт з Богом. Ніхто з членів сім’ї не був присутній на хрещенні, навіть її чоловік. Але віра Сандри залишилася сильною. З її ініціативи в іншому місті, Івате, була створена невелика група з вивчення Біблії для людей, що прагнуть пізнати Христа. Слово Бога швидко поширюється в Японії.

_Наступного тижня читайте про те, як Бог використовує Малу групу в Івате для благословення бразильських іммігрантів. Сандра познайомилася з членами церкви Токайського християнського центру після перегляду їхніх онлайн богослужінь. Частина приношень тринадцятої суботи буде витрачена на розвиток проекту цифрового євангелізму, завдяки якому багато жителів Японії, особливо молодих людей, дізнаються про Ісуса через Інтернет. Дякуємо вам за планування щедрих приношень._