---
title:  Мудрість ваша та ваш розум
date:   04/11/2021
---

У П. Зак. 4:1-9 яскраво виражений не тільки особливий статус ізраїльського народу, але і його місіонерське покликання. Усі ці вірші пронизані закликом до народу коритися і виконувати всі повеління Господа.

`Прочитайте ще раз П. Зак. 4:6. Що конкретно Господь говорить про мудрість і розум ізраїльтян в очах навколишніх народів?`

На перший погляд може здатися, що саме постанови й закони містили мудрість і розум. Однак цей текст акцентує не на цьому. Так, Господь навчив ізраїльтян постанов та законів; але їхня мудрість і розум походили з того, що вони дотримувалися цих законів, корилися їм. Послух ‒ ось що було мудрістю і розумом народу.

Ізраїль міг володіти найкращою системою законів, правил і приписів, яку світ будь-коли мав (фактично так і було), але що доброго було б у всьому цьому, якби він не дотримувався їх? Їхня мудрість і розум походили з утілення в їхньому житті Божих законів. Вони мали жити згідно з істинами, даними їм Господом, а робити це могли, тільки підкоряючись їм. Усе світло і вся істина не підуть на користь ні Ізраїлю, ні навколишнім язичникам, якщо євреї не житимуть відповідно до істини. Тому знову і знову їх закликають до послуху, адже їхня покора постановам і законам (а не просто самі постанови та закони) мала значення для свідчення світові.

«Послух Божому Законові сприяв би їхньому [ізраїльтян] надзвичайному процвітанню перед лицем народів світу. Той, Хто міг дати їм мудрість і здібність до всілякої мистецької роботи, і надалі залишався їхнім Учителем, ушляхетнюючи та звеличуючи їх через дотримання Його законів. Якби ізраїльтяни виявили послух, вони були б захищені від хвороб, що уражали інші народи, та обдаровані силою інтелекту. Слава, велич та сила Бога мали виявитися в їхньому добробуті. Вони повинні були стати царством священників. Бог наділив їх усіма здібностями, щоб вони зробилися найвидатнішим народом на Землі» (Е. Уайт. Наочні уроки Христа. С. 288).

`Прочитайте Матв. 5:13-16. Що сказане в цих віршах Ісусом відображає Його слова стародавньому Ізраїлю? Яким чином ми, адвентисти сьомого дня, повинні застосовувати цю істину у своєму житті?`