---
title:  Приліпіться до Господа, Бога вашого
date:   02/11/2021
---

Загинули тисячі ізраїльтян, які приліпилися до пеорського Ваала. «Кожний чоловік, що пішов за пеорським Ваалом», був знищений. На щастя, багато хто не пішов шляхом відступництва.

Хто вони?

`«А ви, що линули до Господа, Бога вашого, усі ви живі сьогодні» (П. Зак. 4:4). Як цей текст пояснює різницю між тими, хто впав у гріх, і тими, хто цього не зробив? Яка важлива вістка міститься в тексті щодо гріха, спокуси і Божої сили в нашому житті?`

Зверніть увагу на контраст між словами «усі» в наведеному вірші й «кожного» в попередньому. «Кожний» (тобто усі), хто пішов за пеорським Ваалом, був знищений; але «усі» (тобто кожний), хто приліпився до Господа, залишилися живими. Тоді не було золотої середини, немає її і зараз. Ми або за, або проти Ісуса (Матв. 12:30).

Єврейське слово _давéк_, що означає «линути», часто вказує на велику рішучість приєднатися до чогось. Корінь цього єврейського слова використано в Бут. 2:24, де йдеться про те, що чоловік покине свого батька та матір і «пристане» (_давáк_) до своєї дружини (див. також Рут 1:14). У такому самому контексті цей корінь зустрічається ще чотири рази у Повторенні Закону (П. Зак. 10:20; 11:22; 13:5; 30:20), і в кожному випадку ідея була однаковою: народ мав горнутися / линути до свого Бога. Тобто ізраїльтяни повинні були віддати себе Йому, черпаючи в Нього силу й міць.

Важливо пам’ятати, що сам народ є суб’єктом цього дієслова: вони повинні линути. Вони мають прийняти рішення горнутися до Бога, а потім завдяки Його силі уникнути гріхопадіння.

`Прочитайте Юди 24 і 1 Кор. 10:13. Яка важлива істина міститься в цих новозавітних текстах, яку можна знайти і в П. Зак. 13:5?`

Бог вірний і може утримати нас від падіння. Проте ми повинні зробити усвідомлений вибір, як учинили вірні біля пеорського Ваала, і линути до Бога. Тільки тоді ми можемо бути впевнені: якою б не була спокуса, ми зможемо залишитися вірними.

`Як молитва, вивчення Біблії, поклоніння та спілкування з одновірцями допомагають нам линути до Господа?`