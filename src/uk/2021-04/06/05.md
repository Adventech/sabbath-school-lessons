---
title:  Великий народ
date:   03/11/2021
---

Наступні кілька віршів після П. Зак. 4:4 – одні з найглибших і найгарніших текстів у всій Біблії (єврейська мова чудова!). Деякі навіть стверджують, що саме в цих віршах міститься вістка Повторення Закону, а все інше ‒ коментар. Читаючи ці тексти, подумайте про різні способи, за допомогою яких викладений тут принцип можна застосувати сьогодні до нас.

`Прочитайте П. Зак. 4:5-9. Чому Господь через Мойсея нагадав ізраїльтянам, що Він зробив для них?`

Господь бажає, щоб народ усвідомив: вони були покликані й вибрані з особливої причини. Вони ‒ «великий» народ, як Бог сказав Авраму після першого заклику вийти із землі халдеїв: «І народом великим тебе Я вчиню» (Бут. 12:2; див. також Бут. 18:18).

Однак мета їхнього формування як великого народу полягала в тому, що вони могли стати благословенням для всіх племен землі (Бут. 12:2, 3). І хоч найбільшим благословенням буде те, що Ісус, Месія, прийде через їхніх нащадків, до того часу їм належить бути світлом для світу. «Я вчиню Тебе світлом народів, щоб був Ти спасінням Моїм аж до краю землі!» (Ісаї 49:6). Це не означає, що в них було спасіння, але через них мав відкриватися істинний Бог ‒ Єдиний, Хто може спасати.

Ізраїль поклонявся та служив Богу, Який створив Усесвіт, Господу неба й землі; язичники поклонялися горам, камінню, деревам і демонам (П. Зак. 32:17; Псал. 106:37). Яка величезна різниця!

У П. Зак. 4:5-9 Мойсей указав на те, що робило Ізраїль особливим народом. Господь був близький до них унікальним способом, по-перше, за допомогою святилища, по-друге, він «має постанови й закони такі справедливі, як увесь той Закон» (вірш 8).

`Прочитайте П. Зак. 4:32-35. Що ще Господь сказав ізраїльтянам, що давало їм можливість усвідомити своє особливе покликання?`

Безумовно, Ізраїлю було дано дуже багато. Тож як вони мали відгукнутися?