---
title:  Пеорський ваал
date:   01/11/2021
---

У П. Зак. 4:3, 4 Ізраїлевим синам викладено ще один урок історії, щоб він слугував нагадуванням про минуле і про те, які духовні та практичні істини вони повинні засвоїти.

`Прочитайте Числ. 25:1-15. Що сталося і які духовні та практичні істини народ мав засвоїти із цієї поразки?`

Як би нас не вражали історії про знищення Ізраїлем деяких язичницьких народів, що оточували його, ця розповідь, безумовно, допомагає пояснити логіку, яка лежить в основі такого повеління. Ізраїльтяни мали свідчити язичницьким народам, що оточували їх, про істинного Бога ‒ єдиного Бога. Ізраїлю належало показати приклад, яким має бути поклоніння істинному Богові. Однак замість цього, поклоняючись язичницьким богам, вони часто повставали проти Бога, Котрого мали представляти світові.

Хоч слово «блудодіяти» часто має духовне значення, оскільки Ізраїль ішов за язичницькими богами й обрядами (див. Осії 4:12-14), тут мова (і решта згаданої історії) передбачає, що це був гріх плоті. Сатана знову скористався занепалою людською природою, використовуючи язичницьких жінок, аби спокусити чоловіків, які дозволили спокусити себе.

Безумовно, тілесна розпуста переросла в розпусту духовну. Причетні до цього люди незабаром захопилися язичницькими обрядами поклоніння, у яких Ізраїль «приліпився до пеорського Ваала»; тобто вони прив’язалися до цього неправдивого бога і навіть приносили йому жертви. Незважаючи на все, чого їх навчали священники та що їм говорив Бог, ізраїльтяни були готові відкинути все це геть в запалі пристрастей і хтивості.

Як таке могло статися? Просто. Зробивши закам’янілою свою совість через перший гріх, тілесний, вони дозріли, щоб упасти в другий, духовний, який і був кінцевою метою сатани. Ізраїльтяни настільки низько впали, що, згідно з текстом, один чоловік привів свою жінку-мідіянітянку просто у свій намет (Числ. 25:8) на очах у Мойсея і народу, який плакав біля скинії завіту.

`Наші розум і тіло тісно пов’язані. Що впливає на одне, впливає й на інше. Що ми можемо дізнатися із цієї історії про те, наскільки небезпечним у духовному плані може бути для нас потурання своїм гріховним слабкостям?`