---
title:  Бачити Бога
date:   01/09/2025
---

`Прочитайте тексти Вих. 24:9–18. Який дивовижний досвідпережили діти Ізраїля?`

Після відновлення завіту з Богом Мойсей знову піднявся на Сінай. На початку цього сходження Мойсей був не один. Його супроводжували 73 ізраїльські старійшини. Для них це був найвищий досвід: вони побачили Бога (теофанія), і текст двічі підкреслює цю дивовижну реальність. Це також була можливість для лідерів, аби під час спільного споживання їжі запечатати завіт з Богом. Це був бенкет Господа для Ізраїля. Ці старійшини були глибоко вшановані Богом.

На Близькому Сході за біблійний часів (і певною мірою сьогодні) спільне споживання їжі було великим досвідом, великою честю та привілеєм. Така подія передбачала прощення й відновлення дружби. Це означало бути поруч один з одним і залишатися разом у критичні часи. Обідаючи разом, люди без слів обіцяли один одному: якщо з кимось із них щось трапиться, інші учасники трапези зобов’язані прийти і допомогти. Бути запрошеним на спільне споживання їжі – це особлива перевага, яка поширювалася не на всіх.

Утім, відмовитися від запрошення було однією з найгірших образ. Таке розуміння допомагає нам переосмислити деякі новозавітні історії, коли Ісуса Христа гостро критикували за споживання їжі з грішниками (див. Луки 5:30). Святкуючи Вечерю Господню, віруючі також встановлюють тісний зв’язок зі своїми братами і сестрами, котрі є грішниками, як і вони самі. Під час цієї трапези ми святкуємо прощення та спасіння, подаровані нам в Ісусі (див. Матв. 26:26–30; Марка 14:22–25; 1 Кор. 11:23–29).

На жаль, деякі з лідерів, котрі були з Мойсеєм на горі, пізніше впали в гріх і втратили життя (див. Левіти 10:1, 2, 9). Хоч вони пережили там такий глибокий досвід спілкування з Богом, однак це не сприяло їхньому наверненню. Який потужний урок про те, що володіння істиною і священними привілеями не гарантує людині відродження. Переживши таке особливе спілкування з Господом, ці люди мали ніколи не припуститися того відступництва, яке вони згодом скоїли.

`Подумайте про синів Аарона – дуже привілейованих служителів (див. Левіти 10). Яке застереження їхня історія містить для нас, адвентистів, котрі маємо світло Істини?`