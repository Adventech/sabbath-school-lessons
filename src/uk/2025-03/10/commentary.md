---
title: Додаткові матеріали до уроку
date:   05/09/2025
---

**Пам’ятний вірш:** «Мойсей повернувся і переказав народові всі Господні слова і всі Його настанови. Вислухавши, весь народ одностайно промовив: Усе про що говорив Господь, ми виконаємо» (Вих.24.3)

**Криголам:**

1. Як ви плануєте облаштування власного будинку? Що для вас є зразком?
2. Пригадайте ситуацію, коли ви щось обіцяли, а потім не змогли виконати?
3. Як відповідають діти на прохання батьків щось зробити? Чи завжди виконують свої обіцянки?

_Неділя + Понеділок_ **Бачити Бога**

1. Вих.24.1-8. Які важливі елементи включала ратифікація завіту любові між Богом і Його народом?:
	- усний виклад Мойсеєм слів і законів Господа (в.3);
	- написання Мойсеєм Книги завіту (в.4а);
	- будівництво жертовника (в.4б);
	- встановлення дванадцяти каменів, відповідно до  дванадцяти племен Ізраїля (в.4в);
	- всепалення та мирні жертви (в.5);
	- половиною жертовної крові Мойсей окропив жертовник (в.6);
	- читання Мойсеєм Книги завіту (в.7а);
	- ствердні відповіді людей (в.7б);
	- другою половиною жертовної крові Мойсей окропив народ (в.8а);
	- промова Мойсея: «Це кров завіту, який Господь уклав з вами згідно з усіма цими словами» (8б).
2. Вих.24.3, 7-8. Яку роль відіграють серед цих елементів читання Слова Божого та кроплення кров’ю?:
	- а) особливу увагу Господь приділяє людям, налагодженню особистих взаємин з нами, тому що Він Бог стосунків;
	- б) щоб правильно розуміти усі  закони і настанови  Бога Мойсей спочатку переказав народові всі Господні слова (в.3), а потім, записавши їх в Книгу, в голос прочитав народу (в.7);
3. Що означало окроплення Книги завіту і народу кров′ю?
	- а) Тільки завдяки заслугам Христа Ізраїль міг виконувати Божі настанови. Адже тільки кров Христа може приводити нас до щирого покаяння.
4. Вих. 24:9–18. Чому недостатньо було, щоб на гору знову піднявся тільки Мойсей, а були запрошені священики та всі старійшини?
	- а) Відповідальність не тільки на керівнику, а й на кожному голові сімʼї, на кожній людині, адже в підсумку кожна людина робить свій власний вибір.
5. Що особливого в тому, що Бог запросив Мойсея зі старійшинами на гору Сінай?
	- а) через Свою близьку присутність Господь хотів повніше відкрити, Ким Він є;
	- б) вони побачили Бога на відстані, а потім їли і пили (в.11);
	- в) спільне споживання їжі було ще однією формою укладання завіту, тому це була завітна їжа;
	- г) святкуючи Вечерю Господню, віруючі також встановлюють тісний зв’язок з Богом та зі своїми братами і сестрами.
6. Що саме побачили старійшини на горі Сінай, і як це узгоджується з тим, що людина не може побачити обличчя Бога і залишитися живою, згідно з Вихід 33:20?
	- а) Мойсей та старійшини піднялися на гору Сінай і "побачили Бога на відстані", а потім їли і пили;
	- б) Це може означати, що вони бачили прояв Божої слави або присутності, а не безпосередньо Його обличчя у всій повноті;
	- в) Після перебування з Богом на горі Сінай, обличчя Мойсея сяяло, і це бачили ізраїльтяни, що свідчить про фізичні зміни після перебування в присутності Бога.
7. Чому винятковий духовний досвід, як-от "бачення Бога", не захистив Надава, Авігу та старійшин від гріха і не гарантував їм вхід до Обітованої землі? Чого це вчить нас сьогодні?
	- а) Бути в близьких стосунках з Богом сьогодні не застерігає від падіння в майбутньому. Препебування в Бозі має стати щоденним наснажливим, сповненим зростання досвідом. На практиці це означає:
		- вивчати Боже Слово (Господь промовляє до нас),
		- молитися (відкривати Йому свої серця),
		- свідчити іншим про смерть, воскресіння і Другий прихід Христа (брати участь у Божій місії).
	- б) цей досвід дає людині благодать, особливу Божу любов, силу, щоб перетворити людину. І критерієм цього перетворення стає її нове життя. А видимим проявом цього нового життя стають зміни характеру і життя по Божому Закону.
8. Пс.15.1-2: “Господи, хто може перебувати в оселі Твоїй, хто може проживати на Твоїй святій горі? Той, хто живе бездоганно  і чинить справедливо, хто говорить правду від щирого серця”

_Вівторок_ **Сила коритися**

1. Єзекіїля 36:26–28. Що саме Бог обіцяє зробити?
	- а) Дати нове серце
	- б) Дати нового духа
	- в) Зробити нас здатними ходити в Його постановах.
	- г) Оселити їх в землі, яку обіцяв
2. Яку обіцянку дав народ перед  Богом біля Синаю?
	- а) Ізраїльтяни тричі заявляли про свою готовність до послуху (Вих. 19:8; 24:3,7): «Усе, що сказав Господь, виконаємо і будемо слухняні»
3. Якщо Божий народ на слова Господа тричі відповів: «Усе, про що говорив Господь, ми виконаємо», чому скоро вони забули про свою обіцянку? (Вих.19.8; 24.3, 7):
	- а) самовпевненість народу, поверхове розуміння сили гріха та власної гріховної природи приводить до нездатності визнати потребу в Божій допомозі;
	- б) наша людська природа слабка та грішна, ми схильні до зла;
	- в) побачивши славу Господню народ злякавшись готовий був пообіцяти все, тільки щоб їх не торкнувся гнів Божий;
	- г) нам необхідно щоденно отримувати допомогу згори, від сили Божої благодаті, від Божого слова та Святого Духа.
4. Чи зазнавали ви невдачі, давши обіцянку виконувати усе, про що говорив Господь?
5. Якщо Бог обіцяє дати силу для послуху, тоді чому ми так часто, як народ біля Синаю, залишаємося неслухняними?
	- а) 2 Кор. 12:10: «Коли я немічний, тоді я сильний» - Павло визнає, що сила приходить від Бога, коли ми визнаємо свою слабкість.
	- б) Филип’ян 2:13: «Бо то Бог викликає в вас і хотіння, і чин за доброю волею Своєю» - послух — це не просто наша заслуга, а дар Божий.
	- в) Послух можливий лише тоді, коли Бог змінює серце, очищує нас, і веде нас Своїм Духом.
6. Як проявляється готовність до послуху у нашому житті?
	- Через відкритість до Божого Слова.
	- Через молитву і довіру в слабкостях
	- Через щоденне оновлення серця Духом Святим
	- Через покірність, навіть коли важко
7. Пс.51:12 “Серце чисте створи мені, Боже, і тривалого духа в моєму нутрі віднови”

_Середа + Четвер_ **Посеред Свого народу**

1. Вих. 25:8. Чиєю ініціативою було спорудження Святині в ізраїльському таборі?
	- а) Бог повелів Мойсею, щоб він збудував Святиню;
	- б) також Бог дав детальний план Скинії.
2. Які матеріали ізраїльтяни повинні були принести для будівництва Скинії? (Вих. 25:3–6)
	- а) Народ мав пожертвувати дорогоцінні речі: золото, срібло, бронзу, дерево акації, полотно, оливкову олію, пахощі. Це було добровільне приношення.\
Який урок в цьому для нас? (Віддавати Богові найкраще)
3. Кого Бог наділив особливою мудрістю та Духом для виконання робіт у скинії? (Вих. 31:1–6)
	- а) Бог обрав Веселіїла та до нього був доданий Оголіяв та інші майстри.
4. Як приклад Веселіїла та Оголіява навчає нас використовувати дари Духа Святого?
	- а) Бог дає таланти і здібності не для власної слави, а для служіння. Участь кожного члена громади важлива для будівництва Божої справи. (Вих. 31:3–6; 1 Кор. 12:4–7)
5. Якщо Бог «не живе в рукотворних храмах» (Дії 17:24), то чому Він наказав побудувати Скинію? Яку роль відігравала Скинія в стосунків між Богом та ізраїльським народом, згідно Вих. 25:8?
	- а) На Синаї Бог явив Свою величну славу, прагнучи особистої близькості з народом, подібної до стосунків з Патріархами.
	- б) Проте ця близькість в очах ізраїльтян виглядала як "огонь, що пожирає" (Вих. 24:17), викликала у людей не довіру, а паралізуючий страх;
	- в) Замість того, щоб віддалитися через страх народу, Бог милостиво запропонував рішення. Він наказав збудувати Святиню, щоб "перебувати серед них" (Вих. 25:8) — це був Його спосіб скоротити дистанцію і зробити Свою присутність безпечною та доступною для людей.
6. Якщо Бог є Всюдисущий, то чому потрібно було мати конкретне місце Його присутності?
	- а) Народ потребував видимого нагадування про Божу святість і Його закон. Святиня ставала місцем зустрічі між Богом і людьми. (1 Цар. 8:27; Вих. 25:22)
	- б) Святиня не обмежувала Божу присутність, а була наочним знаком Його близькості. Вона допомагала людям розуміти План спасіння і вказувала на майбутнє служіння Христа. (Вих. 25:8; Євр. 8:5).
7. Що символізувало розірвання завіси у храмі під час смерті Христа? (Матв. 27:51; Марка 15:38; Євр. 10:19–20)
	- а) Про Ісуса Христа написано: «Слово стало тілом, і перебувало між нами» (Івана 1:14). Грецькою мовою це буквально означає, що Він оселився (в скинії, грец. скено о) у нас»;
	- б) Земна скинія виконувала вирішальну функцію аж до смерті Ісуса та до часу Його служіння в Небесній скинії, що зробило земну скинію недійсною.
	- в) Розірвана завіса вказувала на завершення цього періоду;
	- г) Відтепер доступ до Бога став відкритим через Ісуса;
	- д) Як у Старому Завіті Бог був серед Ізраїлю через скинію, так у Новому Завіті Христос Сам став «скинією» – видимою присутністю Бога серед людей.
8. Що означає для нас сьогодні те, що Бог бажав «поселитися серед Свого народу»?
	- а) Це нагадування, що Господь хоче бути присутнім у житті кожної людини. Христос «перебував між нами» (Ів. 1:14), і через Святого Духа Він продовжує жити у серцях віруючих. (Ів. 1:14; Об’явл. 21:3)
9. В контексті сьогоднішнього уроку, яке значення має субота?
	- а) Субота – це не лише день відпочинку, а знак Божої влади: Він є Творець, Викупитель і Освятитель. Вона вчить нас зростати в характері Бога.
	- б) Субота -- це скинія (храм) у часі. Господь особливим чином “поселяється серед нас” в цей день.
	- в) “Субота є символом сили Христа, що освячує нас” (Е.Уайт, ХНС, с.288)
	- г) “Субота – це спокій від намагань спастися своїми силами” (Моріс Венден)
10. Івана 1:14 «І Слово стало тілом, і перебувало між нами, повне благодаті та правди; і ми бачили славу Його, славу як Єдинородного від Отця.»

**ВИСНОВКИ:** Господь бажав бути зі Своїми дітьми й жити серед них як їхній Бог, Творець і Викупитель. Він створив нас, щоб ми перебували в тісному спілкуванні з Ним. Скинія була Його земним місцем проживання, бо Він хотів продемонструвати ізраїльтянам Свою реальну відчутну присутність, наголошуючи: вони не самотні, не покинуті чи залишені, адже Він піклується про них.