---
title:  Книга І Кров
date:   31/08/2025
---

`Прочитайте тексти Вих. 24:1–8. Яку роль відіграють читання Слова Божого та кроплення кров’ю в ратифікації завіту між Богом і Його народом?`

Живий Бог Біблії — Бог стосунків. Найважливішими для нашого Господа є не речі або плани, а люди. Особливу увагу Він приділяє людям, і головною метою Його діяльності є налагодження особистих взаємин з нами. «Бог є любов» (1 Івана 4:8), тому Він дбає про стосунки, адже чи може існувати любов без взаємин?

Ісус сказав: «Якщо Я буду піднятий від землі, то притягну всіх до Себе!» (Івана 12:32). Бог зацікавлений не лише в нашій етичній поведінці, правильній доктрині чи правильних учинках, але насамперед в особистих, близьких стосунках із нами. Обидва засновані при Сотворінні інститути (Буття 1–2) ґрунтуються на взаєминах: перший — вертикальні стосунки з Богом (субота), другий — горизонтальні стосунки між людьми (шлюб).

Ратифікація завіту на Сінаї мала зміцнити особливі стосунки, які Бог бажав мати зі Своїм народом. Під час цієї церемонії люди двічі вигукували, що будуть слухатися Бога в усьому, чого Він вимагатиме. «Усе, про що говорив Господь, ми виконаємо», — проголосили ізраїльтяни. Вони щиро бажали цього, однак не усвідомлювали свого безсилля. Кров’ю було окроплено книгу завіту, що свідчило: тільки завдяки заслугам Христа Ізраїль міг виконувати Божі настанови.

Ми не хочемо визнати, що наша людська природа слабка та грішна. Ми схильні до зла. Щоб творити добро, нам необхідно щоденно отримувати допомогу ззовні. Ця допомога надходить тільки згори, від сили Божої благодаті, від Божого Слова та Святого Духа. Однак, навіть маючи все це у своєму розпорядженні, ми часом легко піддаємося злу, чи не так?

Ось чому тісні особисті стосунки з Господом були такими ж важливими для людей тоді, на Сінаї, як і для нас сьогодні.

`«Усе, про що говорив Господь, ми виконаємо» (Вих. 24:3). Скільки разів ми говорили те саме, проте зазнавали невдачі? Яке єдино правильне рішення ми маємо ухвалити?`