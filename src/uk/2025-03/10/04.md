---
title:  Сила Підкорятися
date:   02/09/2025
---

`Прочитайте Єзекіїля 36:26–28. Як ми можемо бути слухняними Богові в нашому житті?`

Тричі ізраїльтяни палко заявляли, що будуть слухатися Господа (див. Вих. 19:8; 24:3, 7). Послух важливий, навіть при тому, що Біблія повідомляє: люди слабкі, грішні, бунтівні. Ця сумна правда була відкрита через історію не тільки стародавнього Ізраїля, але й Божого народу в усі часи.

Як же ми можемо бути вірними Богові?

Добра вістка полягає в тому, що Господь, виголошуючи Свої повеління, дає нам силу для виконання їх. Тобто допомога приходить ззовні, дозволяючи нам дотримуватися Божих повелінь. Це Його діяння. Пророк Єзекіїль говорить про це дуже чітко в богословському підсумку у своїй книзі (див. Єзек. 36:26, 27). Тільки Бог може здійснити трансплантацію серця, і Він звершує це, видаляючи наше кам’яне серце й замінюючи його чутливим серцем із плоті. Як нагадав Ісус Навин своїм слухачам: «Вам не легко буде служити Господу» (І. Нав. 24:19).

Ми можемо вирішити йти за Богом, і за нас ніхто не зробить цього. Нам необхідно зробити вибір, миттєвий вибір, щоб довірити своє життя Йому. І це тому, що ми не маємо сили виконати навіть власний свідомий вибір служити Йому. Якщо ж у своїй слабкості покладаємося на Господа, Він робить нас сильними. Павло каже: «Коли я немічний, — тоді я сильний» (2 Кор. 12:10).

Зверніть увагу на Божественне «Я» в текстах Єзек. 36:24–30: Бог збирає, очищає, видаляє, дає, звільняє, примножує і робить так, що ми живемо за Його Законом. Господь ототожнюється з нами, і якщо ми тісно спілкуємося з Ним, тоді Його діла стають нашими ділами. Єдність між Богом і нами буде динамічною, потужною, живою.

Знову ж таки, у цьому уривку наголошено на діяльності Господа. «Я дам вам Мого Духа і зроблю так, що ви будете жити за Моїми Заповідями та дотримуватися Моїх законів, виконуючи їх» (Єзек. 36:27). Бог велить людям бути слухняними і водночас дає силу для послуху. Якщо Він чогось вимагає від Свого народу, то завжди й допомагає йому виконати це. Послух – це Божий дар (а не наше досягнення, не результат наших зусиль), так само як виправдання і спасіння — також Його дар (див. Филп. 2:13).

`Якщо нам була обіцяна сила для послуху, то чому ми нерідко буваємо неслухняними?`