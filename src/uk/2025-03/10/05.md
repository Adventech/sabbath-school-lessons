---
title:  Посеред Свого Народу
date:   03/09/2025
---

Бог навчав Свій народ за допомогою різних засобів, і одним з них була Святиня. Усі служіння в ньому вказували на Ісуса; вони були наочними уроками щодо Плану спасіння, який через багато століть мав реалізувати Христос.

`Прочитайте тексти Вих. 25:1–9. Які вирішальні практичні й теологічні істини містяться в цих віршах?`

Хоч Сам Господь провадив ізраїльтян і був близько до них, Він доручив Мойсеєві побудувати Святиню: «І збудують Мені святиню, щоб Я поселився між ними» (Вих. 25:8). Бог бажав наочно показати Своїм дітям, що Він справді з ними. Незважаючи на їхні численні відступництва, Він не залишав їх. «Коли ізраїльтяни знову здобули прихильність Небес» (Е. Уайт. Патріархи і пророки. С. 343), вони почули Боже повеління побудувати Святиню й узялися до роботи.

Біблія запевняє нас, що Господь не живе в рукотворних храмах (див. Дії 7:47–50), адже Він більший за Небо небес і воно не може вмістити Його. В афінському Ареопазі Павло проголосив: «Бог, Який створив світ і все, що в ньому, будучи Господом неба і землі, не живе в рукотворних храмах» (Дії 17:24). Також цар Соломон сказав: «Але ж хіба й справді Богові мешкати на землі? Адже Небеса і Небеса небес не можуть Тебе вмістити, то що вже говорити про цей храм, який збудував я?!» (1 Цар. 8:27). Святиня мала бути місцем, де Бог виявляв би людям Свою присутність.

Ізраїльтяни повинні були принести добровільні пожертви на будівництво скинії. Вони мали подарувати дорогоцінні речі, зокрема золото, срібло, бронзу, дерево акації, різні види тонкого полотна, оливкову олію, пахощі.

У розділах 25–27 книги Вихід викладено багато подробиць про скинію та служіння в ній. Бог запропонував Мойсеєві план із конкретними вказівками щодо будівництва й оздоблення скинії, зокрема ковчега завіту, стола для показних хлібів (переклад І. Огієнка), свічника, жертовників, завіси та ін.

Мойсей мав побудувати святиню за показаним Господом зразком (див. Вих. 25:9, 40; 26:30), який був відображенням Небесного святилища (див. Євр. 8:1, 2; 9:11). Земна скинія виконувала вирішальну функцію аж до смерті Ісуса та до часу Його служіння в Небесній скинії, що зробило земну скинію недійсною. Цей факт був засвідчений Богом під час розриву храмової завіси перед Святим Святих у момент смерті Христа (див. Матв. 27:51; Марка 15:38).