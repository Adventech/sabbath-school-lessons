---
title:  Коментарі Для Вчителів
date:   05/09/2025
---

### Частина I: Огляд

**Основні тексти:** Вих. 24:1-31:18.

Господь врятував Свій народ від влади Єгипту, дав їм свободу, провів їх через пустелю до Себе на Сінай і склав з ними завіт любові (див. Вих. 19:3–6; Втор. 7:9, 12; Неєм. 9:32). Його благодать і турбота про Свій народ були приголомшливі. У потужному прояві Своєї слави на Сінаї Він виголосив Десять обітниць (Декалог, записаний у Вих. 20) і докладно пояснив їх у Кодексі завіту (див. Вих. 20:22–23:19). Тепер Господь ратифікує цю угоду з Ізраїлем у важливій церемонії, яка ґрунтується на жертвоприношеннях тварин (що вказує на жертву Христа) і запечатана кров’ю.

### Частина II: Коментар

**Ратифікація завіту**

Ратифікація завіту включала кілька важливих елементів:

- усний виклад Мойсеєм слів і законів Господа (див. Вих. 24:3);
- написання Мойсеєм Книги завіту (див. Вих. 24:4а);
- будівництво жертовника (див. Вих. 24:4б);
- встановлення дванадцяти кам’яних стовпів, відповідно до дванадцяти племен Ізраїля (див. Вих. 24:4в);
- всепалення та мирні жертви (див. Вих. 24:5);
- половиною жертовної крові Мойсей окропив жертовник (див. Вих. 24:6);
- читання Мойсеєм Книги завіту (див. Вих. 24:7а);
- ствердні відповіді людей (див. Вих. 24:3, 7б);
- другою половиною жертовної крові Мойсеєм окропив народ (див. Вих. 24:8а);
- промова Мойсея: «Це кров завіту [у Старому Завіті ця фраза зустрічається лише тут; пор. Зах. 9:11; Матв. 26:28; Марка 14:24], який Господь уклав з вами згідно з усіма цими словами» (Вих. 24:8б);
- завітна трапеза 74 лідерів на горі Сінай (див. Вих. 24:9–11).

Під час укладання завіту Божий народ на слова Господа тричі відповів: «Усе, про що говорив Господь, ми виконаємо» (Вих. 19:8; див. також 24:3, 7). Що було негативного в такому обіцянні? – Їхня самов певненість, поверхове розуміння сили гріха та власної гріховної природи, а також нездатність визнати потребу в Божій допомозі. Насправді вже через кілька тижнів після укладання завіту багато ізраїльтян танцювали навколо золотого бичка. Правильна відповідь мала бути такою: «З допомогою Господа і силою Його благодаті ми зробимо все, що сказав Господь».

Ісус Навин, вірний слуга Мойсея, а згодом чудовий лідер Божого народу, особисто чув ці доброзичливі обіцяння і знав, наскільки вони крихкі й нестабільні. Кілька разів він був свідком відступництва ізраїльтян. Коли пізніше вони знову повторили: «Ми також будемо служити Господу» (І. Нав. 24:18), Ісус Навин рішуче відповів: «Вам не легко буде служити Господу» (вірш 19), оскільки їхнє рішення не було твердим, бо вони ще дорожили деякими язичницькими ідолами (див. вірші 14, 23) і покладалися не на Божу допомогу, а на власну сильну волю. Однак Ісус Навин заявив: «Проте я і мій дім будемо служити Господу!» (вірш 15).

Бог запросив Мойсея разом з Аароном і двома його синами, Надавом й Авігу, та 70 старійшинами зустрітися з Ним на горі Сінай (див. Вих. 24:9, 10). Через Свою близьку присутність Господь хотів повніше відкрити, Ким Він є. У тексті 11 наголошено, що там, на горі, вони їли і пили. Спільне споживання їжі було ще однією формою укладання завіту, тому це була завітна їжа. У біблійні часи сам акт спільного споживання їжі встановлював глибоку дружбу, зміцнюючи узи родини і братства. Якщо між людьми, котрі разом обідали, щось було не так, вони прощали це й обіцяли, що завжди перебуватимуть у мирі між собою (див. Бут. 31:54).

Ми відчуваємо таке завітне спілкування, коли під час Господньої Вечері, Святого причастя згадуємо про життя, смерть і воскресіння Ісуса. Бог запрошує віруючих до тісних взаємин з Ним та одне з одним, коли вони разом споживають символи тіла і крові Христа. Учасники цієї пам’ятної церемонії утворюють одну сім’ю з Ісусом, оскільки вона актуалізує та робить відчутними Його подвиг заради нас. Причастя — це час, коли Його Церква відновлюється і спільнота віри формується наново, свідкуючи, що Ісус Христос – їхній Господь, Спаситель, Цар і Друг. Члени Церкви об’єднані з Ним та одне з одним. Вони освячені Його присутністю з ними. Зв’язки скріплені Його присутністю і Словом.

**Скинія Божа**

Майже одна третина книги Вихід містить інформацію про скинію, що вказує на її важливість. У розділах 25–31 цієї книги викладено детальний проєкт, настанови щодо конструкції скинії та необхідних матеріалів, а в розділах 35–40 розповідається про будівництво скинії та її освячення. Яке значення має ця розповідь?

Найважливішим у скинії був не інтер’єр, хоч його не можна було не помітити, бо він створював основу для того, що мало тут відбуватися. Вирішальне значення мало саме дійство, яке відбувалося у Наметі Свідчення.

Це можна порівняти з виставою в театрі. Декорація сцени повідомляє глядачам, коли, як і де розгортатиметься сюжет: удень чи опівночі, у місті, палаці, на кладовищі чи на весільному бенкеті, хто є головними героями та багато інших деталей. Обстановка важлива для розуміння сюжету вистави. Отже, розглядаючи скинію, нам необхідно зосереджувати увагу не лише на меблях, предметах і жертвах, а на самій драмі, щоб ми могли зрозуміти сенс усього дійства. Скинія – це монументальна наочна ілюстрація Божого Плану викуплення.

Богослужіння у Святині відображають дії Бога. У драматичний спосіб вони відкривають Його характер та цілі: за що Він бореться; які Його цінності; як Він спасає розкаяного грішника; як ставиться до гріха і злих людей; як судитиме й остаточно розв’яже проблему гріха, щоб назавжди знищити зло. Ці дії демонструють: урешті-решт у Всесвіті навіки будуть відновлені мир, порозуміння та злагода.

Господь прагнув перебувати зі Своїм народом. Скинія була Його земним місцем проживання, бо Він хотів продемонструвати ізраїльтянам Свою реальну відчутну присутність, наголошуючи: вони не самотні, покинуті чи залишені, адже Він піклується про них.

Апостол Павло стверджує, що Господь не живе в рукотворних храмах (див. Дії 17:24, 25). А Соломон, збудувавши для Нього чудовий храм у Єрусалимі, урочисто проголошує: «Але хіба, насправді, Богові мешкати з людьми на землі? Адже небеса й небеса небес не можуть Тебе вмістити, то що таке цей дім, що я збудував?!» (2 Хронік 6:18). І далі Соломон просить: «Нехай будуть вислухані молитви, які Твій слуга заноситиме з цього місця... вислухай з місця Твого перебування в небесах, — вислухай і прости» (вірші 20, 21). Бог у Своїй любові й милосерді спускається до нашого рівня та входить у наш час і простір, аби перебувати з нами.

Господь бажав, щоб Ізраїль побудував Йому скинію в центрі табору, аби там виявлялася Його видима присутність. Він звелів: «Нехай збудують Мені Святиню, — і перебуватиму серед них» (Вих. 25:8, переклад І. Огієнка). Не забувайте про сполучник «і» в цій фразі, оскільки це «і» — екзегетично й теологічно вирішальне. Фактично Богові не потрібна була Святиня, аби жити зі Своїм народом. Він постійно перебував з ними, і саме це – головна тема книги Вихід. Однак пізніше Господь використовує єврейський прийменник ламед («щоб» або «що») у тексті Вих. 29:46б (переклад І. Огієнка), тому кожен розумітиме: мета Святині полягає в тому, щоб Він перебував близько зі Своїм народом і демонстрував Свою видиму присутність (вірші 42–46).

Коли славний ізраїльський храм Соломона був зруйнований Навуходоносором, а народ через свою невірність пішов у вигнання (див. Дан. 9:4–19), Бог через пророка Єзекіїля запевнив Свій народ, що буде «для них Святилищем у країнах, куди тільки вони прибували» (Єзек. 11:16).

Бог звелів Мойсеєві побудувати Святиню за зразком Небесної, показаної йому на горі Сінай (див. Вих. 25:9, 40; див. коментар до уроку 13). Найважливішим місцем у Святині було Святе Святих, центральною частиною якого був ковчег завіту, також названий ковчегом свідоцтва (вірш 16), оскільки в ковчег мали помістити Божі слова свідчення, тобто Декалог (див. Вих. 40:20). Ковчег закривало золоте віко, яке називають престолом благодаті (євр. капоре т, від кореня кафа р — викупляти, примиряти, очищати, загладжувати; грец. — хіласте ріон). Це було місце, де відбулося остаточне примирення й очищення Божого народу від визнаних гріхів. Тут Господь символічно зобразив остаточне вирішення проблеми гріха і зла (див. Левіти 16:15, 16, 30). Ісус Христос — наш Хіласте ріон, престол милості; Його викупна жертва очищає нас від наших гріхів (див. Римл. 3:25; 1 Івана 2:2).

### Частина III: Практичне Застосування

1. Після того, як Соломон побудував храм, Бог сказав йому: «Якщо Мій народ, який носить Моє Ім’я, упокориться й почне молитися, шукаючи спілкування зі Мною; якщо відвернеться від своєї дороги зла, то Я почую в небесах, прощу їхні гріхи й оздоровлю їхню землю» (2 Хронік 7:14). У який спосіб ми, як спільнота віри, можемо практикувати цю Божественну пораду? Що заважає нам виконувати цю пораду, перешкоджаючи Богові почути наші зойки про допомогу та відповісти на них?
2. Як ми відновлюємо завіт любові з Господом під час святого Причастя? Чи потрібна нам для цього спеціальна церемонія? Поясніть.
3. Про Ісуса Христа написано: «Слово стало тілом, і перебувало між нами» (Івана 1:14). Грецькою мовою це буквально означає, що Він оселився (в скинії, грец. скено о) у нас». Як утілення Ісуса та Його життя на Землі може запевнити вас, що Він з вами й розуміє всі ваші біди, проблеми і життєві виклики?