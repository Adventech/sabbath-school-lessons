---
title:  Сповнений Духом Божим
date:   04/09/2025
---

Бог докладно проінструктував Мойсея щодо підготовки до служіння в скинії. Для священників мали виготовити особливий одяг, а для первосвященника – спеціальні шати, зокрема ефод, на якому були записані імена дванадцятьох синів Ізраїля, та нагрудник із прикріпленими до нього Урімом і Туммімом (див. Вих. 28). Усі священники мали бути посвячені (розділ 29). Серед інших предметів, які слід було ретельно приготувати, — жертовник для всепалення, умивальник, єлей помазання, ладан (розділ 30).

`Прочитайте розділ 31 із книги Вихід. Яку особливу допомогу надав ізраїльтянам Господь, щоб усі предмети скинії та пов’язані з нею служіння були належно підготовлені?`

У цьому біблійному розділі вперше згадується про те, що Господь наповнює людину Духом Божим. Що це означає? Господь дарував Веселіїлові мудрість, розуміння і хист для мистецького виконання всяких робіт з оздоблення скинії. Він був наділений новими навичками, здібностями і знаннями, необхідними для творчої праці. Водночас Бог дав Оголіяву та багатьом іншим майстрам того самого Духа, щоб вони допомагали в цій роботі.

Саме в цей час Господь звелів Мойсеєві нагадати народові про святість сьомого дня тижня – суботи. Божа субота була ознакою між Богом та Його народом; знаком того, що Він освячує їх. Тобто дотримання четвертої заповіді пов’язане з освяченням. Пізніше Господь через пророка Єзекіїля наголосив: «Я дав їм також Мої суботи, щоб вони були ознакою між Мною і ними, аби вони знали, що Я — Господь, Котрий їх освячує» (Єзек. 20:12).

Субота нагадує нам: Господь не лише наш Творець (див. Бут. 2:2, 3), Викупитель і Бог (див. Втор. 5:15; Марка 2:27, 28), але й Святий. Він змінює людей Своєю присутністю; з допомогою Його Духа і Слова вони зростають, щоб відображати характер Бога — Його любов, доброту, безкорисливість, вибачливість.

Кульмінаційним даром Бога Мойсеєві був Декалог. Сам Господь вручив вождю дві кам’яні таблиці з написаними Його перстом Десятьма заповідями (див. Вих. 31:18; Втор. 9:9–11). Ці скрижалі поклали у Святому Святих скинії до ковчега завіту, під віко милості (див. Вих. 25:21).

`Словосполучення «віко милості» походить від давньоєврейського слова каппоре́т – віко (кришка ковчега) та кореня кафа́р – спокутувати, умилостивляти, примиряти, загладжувати. Чому «віко милості» розміщувалося над Божим Законом? Яку надію ми маємо вбачати в цьому факті?`