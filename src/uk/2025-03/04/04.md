---
title:  Перші Три Кари
date:   22/07/2025
---

Як ми вже зазначали вище, десять кар у Єгипті були спрямовані не проти єгипетського народу, а проти його богів. Кожна кара уразила принаймні одного з них.

`Прочитайте уривок Вих. 7:14–8:19. Що сталося під час цих кар?`

Бог попередив Мойсея, що діалог з фараоном буде важким і майже неможливим (див. Вих. 7:14). Однак Він хотів відкрити Себе фараонові та єгиптянам. Тому вирішив спілкуватися з ними так, щоб вони могли пізнати Його. З іншого боку, євреї отримали б користь від цього протистояння, адже дізнаються більше про свого Бога.

Перша кара була спрямована проти Хапі, бога ріки Нілу (див. Вих. 7:17–25). Життя в Єгипті повністю залежало від води Нілу. Де була вода, там вирувало життя. Вода була джерелом життя, тому єгиптяни вигадали свого бога Хапі та поклонялися йому як «життєдавцю».

Звичайно, лише живий Бог є Джерелом життя, Творцем усього, зокрема води та їжі (див. Вих. Бут. 1:1, 2, 20–22; Псал. 104:27, 28; 136:25; Івана 11:25; 14:6). Перетворення води на кров символізує перетворення життя на смерть. Ідол Хапі не зміг забезпечити й захистити життя. Це можливо лише завдяки силі Господа.

Потім Бог дає фараонові ще один шанс. Цього разу відбувається пряме протистояння богові-жабі Хекету (див. Вих. 8:1–11). Замість життя Ніл породжує жаб, яких єгиптяни бояться й ненавидять. Вони намагаються позбутися жаб. Точний час припинення цієї кари засвідчив, що за нею також стояла Божа сила.

Третя кара описана найстисліше (вірші 12–15). Який саме це був вид комах (євр. кіннім), не зовсім зрозуміло: комарі (Сучасний переклад), воші (переклад Івана Огієнка; переклад Короля Якова) чи кліщі. Ця кара була спрямована проти бога Геба, єгипетського бога землі. Порох землі (відлуння біблійної історії про створення світу) Господь перетворив на рої комах, які розповсюдилися по всій єгипетській землі. Не маючи змоги повторити це чудо (тільки Бог може дарувати життя), чарівники заявили: «Це — перст Божий» (вірш 15). Однак Фараон знову відмовився поступитися.

`Подумайте, яким запеклим було серце фараона. Повторне відкидання Божих закликів лише погіршувало ситуацію. Які уроки щодо наслідків постійного відкидання Господніх прохань ми можемо почерпнути із цієї оповіді?`