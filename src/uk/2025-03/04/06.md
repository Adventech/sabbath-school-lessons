---
title:  Град, Сарана І Темрява
date:   24/07/2025
---

`Прочитайте уривок Вих. 9:13–10:29. Чи ці кари змусили фараона змінити свою думку?`

Нут була єгипетською богинею небес, її часто зображували як керівницю подіями під небом і на землі. Осіріс був богом урожаю й родючості. У Біблії град часто асоціюється з Божим судом (див. Ісаї 28:2, 17; Єзек. 13:11–13). Отже, хто дослухається до попередження про сьому кару та заведе своїх рабів і худобу до надійного сховища, ті будуть захищені і не зазнають втрат (див. Вих. 9:19). Тепер кожен піддається випробуванню: чи повірять вони Божому Слову та чи виконають поради Господа?

Бог проголосив, що, дозволивши фараонові жити, Він мав на меті відкрити Себе людям, щоб уся земля пізнала Його всемогутність (вірш 16). Тепер єгипетський цар зізнається, що згрішив і що відпустить Ізраїля, але коли град і дощ припинилися, він знову передумав.

Єгипетський бог бурі, війни й хаосу називався Сет. Ісіду і Сета вважали божествами землеробства. Шу був богом атмосфери. Серапіс уособлював божественну велич, родючість, зцілення й загробне життя. Жоден з єгипетських богів не міг зупинити Божих судів (див. Вих. 10:4–20), бо ідоли — ніщо (див. Ісаї 44:9, 10, 12–17).

Слуги фараона благали його відпустити Ізраїль, але той знову відмовився. Він запропонував компроміс, який Мойсей справедливо відкинув, оскільки жінки й діти — життєво важлива невід’ємна частина громади й богослужіння.

Ра був головним єгипетським богом, богом сонця; Тот — богом місяця. Жоден не міг дати світла. Фараон знову намагався торгуватися, але марно. Єгипет уразила триденна темрява, але в оселях ізраїльтян було світло. Контраст між правдою й оманою не міг бути більш ефектним.

Та, незважаючи на поразку, якої зазнав Єгипет, фараон був сповнений рішучості дати відсіч і не поступитися. Ми не знаємо його глибинних мотивів, проте можемо сказати, що головну роль у всій цій драмі відіграла його гординя. Фараонові були надані вагомі докази всемогутності Бога євреїв; він на власні очі бачив дивовижні надприродні явища. Навіть слуги фараона заявили: «Доки він [Мойсей]буде нас мучити? Відпусти тих людей, нехай вони вже поклоняться Господу, своєму Богові! Хіба ти ще не збагнув, що Єгипет знищений?» (вірш 7). І хоч фараон розумів, яким має бути правильний вибір, однак після невеликих вагань усе одно відмовився підкоритися Божій волі й відпустити Ізраїля.

`Як драматично підтвердилися богонатхненні слова: «Загибелі передує гордість, і падінню — зарозумілість» (Притчі 16:18)!`