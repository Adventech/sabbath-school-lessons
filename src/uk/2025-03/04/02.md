---
title:  Бог Проти Богів
date:   20/07/2025
---

`Прочитайте тексти Вих. 7:8–15. Які уроки можна почерпнути з першого протистояння між Богом євреїв і богами Єгипту?`

Між живим Богом та єгипетськими богами мали відбутися битви. Ситуацію погіршувало те, що фараон вважав себе одним із цих богів. Господь воював не проти єгиптян і навіть не проти самого Єгипту, а проти його ідолів (єгиптяни шанували понад 1500 богів і богинь). Бог чітко виголосив: «Здійсню суд над усіма єгипетськими богами. Я — Господь!» (Вих. 12:12). Ця думка ще раз прозвучить пізніше, уже під час подорожі Ізраїля з Єгипту: «Господь звершував суд і над їхніми богами» (Чис. 33:4).

Переконливою ілюстрацією вироку над єгипетськими богами стало чудо перетворення жезла на змія (див. Вих. 7:9–12). Єгипетську богиню Ваджет зображували у вигляді жінки з головою кобри, що символізувало суверенну владу над Нижнім Єгиптом. Символ кобри з’явився в уреї — частині царського убору фараона — на знак його верховної влади й божественності, оскільки ця богиня плювалася отрутою на його ворогів. Єгиптяни також вірили, що священний змій проведе фараона в його загробне життя.

Коли посох Аарона став змієм та проковтнув усіх інших зміїв перед царем, тоді було виявлено верховенство живого Бога над магією й чаклунством Єгипту. Емблема могутності фараона була не тільки завойована, але Аарон і Мойсей стискали її у своїх руках (див. Вих. 7:12, 15). Початкова конфронтація продемонструвала силу й панування Господа над Єгиптом. Мойсей, як представник Бога, мав більші авторитет і силу, ніж сам «бог»-фараон.

Важливо зазначити, що стародавні єгиптяни вважали богазмієборця Нехебкау (керівника духів) священним, обожнюваним та поклонялися йому. Відповідно до їхньої міфології, цей бог мав велику силу, бо проковтнув сім кобр. Отже, Господь повідомив єгиптянам, що Він, а не бог-змієборець, має найвищу владу й силу. Після такого потужного протистояння вони могли зразу чітко зрозуміти цю вістку.

`Як ми можемо дозволити Господу мати панівну владу над будьяким із «богів», які прагнуть панувати в нашому житті?`