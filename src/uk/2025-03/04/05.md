---
title:  Мухи, Худоба І Фурункули
date:   23/07/2025
---

`Прочитайте уривок Вих. 8:20–9:12. Як ця розповідь підтверджує принцип свободи вибору людини?`

Єгипетська богиня Уатчіт була богинею мух та володаркою боліт і плавнів. Бога Хепрі (бога світанкового сонця, створення й відродження) зображували з головою мухи. Ці фальшиві боги були переможені Господом. Тексти Вих. 8:20–24 повідомляють: тимчасом як єгиптяни страждали, євреї були захищені. Наголосимо ще раз, що всі єгипетські кари були спробою Бога повідомити фараонові: «Я — Господь посеред землі» (вірш 18).

Отже, фараон почав торгуватися. Безперечно, напруга зростала. Він бажав, щоб Ізраїль поклонявся своєму Богові та приносив Йому жертви, але тільки в землі єгипетській (вірш 25). Його умови не могли бути виконані, оскільки тварини в Єгипті вважалися священними і принесення їх у жертву спричинило б насильство проти євреїв. Крім того, це не був Божий план щодо Ізраїля.

Тим часом наступна кара (див. Вих. 9:1–7) обрушується на худобу. Єгипетську богиню любові й захисту Хатхор зображували з головою корови. Бог-бик Апіс також був дуже популярним і високо шанованим у стародавньому Єгипті. Отже, у п’ятій карі, коли загинула худоба єгиптян, ці божества також були переможені.

У шостій карі (вірші 8–12) стає очевидною повна поразка Ісіди, богині медицини, магії та мудрості. Ми також бачимо поразку Сехмет (богині війни й епідемій) та Імхотепа (бога медицини й лікування). Вони не спроможні захистити своїх послідовників. За іронією долі, зараз навіть маги й чаклуни настільки страждають, що не можуть з’явитися перед Мойсеєм, і це свідчить: вони безпорадні проти Творця неба і землі.

Уперше в розповіді про десять кар зазначено, що «Господь зробив непоступливим серце фараона» (вірш 12). Якою б складною для розуміння не була ця фраза, якщо її розглядати в повному контексті, вона знову показує, що Господь дозволить людям пожинати наслідки свого вибору.

`Проблема фараона не була інтелектуальною; він мав достатньо раціональних доказів, щоб зробити правильний вибір. Натомість це була проблема його серця. Отже, чому ми повинні понад усе берегти своє серце? (Див. Притчі 4:23).`