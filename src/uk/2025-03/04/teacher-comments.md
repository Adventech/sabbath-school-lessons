---
title:  Коментарі Для Вчителів
date:   25/07/2025
---

### Частина I: Огляд

**Основні тексти:** Вих. 7:8-10:29.

У нашому дослідженні цього уроку ми зустрінемося з Богом чудес, ознак та дивовижних діянь. Також розглянемо дев’ять із десяти кар, які Він посилає як Божественні присуди для Єгипту та його богів. Викладіть своєму класу ці моменти в контексті великої боротьби — духовної битви між силами добра і зла, світла і темряви, Христа і сатани, живого Бога й ідолів. Ця духовна війна почалася на Землі в Едемському саду, коли Адам і Єва впали в гріх. Господь забезпечив нам переможний результат цієї війни, щоб ми не були вічними жертвами зла (див. Бут. 3:15). Від самого початку боротьба точилася між тими, хто поклоняється Господу-Творцю, і тими, хто поклоняється творінню в його різних формах. Поклоніння Творцеві звільняє людство від рабства гріха. Поклоніння творінню веде до моральної деградації людства, створеного за образом Божим, та зрештою закінчується його духовним поневоленням.

Уривок Вих. 7:8–10:29 повідомляє про загострення протистояння між живим Богом і фараоном. Фараон хоче продемонструвати, що сам є богом, яким його вважали єгиптяни. Він намагається виконувати роль суверенного монарха, котрий контролює й вирішує, що правильно, а що ні. Господь же бажає визволити Свій народ з єгипетської неволі і водночас відкритися єгиптянам та звільнити їх від рабства фальшивих богів.

Нам необхідно пам’ятати: Бог не проти єгиптян, Він любить їх вічною безкорисливою любов’ю так само, як усіх людей. Водночас Усевладний Господь виступає проти єгипетських богів. Він має намір продемонструвати, що всі ці «боги» — людська вигадка, яка спричиняє страх і рабство. Головна мета Бога полягає в тому, щоб єгиптяни позбулися залежності від цих вигаданих богів та служили живому Творцю-Викупителю. Однак, якщо люди продовжуватимуть поклонятися фальшивим богам та ототожнювати себе з ними, тоді Божий суд спіткає не лише їхніх богів, але також їх самих. Урешті-решт ідолопоклонство призведе до покарання і знищення.

Господь чітко проголошує: «Здійсню суд над усіма єгипетськими богами» (Вих. 12:12). Божий суд проти єгипетських богів згадується як історичний факт у книзі Чисел 33:4. Кожний вирок і кожна кара були спрямовані переважно проти кількох єгипетських богів, котрі захоплювали уяву, думки й почуття людей, впливали на їхню поведінку та соціальне життя, призводили до повного поневолення гріхом. Зрештою особистість потрапляла в безнадійне рабство, повністю підпорядковуючись ідолопоклонству. Такий керований сатаною спосіб життя діаметрально протилежний свободі поклоніння, яка походить від живого люблячого Бога-Творця.

### Частина II: Коментар

**Знамення і чудеса**

У тексті Вих. 7:3 ми читаємо повідомлення Господа про те, що Він звершить численні «ознаки й чудеса» перед усіма людьми, щоб вони зрозуміли, Хто Він. Цей текст – єдиний у книзі Вихід, де поєднані терміни «ознаки» і «чудеса». Слово от — «ознака» або «ознаки» зустрічається в цій книзі 16 разів (див. Вих. 3:12; 4:8 [двічі], 9, 17 (переклад І. Огієнка), 28, 30; 7:3; 8:19; 10:1, 2; 12:13; 13:9, 16; 31:13, 17). У цих текстах воно використане, аби підкреслити два моменти: 1) Мойсей звершуватиме різні знамення перед фараоном (див. Вих. 10:1, 2); 2) пасхальна кров на одвірках осель буде ознакою життя, змушуючи ангела-губителя проходити повз ці оселі (див. Вих. 12:13). Термін мофе т — «чудо» використовується стосовно Божих діянь перед фараоном, усупереч закам’янілості його серця (див. Вих. 4:21, переклад І. Огієнка). У контексті кар цей термін є структурно ключовим, оскільки двічі згадується на початку дев’яти кар (див. Вих. 7:3; 7: 9, переклад І. Огієнка) та двічі наприкінці дев’ятої кари (див. Вих. 11:9, 10, переклад І. Огієнка).

Існують важливі характеристики кари:

1. Перші дев’ять кар можна розділити на три групи по три кари. Десята кара унікальна, вона відокремлена від інших. Людям знадобляться особливі час та ресурси для протистояння їй.
2. Перші дев’ять кар вплинули на всі три створені Богом середовища проживання (див. Бут. 1): небо (кари від сьомої до дев’ятої), землю (кари від третьої до шостої), води (перша і друга кари). У сукупності ці лиха натякають на процес, зворотний Творінню.
3. Кожна з дев’яти кар стає сильнішою за попередню, оскільки фараон уперто відмовляється відпустити Божий народ, щоб він міг вільно поклонятися своєму Господу-Творцю. Перші три кари були легкими, швидкими і не смертельними. Наступні три кари (від четвертої до шостої) – серйозніші та шкідливіші, бо знищили худобу й уразили людей виразками на шкірі. Наступні три кари (від сьомої до дев’ятої) – більш руйнівні, вони включали смерть людей і тварин, а також знищення посівів.
4. Здебільшого кожна кара відбувалася після чіткого попередження та благання підкоритися вимогам Господа. Несподіванки траплялися, проте руйнування було оголошено заздалегідь, і його можна було уникнути. Виняткові попередження прозвучали перед першими двома карами й десятою, але зверніть увагу також на конкретні застереження у вступі до четвертої, п’ятої, сьомої та восьмої кар.
5. Перед третьою, шостою і дев’ятою карами протистояння із фараоном практично не було.
6. Перші три кари пережили і єгиптяни, і євреї, але від усіх інших кар страждали тільки єгиптяни.
7. Перед початком першої кари Бог учинив чудо перед фараоном: посох Аарона став змією, яка з’їла всіх змій чарівників. Проте «серце фараона залишилося затверділим» (Вих. 7:13).
8. Остання кара була найбільш згубною, адже в кожній сім’ї, яка не була під захистом крові ягняти, помер первісток. Перед здійсненням останньої кари, Бог зі Своєї милості дав людям три дні темряви для роздумів, осмислення й покаяння, а також виголосив настанови, як уникнути цього нещастя.
9. Після шостої кари в біблійній оповіді зазначено: «Господь і цього разу зробив непоступливим серце фараона» (Вих. 9:12; див. та кож 10:1, 20, 27; 11:10; 14:4, 8, 17). Під час перших п’яти кар саме фараон зробив своє серце закам’янілим, запеклим (Вих. 7:13, 14, 22; 8:15, 28; 9:7; 9:35); ця інформація зафіксована в біблійному літописі для майбутніх поколінь людей. Перед розповіддю про 10 кар зазначено два провіщення Бога про те, що Він зробить серце фараона закам’янілим (Вих. 4:21; 7:3).
10. Єгипетські чаклуни могли імітувати лише перші дві кари. Коли сталася третя кара, вони визнали: «Це — перст Божий!» (8:15). Пізніше і самі чаклуни постраждали від гнояків (9:11; див. також 10:7).
11. Кари також можна об’єднати по дві: кари перша і друга пов’язані з річкою Ніл; третя й четверта – це комахи (воші та мухи); п’ята і шоста кари подібні, причому від моровиці загинула худоба, а від гнояків постраждали люди; сьома й восьма знищили рослинність; дві останні кари пов’язані з темрявою: дев’ята – з фізичною темрявою, а десята – з найбільшою темрявою в житті єгиптян, тобто зі смертю первістків.
12. Слід зазначити, що Господь сім разів пропонував фараонові: «Відпусти Мій народ» (5:1; 7:16, 26; 8:16; 9:1, 13; 10:3) і одного разу використав негативну умовну фразу: «Якщо не захочеш відпустити Мій народ, то Я пошлю на тебе...» (Вих. 8:17). Фараон обіцяв відпустити ізраїльтян підчас другої, четвертої, сьомої та дев’ятої кар (див. Вих. 8:4; 8:24–28; 9:28; 10:24), але після полегшення ситуації відмовлявся дозволити народові піти поклонитися Господу (див. Вих. 8:15; 8:28; 9:35; 10:27). Він навіть просив Мойсея помолитися про припинення конкретних кар, а також помолитися за нього (див. Вих. 8:4, 24; 9:28; 10:16, 17). Тільки після десятої кари, «тієї ж ночі фараон покликав Мойсея та Аарона й сказав: Вставайте і забирайтеся з-поміж мого народу ви і всі ізраїльтяни! Ідіть, служіть Господу, як ви домагалися! Забирайте також своїх овець і всю іншу вашу худобу, як ви хотіли. Ідіть геть, і мене благословіть» (Вих. 12:31, 32).

Як ми вже говорили, усі ці кари були пов’язані з Божим судом над єгипетськими богами та їхніми поклонниками. Однак не слід забувати, що всі ці кари були могутнім свідченням про особливу присутність Бога на землі Єгипту. Він хотів дати єгиптянам можливість побачити різницю між послідовниками і противниками Господа: «Якщо не захочеш відпустити Мій народ, то Я нашлю на тебе, на твоїх слуг, на весь твій народ і на ваші оселі рої мошкари... Але для землі Ґошен, на якій живе Мій народ, того дня Я зроблю виняток. Там не буде роїв мошкари, аби ти зрозумів, що Я — Господь посеред землі» (Вих. 8:17, 18).

Пророк Ісая змальовує Божу любов і майбутнє Єгипту приголомшливими словами: «Того дня відкриється дорога з Єгипту до Ассирії, і будуть ассирійці приходити до Єгипту, а єгиптяни ходитимуть до Ассирії, — єгиптяни разом з ассирійцями служитимуть Господу. Тоді Ізраїль стане благословенням посеред землі, — третім нарівні з Єгиптом та Ассирією. Господь Саваот поблагословить землю, проголосивши: Благословенний Мій народ: Єгипет, та діло Моїх рук — Ассирія, а також Мій спадок — Ізраїль!» (Ісаї 19:23–25).

**Запеклість серця фараона**

Серед дослідників Біблії досі точаться дебати з питання запеклості серця фараона. Необхідно наголосити: Бог не визначав рішень фа раона, вибір залишався за ним. Господь не призначив фараонові вперто відмовлятися виконувати Божі повеління та бути приреченим на загибель. Кожній людині Він дає свободу вибору, свободу відгукнутися або не відгукнутися на Його звістку любові та пропозицію благодаті. Він не змушує людей слухатися чи не слухатися Його.

На підставі ретельного текстового дослідження щодо закам’янілості серця фараона (див. також пункт 9 у попередній рубриці цього уроку) можна дійти такого висновку: у процесі закам’яніння спочатку сам фараон уперто відмовлявся впокоритися перед Богом (див. Вих. 10:3). Саме особисте рішення фараона, свідома непокора змусили його перейти точку неповернення, і він ставав дедалі впертішим. Заклик Господа до нього дозволити ізраїльтянам піти й поклонятися живому Богові лише додав жару до промовистого вогню в його серці, який розпалився проти Всемогутнього та Його слуги Мойсея.

### Частина III: Практичне Застосування

1. Досліджуючи цей урок, ми бачили, як накопичувалися докази того, що Господь — суверенний Бог, Котрий прагне визволити Свій народ та вивести його з єгипетського рабства. Проаналізуймо своє серце. Чи є в ньому те, що може змусити нас уперто відмовлятися від усіх Божественних спонукань покаятися й вірно прямувати за Господом?
2. Чим ідолопоклонство приваблює людей? Чому єгиптянам було так важко відмовитися від ідолопоклонства навіть після того, як вони побачили, яке спустошення воно принесло?
3. Люди винахідливі у створенні власних ідолів. На кумира можна перетворити практично будь-що. Що можна назвати сучасними ідолами? У який спосіб ми створюємо собі богів та поклоняємося їм? Які принципи приховуються за такою поведінкою, яка принижує гідність людини? Чому Бог так рішуче виступає проти ідолопоклонства?