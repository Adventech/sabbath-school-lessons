---
title:  Хто Зробив Серце Фараона Закам’янілим?
date:   21/07/2025
---

`Прочитайте тексти Вих. 7:3, 13, 14, 22. Як ми розуміємо ці тексти?`

Дев’ять разів у книзі Вихід зазначено, що Бог зробив закам’янілим серце фараона (див. Вих. 4:21; 7:3; 9:12; 10:1, 20, 27; 11:10; 14:4, 8; Римл. 9:17,18). Ще дев’ять разів про фараона сказано, що він залишив своє серце затверділим (Вих. 7:13, 14, 22; 8:15, 28; 9:7, 34, 35).

Хто зробив закам’янілим серце царя — Бог чи сам фараон?

Важлива заувага: у розповіді про десять кар зазначено, що під час кожної з перших п’яти кар лише фараон спричинив закам’яніння свого серця. Отже, він сам став першопричиною цього. Від шостої кари і далі біблійні тексти повідомляють, що Бог зробив закам’янілим серце фараона (див. Вих. 9:12). Як зрозуміти цей вислів?

Фактично Господь посилав кари, щоб спонукати фараона покаятися та допомогти йому звільнитися від духовного мороку. Бог не створив нового зла в серці фараона; натомість просто віддав його власним злим спонуканням. Господь залишив фараона без Своєї стримувальної благодаті, а це призвело до того, що цар діяв згідно з власною злочестивою волею (див. Римл. 1:24–32).

Фараон (як і всі розумні істоти у Всесвіті) отримав дар свободи волі — він міг вибирати: бути за чи проти Бога, але він повстав проти Всевишнього.

Нам дано можливість вибирати між правильним і неправильним, добром і злом, послухом і непокорою. Від Люцифера на Небі – і до Адама та Єви в Едемі, до фараона в Єгипті і до нас сьогодні, — де б людина не перебувала, вона обирає або життя, або смерть (див. Втор. 30:19).

Це можна проілюструвати таким явищем: сонячні промені падають на віск і глину. Віск м’якне, а глина твердіє. Сонячне тепло в обох випадках однакове, проте бачимо дві різні реакції на тепло і два різних наслідки. Ефект залежить від матеріалу. Щодо фараона можна сказати: результат залежав від ставлення його серця до Бога та Його народу.

`Який вільний вибір ви маєте намір зробити найближчими днями? Якщо знаєте, який вибір правильний, то як підготуватися до нього?`