### Вихід: подорож до Обітованої землі

Бог, відкритий у книзі Вихід, — це люблячий Бог, Котрий визначеного часу власними могутніми діями приніс Своєму народові спасіння й визволення (див. Бут. 15:12–16). Вихід з Єгипту та перехід через Червоне море були ключовими унікальними подіями — приголомшливими й дивовижними діяннями Господа. В історії стародавнього Ізраїлю до Голгофського хреста не відбувалося жодної більшої чи славетнішої події. Це — Євангеліє, але від Мойсея.

Бог неодноразово піднімався, щоб у чудовий спосіб продемонструвати Свою турботу про євреїв та захистити їх, незважаючи на їхні численні відступлення. Його милосердя перевершувало все розуміння й уявлення народу. Своєю простягненою рукою Господь провадив Свій народ до свободи. Це було безпрецедентне діяння. Ця несподівана низка Божественних втручань стала початком їхньої оновленої подорожі з Богом, подорожі з Єгипту до Ханаану.

Хоч Мойсей відіграє важливу роль у Виході, ця книга не про Мойсея, а про Бога — Бога любові, істини, справедливості, свободи, прощення; Бога, Котрий зрештою пішов на хрест заради нас. Вивчаючи книгу Вихід, ми отримуємо унікальне об’явлення того, Який насправді наш Господь.

А який Він насправді? Він — Бог, вірний Своєму народові, незважаючи на його невірність. Він завжди був за них, навіть коли вони були проти Нього. Знов і знов Господь виявляв до них Своє милосердя, даруючи підбадьорення, закликаючи до виправлення та пропонуючи Божественні настанови. Ведучи їх найкращим маршрутом, Він бажав, щоб вони добровільно, з любові до Нього та Його характеру, поклонялися та слухалися, і все це — для їхнього ж блага.

Бог Мойсея – це Бог взаємин. Найважливіша Його ціль полягала не в якомусь досягненні або виконанні плану; головною метою було створити значущі взаємини з Його вибраним народом, Ізраїлем. Господь привів їх на Сінай, аби встановити це глибоке спілкування.

Апостол Павло навчає: те, що сталося з Божим народом у минулому, — наочний урок для нас, щоб ми могли не повторювати їхніх помилок та вірно прямувати за Господом. «Усе це сталося з ними як прообраз і записано як пересторога для нас, для яких настав кінець віків» (1 Кор. 10:11). Ці минулі події мають бути для нас застереженням і джерелом незабутніх настанов. Нам слід їх читати, аналізувати, черпати уроки з них, адже, якими б різними не були обставини, духовні принципи, що стоять за ними, залишаються незмінними.

Наш план вивчення книги Вихід упродовж 13 тижнів простий та зрозумілий. Для зручності книга тематично поділена на щотижневі частини різного обсягу: (1) Рабство в Єгипті, народження Мойсея та перші 40 років його життя (див. Вих. 1, 2). (2) Доручення Мойсеєві (розділи 3, 4). (3) Ускладнення: коли життя погіршується (розділи 5, 6). (4) Перші дев’ять кар (розділи 7–10). (5) Десята кара і святкування Пасхи (розділи 11, 12). (6) Звільнення з Єгипту та перехід через Червоне море (розділи 13–15). (7) Подорож на гору Сінай (розділи 16–18). (8) Дар Божого завіту і Декалога (розділи 19, 20). (9) Застосування Божого Закону (розділи 21–23). (10) Підтвердження завіту і проєкт скинії (розділи 24–31). (11) Відступництво народу і заступництво Мойсея (розділ 32). (12) Самоодкровення Бога та осяйне обличчя Мойсея (розділи 33, 34). (13) Побудова й освячення скинії (розділи 35–40). Щотижня ми будемо зосереджуватися на ключових уривках та подіях із зазначених розділів.

Нехай милостивий Господь благословить нас під час вивчення цієї надзвичайно важливої книги, котра нагадує нам про те, як Бог бажає провадити Свій народ від рабства до свободи, від смерті до життя, від пустелі до Нового Єрусалима (див. Євр. 12:22).

_Іржі Москала — професор екзегетики і богослов’я Старого Завіту, декан богословської семінарії адвентистів сьомого дня в університеті Ендрюса._