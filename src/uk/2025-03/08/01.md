---
title:  Завіт на Сінаї
date:   16/08/2025
---

### Біблійні тексти для дослідження

Вих. 19:1–20:17; Об’явл. 21:3; Втор. 5:6–21; Якова 1:23–25; Римл. 3:20–24; 10:4.

> <p>Пам’ятний вірш</p>
> «Ви всі бачили, що Я зробив єгиптянам, а вас підняв, наче на орлиних крилах, і прихилив вас до Себе! Тож тепер, якщо уважно будете прислухатися до Мого голосу і дотримуватися Мого завіту, то будете Моєю особливою власністю з-поміж усіх народів. Адже вся земля Моя. Ви будете в Мене царським священством і святим народом!» (Вих. 19:4–6).

Куди Господь привів Ізраїль після їхнього звільнення з Єгипту? До Обітованої землі. З погляду географії ця відповідь правильна, але теологічно – неправильна. Сам Бог сказав: «Ви всі бачили, що Я зробив єгиптянам, а вас підняв, наче на орлиних крилах, і прихилив вас до Себе» (Вих. 19:4; курсив додано). Отже, біблійно-теологічна відповідь на поставлене вище запитання така: Господь привів їх до Себе. Ця відповідь розкриває Його пріоритет і мету.

Коли люди відходять від Бога, Він шукає їх і закликає повернутися до Нього. Найкращою ілюстрацією цієї глибокої істини є Едемський сад. Згрішивши проти Бога, Адам і Єва сховалися від Нього. Господь узяв на Себе ініціативу і покликав: «Де ти?» (Бут. 3:9). Він завжди робить перший крок. Ісус красномовно говорить про це: «Прийдіть до Мене, усі втомлені й обтяжені, — і Я заспокою вас! Візьміть Моє ярмо на себе і навчіться від Мене, бо Я лагідний і покірний серцем, — і знайдете спокій своїм душам» (Матв. 11:28, 29).

Бог кличе всіх нас, але наша вічна доля залежить від власного відгуку.