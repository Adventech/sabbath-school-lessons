---
title:  Різні Функції Божого Закону
date:   20/08/2025
---

Закон Божий розкриває характер Бога, Ким Він є. Бог святий, праведний і добрий, такий і Його Закон. Павло підтверджує: «Отже, Закон — святий, і заповідь — свята, праведна та добра» (Римл. 7:12).

У Біблії Закон Божий зображений у дуже позитивному світлі (див. Матв. 5:17, 18; Івана 14:15; 1 Кор. 7:19). Можна створювати цілі поеми про Закон (наприклад, Псалом 119), співати про Закон (див. Псал. 19) та роздумувати над ним удень і вночі (див. Псал. 1:2; І. Нав. 1:8). Закон допомагає людині вберегтися від зла; дотримуючись його, вона здобуває мудрість, розуміння, здоров’я, процвітання і мир (див. Втор. 4:1–6; Притч. 2, 3).

1. Божий Закон подібний до огорожі, яка створює великий вільний простір для життя і попереджає, що за межами цієї огорожі чатують небезпеки, проблеми, ускладнення і навіть смерть (див. Бут. 2:16, 17; Якова 2:12).
2. Закон указує на Ісуса (див. Римл. 10:4), Котрий прощає наші гріхи та змінює наше життя (див. 2 Кор. 5:17; 1 Івана 1:7–9). Отже, Закон веде нас до Христа як педагог і вихователь (див. Гал. 3:24).

`Прочитайте тексти Якова 1:23–25. Як ці слова допомагають нам зрозуміти функції й важливість Закону, хоч він не може нас спасти?`

У дзеркалі ви можете побачити свої фізичні вади, але воно не здатне усунути їх. Дзеркало вказує на проблеми, однак не може вирішити їх. Те ж саме можна сказати і про Божий Закон. Намагатися виправдатися перед Богом дотриманням Закону – усе одно, що дивитися в дзеркало в надії, що рано чи пізно завдяки йому наші вади зникнути.

Оскільки спасіння отримуємо вірою, а не ділами (або включно з ділами) Закону, деякі християни стверджують, що Божий Закон скасовано і ми більше не повинні його дотримуватися. Одна з головних функцій Закону полягає у виявленні гріха («Але я пізнав гріх тільки через Закон» (див. Римл. 7:7)), тому заява про те, що в новозавітну епоху Декалог скасовано, є грубим хибним тлумаченням зв’язку Закону з Євангелієм. Адже саме завдяки Закону ми розуміємо, навіщо нам необхідне Євангеліє.

`Наскільки успішними були ваші спроби виконувати Божий Закон? Чи настільки успішними, щоб на цьому ґрунтувати ваше спасіння? Отже, чому нам необхідне Євангеліє?`