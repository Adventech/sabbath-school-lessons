---
title:  Підготовка До Отримання Подарунка
date:   18/08/2025
---

`Прочитайте уривок Вих. 19:9–25. Як Бог підготував Ізраїль до прийняття Десяти Заповідей?`

Бог дав конкретні вказівки, що мали робити ізраїльтяни, готуючись до проголошення Закону на Сінаї. Їхня зовнішня чистота відображатиме готовність достойно стати перед Богом. Вони мали бути готовими до чудового з’явлення Господньої слави. Коли Господь зійшов на гору, «почулися громи і спалахнули блискавки, густа хмара нависла над горою, і пронизливо пролунав звуко рога. Тому всі люди в таборі затремтіли від страху» (вірш 16).

Декалог (Десять Заповідей) – серце Божого одкровення та біблійної етики. Він є сутністю й основою Божественних стандартів для всього людства; його принципи вічні й універсальні.

Біблія повідомляє, що Декалог був проголошений Богом (див. Вих. 19:19; 20:1; Втор. 5:4, 5, 24) та написаний Ним (див. Вих. 24:12; 31:18; Втор. 5:22). Закон двічі був даний через Мойсея як особливий дар (див. Вих. 32:19; 34:1; Втор. 10:1, 2).

У книзі Вихід Декалог названо «Свідоцтвом» (євр. едут; Вих. 31:18); а також «словами завіту» (євр. дібре габеріт; Вих. 34:28). У книзі Второзаконня зазначено, що Декалог був записаний на «скрижалях завіту» (9:9, 11, 15). Жодна книга Старого Завіту не використовує словосполучення «Десять Заповідей», натомість «заповіді» (давньоєвр. міцвот). Також тричі зустрічається термін «Десятислів’я» (або «Десять слів»). Єврейське слово гадеварі̀м (від давар) означає «слово, речення, матерія, річ, мова, історія, обіцянка, вислів» (див. Вих. 34:28; Втор. 4:13; 10:4).

Є дві версії Декалога з дуже незначними відмінностями; перший записаний у Вих. 20:1–17, а другий — у Втор. 5:6–21. Другу версію Мойсей усно виклав Ізраїлеві майже через 40 років після Сінаю, безпосередньо перед тим, як народ увійшов до Обітованої землі (див. Втор. 1:3, 4; 4:44–47). Ці обставини пояснюють невеликі відмінності між двома версіями.

Наголошуючи, що «любов – це виконання Закону», апостол Павло процитував частину Декалога (Римл. 13:8–10). Отже, любов – це сенс Божого Закону, тому що «Бог є любов» (1 Івана 4:16).

`Як ви розумієте істину про те, що Десять Заповідей – це вираження любові Господа?`