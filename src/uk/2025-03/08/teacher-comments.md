---
title:  Коментарі Для Вчителів
date:   22/08/2025
---

### Частина I: Огляд

**Основні тексти:** Вих. 19:1-20:20.

На Сінаї Бог укладає завіт зі Своїм народом. Він ініціював цей договір. Як Ініціатор завіту Господь виявляє милість до Свого народу і налагоджує стосунки з ними. Він хоче, щоб Ізраїль був Його особливим народом, цінним надбанням, царством священників, святою нацією. Успіх Ізраїля ґрунтуватиметься на їхній позитивній відповіді на Боже милосердне керівництво й могутні діяння, які Він звершив задля них у Єгипті та на шляху до Сінаю. Бог уже запросив їх іти за Ним і довів, що має намір дати їм світле майбутнє. Якщо вони дотримуватимуться Його настанов і прагнутимуть розвивати щирі взаємини з Господом, тоді Він зможе повести їх безпрецедентним шляхом до Обітованої землі. Їм необхідно пізнати, Хто Він і що здійснює для них, аби захоплюватися Ним, любити і слухатися Його та поклонятися Йому. Дар Декалога відкрив принципи щасливого, збалансованого й успішного життя.

**Тема уроку:**

Визволивши ізраїльтян з Єгипту та провівши їх через Червоне море й пустелю до гори Сінай, Бог бажав прихилити їх до Себе (див. Вих. 19:4). Близько року Господь як люблячий Батько навчав Свій народ, що найкраще сприяє їхньому процвітанню. Вони бачили, як Він переміг єгипетських богів, як піклувався про вибраний народ через кари та сприяв їхній утечі з Єгипту. Потім Бог дав їм найцінніший дар: Декалог, щоб навчити їх благоговіти перед Ним (див. Вих. 20:20). У цьому уроці ми будемо розмірковувати про різні функції Божого Закону.

### Частина II: Коментар

Декалог – це серцевина Божого об’явлення й біблійної етики та передбачає спасіння. Це Велика хартія вольностей<sup>1</sup> біблійного вчення, його підсумок, норма всіх норм. Божий Десятислівний Закон формує суть і основу Божественних стандартів для всього людства; його принципи вічні. П’ятикнижжя Мойсея повідомляє: Бог особисто проголосив Декалог (див. Вих. 19:19; 20:1; Втор. 5:4, 5, 24) і записав його (див. Вих. 24:12; 31:18; Втор. 5:22). Він був двічі даний Мойсеєві як особливий дар (див. Вих. 32:19; 34:1; Втор. 10:1, 2). У книзі Вихід Декалог має назви «Свідоцтво» (Вих. 31:18) і «слова завіту» (34:28). Словосполучення «Десять Заповідей» не вживається в єврейській мові, хоч вони згадуються як «заповіді» в тексті Вих. 20:6. Натомість Декалог тричі згадується як «Десять висловлювань», «Десятислів’я» (єврейською: асерет гадеварім; див. Вих. 34:28; Втор. 4:13; 10:4).

У книгах Вихід і Второзаконня Декалог стоїть на початку збірок законів та їхнього тлумачення. Існує дві версії Декалога з дуже незначними відмінностями; перша записана у Вих. 20:1–17, друга – у Втор. 5:6–21. Друга версія викладена Мойсеєм усно як проповідь Ізраїлеві майже через сорок років, якраз перед тим, як вони мали увійти в Обітовану землю (див. Втор. 1:3, 4; 4:44–47). Ці обставини пояснюють незначну різницю, яка існує між цими двома версіями Декалога. Коли Павло підсумовує Закон як любов, він цитує Декалог (див. Римл. 13:8–10; Гал. 5:14). Любов – основа Божого Закону, адже Бог є любов (див. 1 Івана 4:16).

Хоч окремі заповіді Декалога були відомі ще до Сінаю, Бог вирішив особисто офіційно викласти Декалог Своєму народові та людству. Це тому, Десять Заповідей відображають Його сутність, характер і цінності.

Функція Закону полягає не в тому, щоб навчити нас здобувати спасіння через його дотримання. Тобто ми маємо дотримуватися Божого Закону не для того, щоб спастися, а тому, що ми спасенні. Закон не джерело життя, а засіб, за допомогою якого ми виявляємо життя Христове в нас.

У Біблії Закон Божий викладено в дуже позитивному світлі (див. Матв. 5:16, 17; Івана 14:15; Гал. 3:21; 1 Кор. 7:19). Можна створювати цілі поеми про Закон (наприклад, Псалом 119 – це шедевр), співати про закон (Псалом 19), розмірковувати про нього вдень і вночі (див. Псал. 1:2; І. Нав. 1:8), тому що він зберігає від зла, дарує мудрість, розуміння, здоров’я, процвітання й мир (Втор. 4:1–6; Притчі 2; 3).

**Ключові функції Декалога:**

1. **Божий Закон – запорука свободи** (див. Бут. 2:16, 17; Якова 2:12). Він ніби огорожа, яка відмежовує великий вільний простір для життя й попереджає: за певним рубежем ховаються небезпеки, проблеми, біль і смерть. Немає майбутнього в тих, хто свавільно виходить за межі цього простору свободи.
2. **Закон – дзеркало** (див. Якова 1:23–25). У ньому ми бачимо, наскільки є нечистими та наскільки нам потрібно очиститися. Декалог відкриває нашу гріховність; однак він не може очистити нас від гріха чи вини (див. Римл. 3:20).
3. **Божий Закон – дороговказ.** Він провадить нас, як пайдаґоґо с, або шкільний учитель, до Христа (див. Гал. 3:24). Він указує на Ісуса, Котрий очищає, прощає наші гріхи та змінює наше життя (див. 2 Кор. 5:17; 1 Івана 1:7–9).
4. **Декалог — це Божа обітниця нам.** Проголошуючи Свої Заповіді, Господь обіцяє, що ці норми будуть частиною нашого життя, якщо ми підтримуватимемо тісні стосунки з Ним. Він – Гарант, завдяки Якому ці принципи стануть незмінною основою нашого життя. Ми будемо настільки близькі з Ним, що не бажатимемо нічого забороненого. Ми з радістю спілкуватимемося з Господом, просячи в Нього сили Його благодаті, Слова і Святого Духа, аби бути слухняними Йому.

У Декалогу, написаному єврейською мовою, четверта і п’ята заповіді подані як позитивні накази у формі самостійного інфінітивного звороту, який має два значення в юридичних матеріалах: наказ або виразна обіцянка (див. E. Kautzsch, ed., Gesenius’ Hebrew Grammar. Ed. by E. Kautzsch. [Oxford: Clarendon, 1910], vol. 113bb і 113ee). Інші заповіді виражені як заперечні накази з використанням заперечної частки льo («не»), а також юсива (тобто способу дієслова, що виражає непряму форму спонукання, наказ, прохання). Хоч такий єврейський вислів є категоричною забороною, тобто заповіддю, він також передає майбутню ситуацію (у цих заповідях використано майбутній час), тобто обітницю (див. Jacques B. Doukhan, Hebrew for Theologians: A Textbook for the Study of Biblical Hebrew in Relation to Hebrew Thinking [Lanham, MD: University Press of America, 1993]. P. 41). У світлі цих міркувань правильний переклад заповідей міг би бути таким: «Ви не будете...» (саме так і подано в Сучасному перекладі: «Не вбиватимеш», «Не крастимеш»…), а не «Ви не чиніть...» («Не вбивай», «Не кради»). Підтвердження саме такого розуміння Декалога, тобто розуміння Божих Заповідей як обітниць, можна знайти і в тексті Суд. 6:23, де Господь обіцяє Гедеонові: «Ти не помреш». Граматична конструкція цього речення точно така сама, як і Декалога.

Єврейський термін дава р, який використовується для опису Десяти Заповідей, не обов’язково означає «заповідь», але також означає «слово» або «обіцянка». Подивіться, наприклад, використання іменника дава р як «обіцянки» в текстах 1 Цар. 8:56; 2 Хронік 1:9; Неєм. 5:12, 13; Псал. 105:42; та використання дава р як дієслова з тим самим значенням «пообіцяв» у текстах Втор. 1:11; 6:3; 9:28; І. Нав. 9:20; 22:4; 23:5.

Еллен Уайт також підтверджує таке тлумачення функції Декалога: «Десять Заповідей... десять обітниць» (Біблійний коментар АСД. Т. 1. С. 1105]. «Кожен даний Богом наказ або припис містить найпозитивнішу обітницю, яка лежить в його основі» (Небесні принципи щасливого життя. С. 76). Авторка підкреслює: «Голос Бога з Небес» промовляє «до душі в обітниці: “Зробіть це, і ви не потрапите під владу й контроль сатани» (Біблійний коментар АСД. Т. 1. С. 1105).

Приписи Закону призначені лише для нашого блага, щоб дарувати і зберегти наше щастя й життя (див. Міхея 6:8; Івана 10:10). Закон – це норма поведінки для тих, хто довіряє Богові та спасенний Його благодаттю через віру в Христа.

У новозавітний час Закон перебуває в дивовижному місці — у серці Божих дітей (див. Матв. 5:21–48), тому для них Божі Заповіді – це радість, а не тягар. Люди, котрі живуть за Декалогом та дотримуються Його заповідей-обітниць із правильних мотивів, завжди дякуватимуть Господу за те, що Він здійснив і здійснює для них. Благодать не змінює Закон, натомість змінюється наше ставлення до нього. Павло виступає проти законництва та неправильного використання Божого Закону, але не проти самого Закону (див. Римл. 7:9–12).

Ісус Христос – те лос Закону (див. Римл. 10:4), тобто кінцева ціль, мета Закону, а не завершення чи припинення його чинності. Христос — герменевтичний ключ, який відкриває справжнє значення й мету Закону. Отже, великою помилкою є твердження про те, що Христос визнав недійсним, припинив, змінив або скасував Закон. Христос поглибив значення Закону.

Як нагадав Ісус Навин своїм слухачам, через свою гріховну природу ми не спроможні слухатися Бога: «Вам не легко буде служити Господу» (І. Нав. 24:19). Однак, якщо ми просимо в Бога допомоги, Він робить нас сильними. Він дасть нам Свого Святого Духа, Котрий спонукатиме нас слухатися Його (див. Єзек. 36:27). Павло сказав: «Коли я немічний, — тоді я сильний» (2 Кор. 12:10). Послух — це результат дії Святого Духа в нас.

### Частина III: Практичне Застосування

Поставте учням класу такі запитання:

1. Ми, люди, можемо вирішити чинити правильно лише під впливом Божої благодаті. Нам необхідно прийняти рішення підкорятися Господу, але ми не маємо сили виконати своє рішення або самотужки йти за Ним. Ми потребуємо допомоги ззовні. Доброю вісткою є те, що Дух Святий дає нам бажання (яке є відповіддю на Його заклик любові) і силу слухатися (див. Филп. 2:13). Як це практично відбувається у вашому житті?
2. Повеліваючи Своїм послідовникам щось робити, Бог водночас дає їм силу для цього. Еллен Уайт стверджує, що «всі Його веління можливо виконати» (Наочні уроки Христа. С. 333). Отже, Десять Заповідей насправді є десятьма обітницями. Як ви розумієте цю істину?

---

<sup>1</sup>«Велика хартія вольностей 1215 року (або Маґна Карта) — перша “неписана” конституція Англії. Велика хартія вольностей вважається першим юридичним документом, у якому закладено основи концепції прав людини, створено передумови для подальшого утвердження свободи і верховенства права» (енциклопедія «Вікіпедія»).