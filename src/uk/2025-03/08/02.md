---
title:  На Горі Сінай
date:   17/08/2025
---

`Прочитайте тексти Вих. 19:1–8. Що Бог обіцяв Своєму народові біля підніжжя гори Сінай?`

Господь привів ізраїльтян до гори Сінай, де незабаром дав їм Десять Заповідей (Декалог). Імовірно, гора Джебель-Муса (висота майже 2300 метрів) – це місце, де Мойсей кілька разів зустрічався з Богом (див. Вих. 3:1; 19:2; 24:18). А через шість століть Ілля також зустрівся з Богом на цій горі (див. 1 Цар. 19:8). Це та сама гора, біля якої Бог звелів Мойсеєві вивести Ізраїль з Єгипту (Вих. 3:1, 10). Тоді Він провістив Мойсеєві, що саме на цьому місці він разом зі звільненим Ізраїлем поклоняться Богові. Саме це було для Мойсея ознакою того, що їх веде Бог Авраама, Ісака та Якова (вірш 12).

Після двох місяців подорожі ізраїльтяни отаборилися біля підніжжя гори Сінай (див. Вих. 19:1), де залишалися близько року (пор. Вих. 19:1 і Чис. 10:11, 12). Протягом цього року було виголошено багато законів, про що повідомляють книги Вихід (19–40), Левіти (1–27), Чисел (1:1–10:10). Перебування Ізраїля біля гори Сінай – центральна частина оповіді, яка міститься в перших п’яти книгах Мойсея. Це основа їхнього становлення як обраного Богом народу – єдиного народу на Землі, котрий не загруз у язичництві й ідолопоклонстві.

Бог бере на Себе ініціативу й укладає завіт з Ізраїлем. За умови послуху людей і збереження стосунків з Ним Господь обіцяє зробити їх особливим скарбом, царством священників, святим народом (див. Вих. 19:5, 6).

Бути святим народом означає присвятити себе Богові та відкри вати Його характер іншим, особливо навколишнім народам. Ізраїльтяни також були покликані діяти як царство священників, котрі об’єднуватимуть інших людей з Господом, ведучи їх до Нього та навчаючи Його доріг і законів. Вони мали бути особливим скарбом Творця, бо Він хотів зробити їх каналом, щоб осяяти світ знаннями про Нього та Його характер.

Цей завіт був юридичною угодою щодо відносин між Богом і Його народом. Загальна формула цієї угоди, яка дещо змінюється в різних текстах, така: «Я візьму вас Собі за народ і буду вам Богом» (див. Вих. 6:7; Левіти 26:12; Єрем. 24:7; 31:33; Євр. 8:10; Об’явл. 21:3).

`Тільки уявіть собі: ви – особливий скарб Бога! Які переваги й обов’язки передбачає цей статус?`