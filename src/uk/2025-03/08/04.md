---
title:  Дар Декалога
date:   19/08/2025
---

`Прочитайте уривок Вих. 20:1–17. Які головні принципи Декалога та як він побудований?`

Зауважте, що Декалог починається не із заповіді, а з нагадування про милість Бога до Його народу:

«Я – Господь, твій Бог, Який вивів тебе з єгипетського краю, з дому неволі» (вірш 2). Господь насамперед виявляє Свою благодать, даруючи свободу та спасіння Ізраїлеві, і лише потім відкриває Свою волю. Цих заповідей слід було дотримуватися з любові й вдячності Богові за те, що Він здійснив для народу.

Як ми вже наголошували вище, визначальне й підсумкове Боже слово щодо Декалога – «любов» (Римл. 13:10). Найбільша заповідь — це заповідь любові: любов до Бога (див. Втор. 6:5) і любов до ближнього (див. Левіти. 19:18).

Перші чотири заповіді Декалога пояснюють, що означає любити Бога; наступні шість пояснюють, що означає любити свого ближнього. Перша частина Декалога закликає шанувати Бога понад усе (вертикальний прояв любові), а друга закликає поважати ближніх (горизонтальний прояв любові).

1. Шануй і поважай Бога, відводячи Йому перше місце в кожній ситуації свого життя (перша заповідь).
2. Шануй та пильнуй унікальний статус Бога, не допускай заміни Його ідолом у будь-якій формі: фізичній, духовній, символічній. Наші найпіднесеніші почуття належать Господу (друга заповідь).
3. Шануй Ім’я Бога — Його репутацію та характер (третя заповідь);
4. Шануй Господній день спокою, відпочинку й особливого поклоніння — день суботній (четверта заповідь);
5. Поважай батьків (п’ята заповідь);
6. Поважай життя (шоста заповідь);
7. Поважай шлюб (сьома заповідь);
8. Поважай власність людей (восьма заповідь);
9. Поважай репутацію інших (дев’ята заповідь);
10. Не плекай заздрості, аби жодні егоїстичні бажання не зіпсували твій характер (десята заповідь).

Сам Ісус сказав: «Якщо любите Мене, ви будете дотримуватися Моїх заповідей» (Івана 14:15; див. також 1 Івана 4:20, 21). Отже, справжній послух – це вияв любові до Ісуса – любові, яка відображається в нашому ставленні до ближніх.