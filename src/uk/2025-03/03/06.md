---
title:  Як Бог Для Фараона
date:   17/07/2025
---

`Прочитайте уривок Вих. 6:28–7:7. Що Господь відповів на заперечення Мойсея?`

Бог представився Мойсеєві як Ягве, тобто як особистий близький Бог, Бог Свого народу, Бог, Котрий налагодив з ними завітні стосунки.

Цей іманентний Бог знову звелів Мойсеєві піти й поговорити з фараоном. Через скромну думку про свої можливості Мойсей знову заперечив: «Хіба послухає мене фараон?» (вірш 30). Ці слова знову свідчать не лише про смирення Мойсея, але також про його бажання відійти від завдання, яке поки що не надто вдалося виконати.

«Коли Бог наказав Мойсеєві повернутися до фараона, Мойсей виявив невпевненість у собі. Словосполучення арал сефатаїм буквально означає некрасномовний і використане тут для вираження відсутності в Мойсея здатності говорити вишуканою мовою (див. Вих. 6:12, 30). Воно перегукується з висловом, що міститься в тексті Вих. 4:10, — повільна мова» (Andrews Bible Commentary: Old Testament, “Exodus”. (Berrien Springs, MI: Andrews University Press, 2020), p. 205).

Бог у Своєму милосерді звелів Аарону допомогти братові. Мойсей розмовлятиме з Аароном, котрий публічно розмовлятиме з фараоном. У такий спосіб Мойсей виконуватиме роль уст Бога перед єгипетським царем, а Аарон буде пророком Мойсея.

Ця історія чудове ілюструє роль пророка. Пророк – це речник Господа, Його рупор, аби передавати і тлумачити Боже слово людям. Як Мойсей говорив з Аароном, а потім Аарон виголошував це фараонові, так і Господь спілкується з пророком, котрий потім виголошує Його вчення людям. Це може відбуватися усно, особисто, або, як зазвичай було, пророк отримував вістку від Бога, а потім записував її.

Бог також попередив Мойсея, чого він може очікувати від зустрічі з фараоном, — протистояння буде напруженим і тривалим. Удруге Господь наголосив, що фараон дуже впертий і запеклий серцем (див. Вих. 4:21; 7:3). Однак результат буде позитивним, бо «єгиптяни пізнають, що Я — Господь» (вірш 5). Тобто навіть серед подальшого хаосу Бог буде прославлений.

`Мойсей вичерпав свої виправдання і вже не міг відмовитися від Божого доручення. Які виправдання часом використовуємо ми, намагаючись уникнути Божого доручення?`