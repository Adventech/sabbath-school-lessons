---
title:  Для Подальшого Дослідження
date:   18/07/2025
---

Прочитайте в книзі Еллен Уайт «Патріархи і пророки» розділ «Єгипетські кари» (С. 257–265).

Подивіться, як погіршилося життя Мойсея та його народу після того, як він уперше звернувся до фараона.

«Вельми роздратований цар запідозрив ізраїльтян у намірі звільнитися від служби йому. Невдоволення було наслідком неробства; він подбає, щоб у них не залишалося часу для небезпечних задумів. Він негайно вжив заходів, щоб зробити їхні кайдани ще тіснішими та зламати їхній незалежний дух. Того ж дня були видані укази, які робили працю ізраїльтян ще нестерпнішою й тяжчою. Найпоширенішим будівельним матеріалом тієї країни була висушена на сонці цегла; з неї споруджували стіни найвишуканіших будівель, після чого їх облицьовували каменем. Виробництво цегли вимагало безлічі рабів. Щоб цегла не розпадалася, до глини домішували посічену солому, тому була потреба у великих кількостях соломи. Тепер цар наказав більше не постачати соломи робітникам; вони повинні знаходити її для себе самі, хоч норма виробітку цегли залишалася незмінною.

Цей наказ спричинив велике горе серед ізраїльтян по всій країні. Єгипетські наглядачі призначили помічників з євреїв, котрі мали стежити за працею своїх підопічних та нести відповідальність за її виконання. Коли царський указ набув сили, народ розпорошився по цілій країні, аби збирати стерню замість соломи, але виявилося, що виконати звичний об’єм робіт неможливо. За це наглядачів з євреїв жорстоко били» (Е. Уайт. Патріархи і пророки. С. 258).

**Запитання для обговорення:**

`Пригадайте випадок, коли ви послухалися Божого заклику, проте все почалося не дуже добре. Які уроки ви згодом дістали з цього досвіду?`

`Розкажіть іншим, як Господь втрутився у ваше життя, коли ви молилися про Його допомогу або не очікували її. Чому ми можемо вірити в Божу доброту навіть тоді, коли нещастя спостигає тих, хто довіряє Господу?`

`Що б ви відповіли людині, котра заявляє: «Я не знаю Господа»? Однак припустимо, що вона сказала це не через непокору, а просто констатувала факт зі свого життя? Що ви можете зробити, аби допомогти цій людині пізнати Господа та зрозуміти, чому це важливо?`