---
title:  Хто Такий Господь?
date:   13/07/2025
---

Виконуючи Божий наказ, Мойсей пішов до фараона, щоб розпочати процес Виходу, адже мав «вивести Мій народ, нащадків Ізраїля, з Єгипту» (Вих. 3:10).

`Прочитайте тексти Вих. 5:1, 2. Якою була відповідь фараона на вимогу Бога: «Відпусти Мій народ»? Про що свідчила ця відповідь?`

Запитання фараона: «Хто такий Господь?» відкриває не бажання пізнати Його, а навпаки, непокору і навіть заперечення цього Бога. «Я Господа не знаю», — зухвало заявляє фараон, немов хизуючись цим.

Скільки людей в історії говорили те саме! Наскільки ж це трагічно, бо, як сказав Сам Ісус: «Вічне життя є те, щоб знали Тебе, єдиного істинного Бога, і Того, Кого Ти послав, — Ісуса Христа» (Івана 17:3).

Єгипет із фараоном на чолі — це символ влади, яка заперечує існування і владу Бога. Ця сила протистоїть Богові, Його Слову та Його народові.

Наступна заява фараона: «Ізраїля не відпущу!» ще повніше розкриває це повстання проти живого Бога, ще яскравіше зображує Єгипет як символ не лише заперечення Бога, а й усієї системи, що бореться проти Нього.

Не дивно, що тисячоліттями пізніше багато хто побачив той самий символ у Французькій революції (див. також Ісаї 30:1–3; Об’явл. 11:8). Фараон вважав себе богом або сином бога — це віра у власні вищу владу, силу й розум.

«Серед усіх народів, представлених в історії Біблії, Єгипет у найзухваліший спосіб заперечував існування живого Бога й опирався Його повелінням. Жоден монарх не насмілився так відкрито і свавільно виступити проти авторитету Бога, як це зробив цар Єгипту. Коли Мойсей в Ім’я Господа передав те, що йому було наказано, фараон зухвало відповів: “Хто Господь (Єгова), що послухаюсь слова Його, щоб відпустити Ізраїля? Не знаю Господа і також Ізраїля не відпущу!” (див. Вих. 5:2). Це атеїзм. І народ, який символізує собою Єгипет, так само повинен був відкинути вимоги живого Бога та виявити дух невіри і повстання» (Е. Уайт. Велика боротьба. С. 269).

`Якби хтось запитав вас: «Чи знаєте ви Господа?», що б ви відповіли? Якщо ваша відповідь буде ствердною, то яким би ви Його представили і чому?`