---
title:  Некрасномовний
date:   16/07/2025
---

Господь дав Мойсеєві кілька потужних обіцянок щодо Своїх діянь. Хоч ця зустріч, напевно, підбадьорила Мойсея, проте підбадьорення, імовірно, діяло недовго, ураховуючи отриману від його народу відповідь.

`Прочитайте уривок Вих. 6:9–13. Що сталося потім та які уроки ми можемо почерпнути з цієї історії щодо часів розчарувань і боротьби в нашому житті?`

Євреї були настільки пригнічені своїм горем, стражданнями й важкою працею, що не прислухалися до Мойсеєвого запевнення в тому, що Бог діятиме й виконає Свої обітниці. Вони так довго цього чекали, але їхні сподівання не справджувалися. Чому ж зараз мало бути інакше? Вони занепали духом і втратили надію, а це було надзвичайно гірко, адже, можливо, уперше за все своє життя вони отримали справжню надію на визволення.

А втім, хто не відчував чогось подібного? Хто не почувався пригніченим, розчарованим, незадоволеним і навіть покинутим Богом?

Згадаймо історію Йова. А як щодо Асафа, псалмиста, котрий не міг зрозуміти, чому нечестиві процвітають, а праведні страждають? Однак урешті-решт збагнувши це, Асаф виголосив одне з найпрекрасніших визнань віри: «Тепер же я постійно з Тобою. Ти тримаєш мене за праву руку, провадиш мене Своїми порадами і потім приймеш мене в славу. Кого, крім Тебе, маю на небесах? І коли я з Тобою, нічого не хочу на землі. Хоч моє серце і моє тіло знемагають, однак Бог — Скеля мого серця й моя Доля повіки» (Псал. 73:23–26).

Через священну історію Бог запевнив Свій народ, що перебуває з ними (див. Ісаї 41:13; Матв. 28:20). Він дає їм Свій мир, Свою втіху та зміцнює їх для подолання життєвих труднощів (див. Івана 14:27; 16:33; Филп. 4:6, 7).

Формула завіту: «Я візьму вас Собі за народ і буду вам Богом» (Вих. 6:7) виражає тісні стосунки, які Господь бажає мати зі Своїм народом.

`Подумайте над фразою: «Я візьму вас Собі за народ і буду вам Богом». Хоч Господь звертався до всього народу, як ці слова стосуються кожного з нас зокрема та як стосунки з Ним мають виявлятися в нашому повсякденному житті? (Див. також 2 Кор. 6:16.)`