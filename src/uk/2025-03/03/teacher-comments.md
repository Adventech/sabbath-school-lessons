---
title:  Коментарі Для Вчителів
date:   18/07/2025
---

### Частина I: Огляд

**Основні тексти:** Вих. 5:1-7:7.

Ситуація в Ізраїлі змінювалася в неочікуваний спосіб. Бог пообіцяв, що виведе Свій народ з Єгипту, натомість їхнє життя різко погіршилося. Фараон відмовився відпустити ізраїльтян поклонитися їхньому Богові. Крім того, він наказав обтяжити їх непосильною роботою. Їхнє життя стало настільки важким, що вони «не прислухалися» до Мойсея «через малодушність і гнітючу працю» (Вих. 6:9). Однак Бог звелів Мойсеєві знову поговорити з фараоном. Мойсей відповів: «Якщо ізраїльтяни не послухали мене, то як же послухає мене фараон?» (Вих. 6:12).

В уривку Вих. 5:1–7:7 описано чимало зустрічей та діалогів між різними особами і групами людей. Це готує сцену для могутнього прояву Божої слави. Ми проаналізуємо такі фрагменти біблійного уривка:

1. Мойсей і Аарон розмовляють із фараоном (Вих. 5:1–5).
2. Фараон розмовляє з начальниками та ізраїльськими наглядачами (див. Вих. 5:6–9).
3. Начальники та ізраїльські наглядачі розмовляють з народом (див. Вих. 5:10–14).
4. Ізраїльські наглядачі розмовляють із фараоном (див. Вих. 5:15–18).
5. Ізраїльські наглядачі розмовляють з Мойсеєм та Аароном (див. Вих. 5:19–21).
6. Мойсей розмовляє з Господом (див. Вих. 5:22–6:8).
7. Мойсей розмовляє з народом (див. Вих. 6:9).
8. Господь говорить з Мойсеєм (див. Вих. 6:10–12).

Після цих діалогів записані повеління Господа до Мойсея й Аарона (див. Вих. 6:13, 26, 27). А між повеліннями міститься сімейний літопис Мойсея й Аарона (див. Вих. 6:14–25). Далі знову читаємо діалог між Мойсеєм та Господом, який є прелюдією до 10 кар (див. Вих. 6:28–7:5). У заключній частині уривка зроблено акцент на послуху Мойсея й Аарона, оскільки вони робили все саме так, як наказав їм Господь (див. Вих. 7:6). Наступний текст повідомляє про їхній вік: Мойсеєві було 80 років, а Ааронові – 83 роки (див. Вих. 7:7).

Отже, ми можемо зробити висновок, що служіння Богові не передбачає виходу на пенсію. Господь потребує, щоб усі тісно співпрацювали з Ним задля прогресу Його справи: молоді і старі, чоловіки й жінки, діти та дорослі, багаті і бідні, освічені та неосвічені, високопоставлені та прості. Кожен може виконати свою частину праці, а разом ми спроможні здійснити місію, доручену Богом Церкві.

**Теми уроку:**

Незважаючи на те, що фараон чітке каже «ні» вимозі Бога: «Відпусти Мій народ», Він готує вихід для Свого народу. Проте люди втрачають віру. Навіть Мойсей запитує Бога, чому ситуація погіршилася: «Господи, чому Ти допустив лихо цьому народові? І для чого Ти послав мене?» (Вих. 5:22). Ці важкі запитання були викликані тим, що після першої безпосередньої зустрічі з фараоном життя ізраїльтян погіршилося. Ні Мойсей, ні ізраїльтяни не очікували такого розвитку подій. Вони сподівалися швидкого визволення з рабства, адже їхній Бог – могутній Творець, здатний здійснити те, чого ніхто інший не міг зробити. Яке жахливе розчарування! Проте Бог організовує визволення та готує Мойсея й Аарона до нового протистояння із царем.

### Частина II: Коментар

Пам’ятний текст цього уроку готує сцену для драми, яка має розгорнутися.

З’являється Мойсей, який після 40 років відсутності в Єгипті знову входить до палацу фараона (1450 р. до н. е.). Мойсей та Аарон відвідують фараона Тутмоса III і передають йому Божий наказ: «Відпусти Мій народ, щоб вони поклонилися Мені в пустелі» (Вих. 7:16). Фараон відмовляється визнавати існування Господа та Його владу. Він вважає себе богом, сам поклоняється безлічі вигаданих людьми богам і не хоче підкоритися повелінню живого Бога євреїв.

Його зарозуміла відповідь визначає владу Єгипту як матеріалістичну язичницьку культуру, у якій поклоняються власним богам-ідолам. Фараон заперечує Божий суверенітет і кидає виклик самому Його існуванню: «Хто такий Господь, щоб я прислухався до Його голосу та відпустив Ізраїль? Я Господа не знаю, тому Ізраїля не відпущу!»; «Навіщо ви відволікаєте [буквально розбещуєте] народ від його праці?... а ви відволікаєте [євр. шава т] людей від їхньої праці» (Вих. 5:2, 4, 5)? Єгипет на івриті – Міцраїм, «земля подвійної влади», що означає жорстоке поневолення й захоплення влади, аби повелівати, правити й указувати іншим, що робити.

У своїй відповіді на вимогу Господа фараон звинувачує Мойсея й Аарона в тому, що вони хочуть зупинити роботу ізраїльтян та спонукати їх відпочити від праці. На думку деяких єврейських і християнських тлумачів, єврейське дієслово шава т указує на суботній відпочинок. Двічі використане словосполучення «спочити від» праці можна знайти саме в текстах Бут. 2:2, 3. Цікавим є ще один момент. Фараон також відмовляється «відпустити» (слово пара — «випустити на волю») ізраїльський народ. Дієслово пара на івриті містить ті самі приголосні, що й слово «фараон», тому відповідь царя може звучати як каламбур: «Чому ти поводишся як фараон, звільняючи людей від їхньої роботи?»

Фараонові Тутмосу III було два роки, коли жрець посадив його на єгипетський престол після смерті його батька Тутмоса II 1504 року до н. е. Сходження Тутмоса на трон, найімовірніше, було дуже урочистим, аби перешкодити Мойсеєві стати царем. На той час Мойсеєві, прийомному синові фараона Хатшепсут, було 26 років. Тутмос III був співправителем зі своєю мачухою Хатшепсут до 1482 року до н. е, коли вона померла. На момент її смерті Мойсей перебував у Мідіянському краї. Тутмосу III було 24 роки, коли він почав своє самостійне правління. Він знищив майже всі пам’ятники і статуї з ім’ям або зображенням Хатшепсут; також відомий своїми успішними військовими кампаніями. Його вважають найвизначнішим військовим правителем Стародавнього Єгипту. Крім того, Тутмос III був винятковим будівельником. На момент виходу Ізраїля з Єгипту 1450 року до н. е. цьому фараонові було 56 років.

**Божий завіт**

Перш ніж Бог вивів ізраїльтян з Єгипту, Він запевнив їх, що виконає Свій завіт з Авраамом, Ісаком та Яковом. Укладаючи завіт з цими патріархами, Він пообіцяв, що дасть «їм ханаанський край» (Вих. 6:4; див. Бут. 12:7; 17:8). Господь пам’ятав цей завіт, а оскільки настала повнота часу, то тепер Він виконуватиме Свою обітницю і заступиться за Свій народ. Бог велить Мойсеєві твердо проголосити Його народові, що Він неодмінно здійснить обіцянку, Його слово буде виконано. Це нове запевнення записане у вирішальному уривку Вих. 6:6–8.

Бог починає з урочистого визнання: «Я — ГОСПОДЬ». Можна сказати, що це – ідентифікаційна формула завіту. Завдяки цьому визнанню, яке 15 разів повторюється в книзі Вихід, особливо в розділах про кари (див. Вих. 6:2, 6, 7, 29; 12:12), Господь проголошує Свою близькість і любов до ізраїльського народу. Таку близькість і турботу визнають як ізраїльтяни, так і єгиптяни. Згідно зі Своєю обітницею Він визволить народ з єгипетської неволі.

Господь наголошує на Своїх чотирьох викупних діях задля Ізраїля й офіційно обіцяє:

1. «Я звільню вас [хіфільна форма яца означає «змушування вийти»] від єгипетського гноблення» (Вих. 6:6).
2. «Я визволю [хіфільна форма наца ль означає «врятувати», «вихопити», «визволити»] вас із рабства» (там само).
3. «Я спасу [ґаа ль] вас простягнутою рукою і великими карами» (там само).
4. «Я візьму [лака х] вас Собі за народ і буду [хая] вам Богом» (Вих. 6:7).

Кульмінацією цих обітниць є формула завіту, яка підкреслює близькі стосунки та велелюбну єдність між Господом і Його народом. Такі взаємини — це виконання Божої обітниці Авраамові (див. Бут. 17:7, 8).

Уривок Вих. 6:6–8, який свідчить про чотири викупні дії Господа, відіграє ключову роль у єврейській Пасхальній літургії Седер; символом цих діянь Бога є чотири чаші, які випивають ізраїльтяни, котрі святкують акт їхнього викуплення з єгипетського рабства.

Саме тоді (як уперше зазначено в книзі Вихід) Господь проголосив, що «ви», маючи на увазі ізраїльтян, «зрозумієте, що Я — Господь, Бог ваш» (вірш 7). Господь завжди знав про гноблення, страждання й утиски Свого народу, але тепер Його народ «зрозуміє» (давньоєвр. яда – пізнати) свого Бога.

Господь додав ще дві обітниці: (1) «Я введу вас у край, щодо якого, піднявши Свою руку, Я присягнув, що дам його Авраамові, Ісакові та Якову»; (2) «Я дам його вам у спадщину» (вірш 8). Повторення Божественного «Я» — це вічна гарантія того, що Господь виконає Своє Слово. Чотири рази в уривку Вих. 6:2–8 закарбована ідентифікаційна формула «Я — Господь». Ця фраза міститься на самому початку і в самому кінці цього уривка, ніби обрамлюючи його (вірші 2, 8); а також вона зустрічається у двох додаткових місцях, у віршах 6, 7.

Як свідчить текст 9, реакція ізраїльтян негативна. Мойсей звертається до них, але вони настільки збентежені, що не слухають Господніх заспокійливих слів. Однак Божі викупні дії незабаром розкриються в усій своїй славетній реальності.

### Частина III: Практичне Застосування

1. Які уроки ми можемо почерпнути з дуже відкритого емоційного діалогу Мойсея з Господом? У який спосіб можемо запровадити ці уроки у власні стосунки зі Спасителем? Що допоможе нам щиро відкривати Йому свої думки, почуття, бажання; зокрема власні негативні емоції, такі як розчарування, гіркота, відчай, ненависть, заздрість, гнів?
2. Ми не віримо в неминучий вирок сліпої долі, тобто в детермінізм, а також не віримо у випадковість чи удачу. Ми віримо в надійне керівництво Бога, коли щиро й чесно просимо Його про це. Як можемо навчитися більше довіряти Богові та повністю покладатися на Його керівництво?
3. Господь закликає нас бути не стільки успішними, як вірними. Нам потрібно бути вірними Його покликанню робити те, що потрібно, аби стати Його добрими свідками на кожному етапі нашого зростання. Наш успіх і процвітання залежать від Нього. Як ви можете щиро допомагати іншим, сприяючи їхньому зростанню в довірі Господу?
4. Єгипет відіграє вирішальну роль у біблійних пророцтвах. До яких реалій нашої постмодерністської, мегамодерної епохи спрямовує нас символ Єгипту з його гаслом: «Хто такий Господь?»?
5. Чому наші очікування щодо втручання та дій Бога часто не справджуються? Чому Він здебільшого діє лише тоді, коли всі земні надії розбиваються?