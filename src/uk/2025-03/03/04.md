---
title:  Божественне «Я»
date:   15/07/2025
---

Бідолашний Мойсей! Спочатку його картав фараон, а тепер власний народ майже проклинав його.

Тож Мойсей висловив свою скаргу Богові. У своїй гіркоті й розчаруванні через погіршення ситуації в Ізраїлі він запитав: «Господи, чому Ти допустив лихо цьому народові? І для чого Ти послав мене? Адже відтоді, як я з’явився перед фараоном, щоб говорити від Твого Імені, він кривдить цих людей. Свого ж народу Ти досі не визволив» (Вих. 5:22, 23). Невдоволення Мойсея Господом очевидне і з огляду на ситуацію зрозуміле.

Відповідь Бога сильна й грізна. Він діятиме, причому дуже рішуче: «Ось побачиш, що Я зроблю фараонові» (Вих. 6:1).

Прочитайте уривок Вих. 5:22–6:8. Що Господь відповів Мойсеєві? Які важливі теологічні істини містить ця відповідь?

Тепер Господь не обмежився тільки словами, натомість могутньо втрутився на користь Свого народу. Він нагадав Мойсеєві кілька доречних фактів: (1) Я — Господь; (2) Я з’являвся патріархам; (3) Я уклав мій завіт із ними; (4) Я обіцяв дати їм Ханаанську землю; (5) Я почув стогін Ізраїлевих синів; (6) Я дам вам у спадщину Обітовану землю, згідно з Моїм завітом.

Зверніть увагу на багаторазове повторення Божественного «Я». Я — Господь, Бог твій, Я звершив великі діяння; тому ти можеш вірити, що Я здійсню і для вас те, що Я пообіцяв.

Тепер Господь урочисто проголосив, що здійснить чотири великих учинки для Ізраїля, бо Він — їхній живий Господь: (1) «Я звільню вас від єгипетського гноблення»; (2) «визволю вас із рабства»; (3) «Я спасу вас простягнутою рукою і великими карами»; (4) «Я візьму вас Собі за народ і буду вам Богом» (Вих. 6:6, 7).

Ці чотири Божественні дії відновлюють Його стосунки з народом. Бог — Суб’єкт усіх цих дій, а ізраїльтяни — одержувачі всіх переваг і благодаті. Господь пропонує Свої дари безоплатно, з любові; Він звершив це для них тоді та звершує зараз для нас.

`Які інші біблійні персонажі скаржилися Богові, маючи для цього вагомі причини? Чому ми можемо виливати душу перед Господом і навіть жалітися на свою ситуацію? Але чому це завжди необхідно робити з вірою й довір’ям?`