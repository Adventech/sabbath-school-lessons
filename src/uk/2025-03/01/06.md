---
title:  Зміна Планів
date:   03/07/2025
---

`Прочитайте тексти Вих. 2:11–25. Які події повністю змінили напрямок життя Мойсея? Які уроки ми можемо почерпнути із цієї історії?`

Перед Мойсеєм стояв непростий вибір: піддатися спокусам Єгипту і придворним розвагам чи терпіти труднощі зі своїм поневоленим народом? Незабаром події змусили його ухвалити рішення. «Про ту справу дізнався фараон і мав намір убити Мойсея. Тому Мойсей утік від фараона і прибув до Мідіянського краю. Він зупинився біля криниці» (вірш 15).

Після вбивства Мойсей справді не мав вибору, принаймні щодо свого перебування в Єгипті. Отже, які б там не були плани про його сходження на трон Єгипту і перспективу стати «богом», вони швидко зруйнувалися. Замість того щоб стати богом, причому фальшивим, Мойсей мав служити правдивому Богові. Утікаючи з Єгипту, Мойсей, звичайно ж, не мав жодного уявлення про своє майбутнє.

«Ця справа [убивство Мойсеєм єгиптянина] швидко стала відомою єгиптянам і дуже перебільшеною дійшла до фараона. Вона була представлена цареві як справа надзвичайної ваги: Мойсей мав намір підняти свій народ проти єгиптян, скинути уряд й посісти престол; царство не перебуватиме в безпеці, доки він живе. Монарх негайно постановив, що Мойсей має померти, але, дізнавшись про небезпеку, той утік до Аравії» (Е. Уайт. Патріархи і пророки. С. 247).

Мойсей прожив 120 років (див. Втор. 34:7), і його життя можна розділити на три частини – по 40 років кожна. Перші 40 років він провів у Єгипті, більшість із них — у царському палаці. Другі 40 років прожив у домі Їтра в Мідіянському краї.

А останні 40 років займають основну частину перших п’яти книг Мойсея (і нашого Посібника). Ці п’ять книг розповідають історію раннього покликання ізраїльського народу до виконання його місії: свідчити про істинного Бога та Його характер світові, загрузлому в ідолопоклонстві (див. Втор. 4:6–8).

`Чи це був план Бога, щоб Мойсей убив єгиптянина? Якщо ні, то чого ця історія навчає нас про те, як Господь може змінити будь-яку ситуацію та використати її для власних цілей? Як текст Римл. 8:28 допомагає нам зрозуміти цю важливу істину?`