---
title:  Народ Божий У Єгипті
date:   29/06/2025
---

Книга Вихід єврейською називається Шемот, буквально «імена», відповідно до початкових слів цього стародавнього документа. «Ось імена» — саме цими словами вона починається. На початку перелічуються імена членів родини патріарха Якова.

`Прочитайте тексти Вих. 1:1–7. Про яку вирішальну істину можна дізнатися з цього уривка?`

Книга Вихід починається нагадуванням про Боже благословення. Коли патріарх Яків та його родина оселилися в Єгипті, їх було лише 70 осіб (див. Бут. 46:27; Вих. 1:5), крім дружин синів Якова (див. Бут. 46:26), але ізраїльтяни «все народжувалися і зростали. Вони множилися і стали вельми численними, так що край був наповнений ними» (Вих. 1:7). Однак до моменту виходу їх нараховувалося «близько шестисот тисяч піших чоловіків, крім їхніх дітей» (Вих. 12:37).

`Прочитайте уривок Вих. 1:8–11. Яким було становище ізраїльтян у Єгипті?`

Біблійний текст змальовує історію дітей Ізраїля в Єгипті темними фарбами. Книга Вихід починається з опису їхнього поневолення єгиптянами та рабської праці, яку вони наклали на євреїв. Проте ця книга закінчується картиною мирної втішної присутності Бога в скинії, у центрі ізраїльського табору (див. Вих. 40). Між цими двома протилежними полюсами описано тріумф Господа. Він звільнив Свій народ з рабства, розділив Червоне море, розгромив найсильнішу армію того часу, і в цьому ми бачимо прообраз остаточної перемоги Бога над силами зла.

У тексті Вих. 1:12 зображено парадоксальний взаємозв’язок: що більше наглядачі «цей народ пригноблювали», то «численнішим він ставав». Тобто, незалежно від людських підступів, Господь є суверенний Володар Усесвіту й рятує Свій народ, навіть коли обставини видаються людям безнадійними.

`«Але в Єгипті зійшов на трон новий цар, який не знав Йосипа» (вірш 8). Що цей вислів та наступна розповідь відкривають нам про мінливість нашого світу? Чому ми ніколи не повинні сприймати обставини, особливо хороші, як належне?`