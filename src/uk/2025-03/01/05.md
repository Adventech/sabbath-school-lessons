---
title:  Народження Мойсея
date:   02/07/2025
---

`Прочитайте уривок Вих. 2:1–10. Яку роль відіграли Боже прови діння й захист в історії народження Мойсея?`

Історичне тло народження й життя Мойсея захопливе, оскільки він жив за часів відомої єгипетської 18-ї династії. Один цар цієї династії — Тутмос III, якого називають «Наполеоном Єгипту», — вважається одним з найвідоміших фараонів Стародавнього Єгипту.

Хоч указом фараона Мойсей був засуджений до смерті, він народився як «особливий» син; єврейське тов буквально означає «гарний, прекрасний» (вірш 2). Це єврейське слово відображає не тільки зовнішню красу. Його використовують, наприклад, для характеристики діянь Бога під час тижня Сотворіння, коли Він проголосив, що все «добре», навіть «дуже добре» (Бут. 1:4, 10, 31).

Згідно з Божим планом, цей новонароджений гарний хлопчик, ставши дорослим, виведе євреїв з єгипетського рабства. Хто міг уявити собі таке майбутнє цієї дитини, особливо за таких жахливих обставин? Однак Бог виконає Свої обітниці, виголошені Авраамові, Ісакові та Якову. Він уклав з ними завіт, пообіцявши дати їхнім нащадкам Обітовану землю (див. Вих. 2:24, 25). Отже, через десятиліття Господь використав це немовля, щоб здійснити саме це.

А до того часу єгипетська царівна Хатшепсут усиновила Мойсея. Єгипетське ім’я Мойсей означає «син» або «народжений», як відображено в іменах Ах-мосе («син Аха») або Тут-мосе («син Тота»). Ім’я Мойсей єврейською мовою перекладається, як Моше, що походить від дієслова маша, «витягнутий». Завдяки Божому чуду, життя цього хлопчика було врятоване, коли його «витягли» з річки.

Ми маємо небагато відомостей про його раннє життя. Після дивовижного порятунку й усиновлення принцесою Хатшепсут, перші 12 років Мойсей прожив зі своєю рідною сім’єю (див. Вих. 2:7–9; Е. Уайт. Патріархи і пророки. С. 244). Потім він здобув найкращу єгипетську освіту, яка мала підготувати його до становища наступного фараона Єгипту (див. Патріархи і пророки. С. 245). Вражає думка про те, що, зрештою, ця освіта була б даремною або навіть протидіяла б тому, що справді мало значення, — пізнанню Бога та Його правди.

`З усіх здобутих вами знань, що ви вважаєте даремним, а що — важливим?`