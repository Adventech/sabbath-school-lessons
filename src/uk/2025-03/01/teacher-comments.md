---
title:  Коментарі Для Вчителів
date:   04/07/2025
---

### Частина I: Огляд

**Основні тексти:** Вих. 1:1-2:25.

Цей перший урок підсумовує довгу історію Божого народу в Єгипті, починаючи від часів Йосипа, коли Ізраїль процвітав, до їхнього поневолення під владою жорстокого фараона, котрий наказав убивати всіх новонароджених ізраїльських хлопчиків. Однак Бог не залишається пасивним, коли сили зла намагаються знищити Його народ. Він — їхній Спаситель. Отже, Господь послав визволителя, Свого слугу Мойсея, котрого врятував при народженні та привів у сім’ю фараона як прийомного сина. Перші 40 років життя Мойсея пов’язані зі здобуттям найкращої освіти, спочатку духовної – від матері, а потім світської – у єгипетському університеті. Хоч Мойсея підготували для воцаріння в Єгипті як великого фараона, завдяки Божому провидінню він опинився в сім’ї Їтра. Там він одружився і став пастухом.

**Теми уроку:**

1. Бог виконує Свої обітниці щодо благословень процвітанням. Вдячні серця визнають любов і турботу Бога у своєму житті, усвідомлюючи, що саме Він провадить і діє, щоб дарувати процвітання й успіх. Проте нам необхідно бути обережними, аби не втратити з поля зору найважливіший факт: тільки Господь, а не власні досягнення, — джерело нашого процвітання. Якщо ми забудемо, що всі наші здобутки даровані Богом і належать Йому, то можемо піддатися заздрості, бажанню контролювати й руйнувати добру справу, яку Господь прагне здійснити для спасіння людей.
2. У наших молитвах ми не тільки прославляємо Господа за Його доброту і милосердя до нас, але й кличемо до Бога про допомогу пораненим, пригнобленим, зневіреним, стражденним. Злі люди можуть порушувати права інших, та Господь обіцяє допомогти всім, кому завдано шкоди.
3. Бог чує наші щирі благання про Його прощення, присутність і втручання. Він бачить наші труднощі, помічає наші сльози, розуміє нашу агонію та відгукається на наш біль.
4. Усі пригноблені, переслідувані, експлуатовані, відкинуті люди можуть побачити себе в сюжетах книги Вихід. Завдяки цим історичним оповідям вони дізнаються, що не самотні. Бог з ними, хоч їм здається, що Він мовчить. Його невидима присутність та біблійні обітниці забезпечать внутрішній комфорт і впевненість у спасінні.
5. Бог пам’ятає Свій завіт з Авраамом, Ісаком та Яковом. Він вірний. Він виконує Свої обітниці і втручається у відповідну мить. Божественне рішення нерідко суперечить нашим обмеженим бажанням та очікуванням.

### Частина II: Коментар

У книзі Вихід насамперед ідеться про Господа і Його керівництво в житті Мойсея й Ізраїля. Ця книга починається згадкою про Божі благословення для сім’ї Якова: їх було лише 70 осіб, коли вони переселилися до Йосипа в Єгипет, але згодом, згідно з Божою обітницею Аврааму, вони стали надзвичайно численним народом (див. Бут. 15:5; Вих. 1:7).

Однак процвітання Ізраїля в Єгипті перетворюється на проблему. Як повідомляє перший розділ книги Вихід, новий заздрісний єгипетський фараон боявся ізраїльтян, тому пригноблював їх важкою працею. Історично ці драматичні події найкраще можна зобразити на тлі вісімнадцятої династії Єгипту. У той час почала правити нова династія гіксосів. Її першого царя Яхмоса (1570–1546 рр. до н. е.) можна вважати тим, хто не визнав досягнень Йосипа (вірш 8) та почав поневолювати ізраїльтян. Становище Божого народу швидко погіршувалося: від процвітання й вільного проживання в Єгипті до жалюгідного рабства в жорстоких поневолювачів (вірші 11, 13, 14). Царем, який стояв за цією різкою зміною, був Аменхотеп I (1546–1526). Однак що більше ізраїльтян гнобили, то більше вони множилися (вірш 12). Тиск на Божий народ зростав, аби підірвати його сили тяжкою працею.

Жорстокість фараонів та пригноблення ізраїльтян досягли кульмінації під час нещадного правління Тутмоса I (1525–1512), котрий видав драконівський указ про вбивство всіх єврейських немовлят чоловічої статі (вірш 22).

Якщо вихід Ізраїля відбувся в березні 1450 року до н. е. (саме цієї дати ми притримуємося), тоді Мойсей народився на 80 років раніше, тобто 1530 року до н. е. Принцеса Хатшепсут усиновила Мойсея і дала йому це ім’я. Вона померла, коли Мойсей перебував у Мідіянському краї. Чоловік Хатшепсут Тутмос II (1512–1504) мав від наложниці сина Тутмоса III (1504–1450), який був фараоном під час Виходу. Фараон Аменхотеп II (1450–1425), не первісток Тутмо са III, більше двох років був співправителем зі своїм батьком і мав сина, котрий помер під час десятої кари як первісток. Фараон Тутмос IV (1425–1417), який змінив на престолі Аменхотепа II, не був старшим сином, як свідчить напис на сфінксі.

Отже, біблійні повідомлення узгоджуються з позабіблійними свідченнями.

Єгипетське ім’я Мойсей відповідає цьому історичному періоду (подібно до імені Тутмос) та означає «витягнутий (з)». Деякі дослідники припускають, що його повне ім’я було Хапі-мосе (Хапі — бог річки Ніл). Однак Мойсей, пишучи про себе під Божим натхненням, вирізав зі свого імені слово Хапі на знак відмови бути пов’язаним з богом Нілу.

Народження Мойсея (див. Вих. 2:1–10) – поворотний пункт в історії Ізраїля. Народ Божий молився про визволення з рабства, благаючи Господа допомоги їм у цій безвихідній ситуації, і Він відповів народженням Мойсея. Бог чудом урятував його життя, але це сталося лише завдяки співпраці з батьками й сестрою Мойсея. Отже, Господь використовує людей для виконання Його справи й досягнення Своєї мети.

Серед труднощів і страждань нам необхідно зосередити свій погляд на Богові й довіритися Йому, Його керівництву й мудрості, адже Він ніколи не залишить Своїх дітей. Господь перебуває з ними під час утисків та переслідувань. Він бачить сльози скривджених і поранених, страждаючи разом з ними. Пророк Ісая зворушливими словами описує турботу Бога про нас: «В усякому утиску їхньому тісно було і Йому… їх спасав, любов’ю Своєю і Своїм милосердям Він викупив їх, і їх підніс, і носив їх» (Ісаї 63:9). Відданість Господа нам сильна й незмінна. У наших стражданнях і бідах Він також страждає; у наших болях Він відчуває біль. Він підтримує переслідуваних, котрі страждають за праведність (див. Матв. 5:10). Бог милосердний, милостивий і довготерпеливий до нас. Спаситель постраждав і помер на хресті, щоб забезпечити наше спасіння. Натомість поневолювачі, гнобителі та кривдники зазнають Божого суду й остаточного знищення. У цьому контексті нагадаймо собі глибокий вислів Еллен Уайт: «Таємниці, які турбували й розчаровували нас тут, у майбутньому житті розкриються. Ми побачимо, що наші, здавалося б, залишені без відповіді молитви й нездійснені надії були одними з найбільших наших благословень» (Служіння зцілення. С. 474).

Шіфра та Пуа, дві єврейські повитухи, — взірець вірності. Вони боялися Бога, тому не боялися гніву фараона. Пошана повитух до Бога-Життєдавця спонукала їх поважати і людське життя. Вони відмовилися вбивати єврейських хлопчиків при народженні. Ці жінки знали: життя — Божий дар, тому не підкорилися наказові фараона.

Біблія містить небагато інформації про перші 40 років життя Мойсея (див. Дії 7:23), однак відкриває такі важливі подробиці: (1) Мойсей став сином дочки фараона; (2) у сорокарічному віці під час відвідин співвітчизників убив єгиптянина, котрий знущався над євреєм; (3) докоряв євреєві, який ударив земляка; (4) згодом утік до Мідіянського краю, де зупинився у священника Їтра й одружився з його донькою Ціппорою; (5) згодом у подружжя народився син Гершом.

Головною темою нашого першого уроку є фраза з пам’ятного вірша: «Бог… згадав про Свій завіт» (Вих. 2:24). Вірність Господа Своєму завіту гарантує стабільність стосункам між Ним та Його народом.

Зі Свого боку Бог зберігає вірність завітові, незважаючи на нашу невірність. Божий завіт – це юридично оформлені відносини між Господом та Його послідовниками.

Утім, ізраїльтянам могло здаватися, що Його завітна обітниця не виконана, оскільки Ізраїль не процвітав, а страждав. Твердження про те, що Бог «згадав про Свій завіт», не означає, що Він забув ізраїльтян. Свого часу Господь втрутився на користь вибраного народу. Сам Бог пообіцяв Авраамові, що його нащадки стануть великою нацією; тому, виконуючи цю обіцянку, Він втрутився, даруючи свободу пригнобленим. Господь визволив Ізраїль, тому що пообіцяв благословити нащадків Авраама.

У двох заключних віршах другого розділу книги Вихід (переклад І. Огієнка) термін Елогім̀ («Бог») згадано чотири рази. Елогім̀ — це могутній Бог, Котрий звершив чотири дії: «почув», «згадав», «бачив», «зглянувся». Ці вірші наголошують: Бог знає ситуацію, Він турбується про Свій народ, діє на його користь і не зволікатиме з допомогою. Він змінить хід історії, бо настав час для Його втручання. Бог у Своєму милосерді скаже «Ні!» пригнобленню та звільнить ізраїльтян, щоб вони могли служити своєму Визволителеві з вдячності за дар свободи. Отже, Божа благодать перемагає насильство, утиски й рабство.

### Частина III: Практичне Застосування

1. Що ви відчуваєте, коли люди не помічають, ображають, експлуатують або жорстоко поводяться з вами? Ці глибокі розчарування і страждання можуть допомогти вам співчувати тим, хто пройшов через подібний досвід у житті. Як ви можете успішно підбадьорити цих страждальців? Який найкращий засіб від життєвих розчарувань?
2. Як слід реагувати на зловживання владою на вашому робочому місці чи в церкві?
3. Уявіть, що сталося б, якби батьки Мойсея не довіряли Богові і не мали сміливості сховати свою дитину. Що сталося б із Божим планом? Як відреагував би Бог у цій гіпотетичній ситуації? Чи постав би інший Мойсей?
4. Як стало можливим, що Мойсей після стількох років життя в розкоші та язичництві вирішив: «Краще страждати з народом Божим, аніж мати дочасну гріховну потіху» (Євр. 11:25, переклад І. Огієнка)?
5. Ті, хто схиляється перед Богом, не боятимуться стояти перед царями. Вони поставили Божу волю на перше місце у своєму житті, тому мужньо і сміливо йдуть уперед, щоб виконувати Божі Заповіді. Чому Мойсей боявся не фараона, а Бога? Як ви розумієте дивовиже твердження апостола Павла про Мойсея: «Вірою він покинув Єгипет, не злякавшись гніву царя, адже стояв непохитно, як той, хто бачить Невидимого» (Євр. 11:27)? Як можна побачити Бога очима віри?