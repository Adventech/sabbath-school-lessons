---
title:  ІСТОРИЧНА ДОВІДКА
date:   30/06/2025
---

Коли сім’я Якова прибула до Єгипту після голоду в Ханаані (див. Бут. 46), єгипетський цар був доброзичливий до євреїв завдяки Йосипові та всьому, що він зробив для єгиптян.

«Так от, — підсумував фараон, звертаючись до Йосипа, — ставлю тебе над усім єгипетським краєм! І, знявши перстень зі своєї руки, фараон надів його на руку Йосипа, і зодягнув його у вісонну одежу, і одягнув йому на шию золотий ланцюг. Він звелів йому їхати на своїй другій колісниці, і щоб виголошували перед ним: Увага! Кланяйтеся! Отже, фараон поставив Йосипа над усім єгипетським краєм» (Бут. 41:41–43).

`Що було ключем до дивовижного успіху Йосипа в Єгипті після такого важкого початку? (Прочитайте Бут. 37:26–28; 39:2, 21).`

Найбільш достовірним історичним тлом розповіді про Йосипа є такі факти: новим правителем, згаданим у тексті Вих. 1:8, «який не знав Йосипа», був Яхмос (1570 р. до н. е. – 1546 р. до н. е.). Потім прийшов Аменхотеп I (1546 р. до н. е. – 1526 р. до н. е.) — правитель, котрий боявся впливу й чисельності ізраїльтян і гнобив їх. Пізніше Тутмос I (1525 р. до н. е. – 1512 р. до н. е.) видав указ про смерть усіх єврейських дітей чоловічої статі. Його дочка — принцеса Хатшепсут (1503 р. до н. е. – 1482 р. до н. е.) усиновила Мойсея. Фараон Тут мос III (1504 р. до н. е. – 1450 р. до н. е.) деякий час був співправителем Хатшепсут, саме під час його царювання відбувся вихід Ізраїлю.

Згідно з найточнішими підрахунками, цей вихід відбувся в березні 1450 року до нашої ери (William H. Shea. “Exodus, Date of the,” The International Standard Bible Encyclopedia. Edited by Geoﬀrey W. Bromiley et al., vol. 2 [Grand Rapids, MI: William B. Eerdmans, 1982], pp. 230–238). Щоб зрозуміти підрахунки щодо дати виходу, дослідіть такі біблійні тексти: Бут. 15:13–16; Вих. 12:40, 41; Суд. 11:26; 1 Цар. 6:1 (див. також Дії 7:6; Гал. 3:16, 17).

Перший розділ книги Вихід охоплює тривалий період — від часів Йосипа, коли його батько Яків з усією родиною увійшов до Єгипту, до указу фараона про смерть новонароджених єврейських хлопчиків. Хоч дебати щодо точної тривалості цього періоду не стихають, важливо ось що: навіть під час перебування Божого народу в рабстві на чужині Господь не забув його.

Тобто, хоч багато подробиць про життя євреїв у Єгипті того часу залишаються невідомими (принаймні нині) (див. 1 Кор. 13:12), одкровення Божого характеру продовжує світити на сторінках цієї книги, як і через усі інші книги Святого Письма. А це переконливо свідчить нам: якою б важкою не здавалася ситуація, Бог завжди поруч, і ми можемо завжди довіряти Йому.