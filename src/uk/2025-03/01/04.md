---
title:  Єврейські Акушерки
date:   01/07/2025
---

Книгу Вихід неможливо зрозуміти, не розуміючи Божих істин, викладених у книзі Буття. Євреї переселилися до Єгипту, але після періоду великого процвітання й миру вони були поневолені.

Проте Бог не залишив Свій народ з їхніми проблемами, хоч іноді так здавалося. Безперечно, багато євреїв зневірилося через своє важке становище. Однак у час лиха Бог допомагав їм Своєю могутньою рукою. Наш Господь заохочує Своїх послідовників: «Тоді покличеш до Мене в день скорботи, — Я тебе визволю, і ти Мене прославиш» (Псал. 50:15).

`Прочитайте уривок Вих. 1:9–21. Яку ключову роль відігравали вірні бабки-повитухи і чому вони згадуються в історії?`

У книзі Вихід жоден фараон не названий на ім’я. Згаданий лише їхній титул — «фараон», який означує монарха Єгипту. Єгиптяни вірили, що фараон був богом на землі, сином бога Ра (або Осіріса чи Гора). Бога Ра вважали вищим єгипетським божеством, самим богом сонця.

Та незважаючи на всю свою «силу», цей «бог» не зміг змусити акушерок піти всупереч своїм переконанням. Справді, на відміну від безіменного фараона, дві повитухи згадані поіменно: Шіфра та Пуа (див. Вих. 1:15); вони вшановані в Біблії, бо боялися Господа. Лютий наказ фараона не вплинув на них, оскільки вони благоговіли перед Богом та слухалися Його більше, ніж земного правителя (див. Дії 5:29). І Він благословив їх власними великими родинами. Яке потужне свідчення вірності! Хоч ці жінки, можливо, мало знали теологію, натомість вони не тільки знали, що було правильним, але й вирішили робити те, що було правильним.

Побачивши, що його змова зазнала краху, фараон наказав своєму народові вбивати всіх єврейських немовлят чоловічої статі. Єгиптяни мали кидати їх у річку Ніл, імовірно, як жертву Хапі, богові повноводного Нілу. (Це перший зафіксований випадок, коли євреїв убивали лише тому, що вони були євреями.) Мета цього смертного указу полягала в тому, аби підкорити євреїв, знищити всіх нащадків чоловічої статі й асимілювати жінок до єгипетської нації, у такий спосіб усунувши велику загрозу, яку, на думку фараона, становлять євреї для його нації.

`Акушерки не тільки знали, що правильно, але й діяли правильно. Який урок для нас викладає ця історія?`