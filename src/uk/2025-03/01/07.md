---
title:  ДЛЯ ПОДАЛЬШОГО ДОСЛІДЖЕННЯ
date:   04/07/2025
---

Прочитайте у книзі Е . Уайт «Патріархи і пророки» розділ «Мойсей» (С. 241–251). Це допоможе нам краще зрозуміти пройдений урок.

Біблійний текст повідомляє, що «повитухи боялися Бога і не чинили так, як велів їм єгипетський цар. Вони залишали живими і хлопчиків» (Вих. 1:17). Еллен Уайт так коментує вірність повитух і месіанську надію: «Жінкам-повитухам‚ рід занять яких давав їм можливість виконувати цей наказ‚ було дане розпорядження знищувати при народженні єврейських дітей чоловічої статі. Ініціатором цієї справи був сатана. Він знав, що з-посеред ізраїльтян має вийти Визволитель, та, підбурюючи царя нищити їхніх дітей, сподівався завдати поразки Божественному задуму. Однак жінки-повитухи боялися Бога і не наважувалися виконувати жорстокий наказ. Господь схвалив їхні дії та сприяв їм» (Е. Уайт. Патріархи і пророки. С. 242).

В усіх цих трагічних подіях добра вістка полягає ось у чому: незважаючи на плани сатани, Бог скасував їх та використав вірних людей, аби перешкодити ворогові. Ми справді живемо на території нашого ворога, якого Ісус назвав «князем світу цього» (Івана 14:30 (переклад І. Огієнка); Ефес. 2:2;). Сатана узурпував це становище Адама, але Ісус Христос переміг ворога у Своєму житті та Своєю смертю на хресті (див. Матв. 4:1–11; Івана 19:30; Євр. 2:14). Хоч сьогодні сатана ще живе й активно діє (як діяв і в стародавньому Єгипті, намагаючись убити єврейських хлопчиків), його страта неодмінно відбудеться (див. Івана 12:31; 16:11; Об’явл. 20:9, 10, 14). Нам дарована така добра вістка: життєві труднощі можна подолати завдяки Божій благодаті (див. Филп. 4:13). Ця благодать — наша єдина надія.

**Запитання для обговорення:**

`Чому Бог дозволив євреям жити в Єгипті й зазнати гноблення? Чому Господь так довго чекав, перш ніж захистити їх? Пам’ятайте також, що кожна людина страждала лише доти, доки жила. Тобто час страждань для народу був довгий, але кожна людина страждала лише упродовж свого життя. Чому ця відмінність важлива для розуміння людських страждань загалом?`

`Поміркуйте над імпульсивним учинком Мойсея (див. Вих. 2:11, 12). Припустімо, що Мойсей не зробив би цього. Чи означало б це, що євреї не вийшли би з Єгипту? Поясніть свої міркування.`