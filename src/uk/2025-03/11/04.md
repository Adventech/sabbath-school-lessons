---
title:  Зіпсуття, Деградація
date:   09/09/2025
---

`Прочитайте тексти Вих. 32:7, 8. Чому Господь звелів Мойсеєві повернутися до ізраїльського табору?`

Звернувшись до ідола, ізраїльтяни були в процесі роз’єднання з правдивим Богом, Тим, Хто визволив їх з Єгипту. Господь поклав вину безпосередньо на народ, наголосивши: він «зіпсувався» (вірш 7), приписуючи цьому ідолові, що він вивів їх із Єгипту. Це було відкрите повстання проти Божої заповіді (див. Вих. 20:2)! Таке заперечення присутності й могутніх діянь Господа було серйозною справою. Їхні мислення й почуття були спотворені й повністю зіпсуті.

Пророк Єзекіїль розумів, що ідолопоклонство лежало в основі всіх нещасть Божого народу і було джерелом усіх інших гріхів (див. Єзек. 8:1–18; 20:1–44; 22:1–12). Ми часто запитуємо, чому в давнину віруючі були такими наївними й невиправними, поклоняючись рукотворним ідолам. Ми абсолютно впевнені, що ніколи не припустилися б чогось подібного. Та чи справді ми вільні від ідолів? Сучасні ідоли можуть бути різної форми й виду, але всі вони дуже приваблюють людей.

Ідол — це все, що замінює Бога. Навіть знаючи, що це неправильно, ми все одно «поклоняємося» йому, причому неодноразово. Кумир полонить нашу уяву, прихильність, час, розум. Наші думки зосереджені на ньому. Поступово, споглядаючи свого ідола, ми перетворюємося на той самий образ та не піднімемося вище за будь-якого «бога», котрому служимо.

Якщо Бог не перебуває в центрі нашого життя, то інші боги займуть Його місце. Якщо ми не насолоджуємося спілкуванням із живим Богом та не зростаємо в цьому, то будемо насолоджуватися чимось або кимось іншим, присвячуючи йому своє життя. Це може бути гордість, егоцентризм, гроші, мода, влада, секс, їжа, телебачення, наркотики, алкоголь, нечисті думки, порнографія, задоволення, робота, спорт, сім’я, відеоігри, фільми, покупки, ідеї, політика, музика, посада, титули, оцінки тощо. Цей перелік нескінченний.

Ми дуже креативні й винахідливі в даному питанні. Можемо перетворити все, що навіть є хорошим, гарним і значущим, на кумира. Ідолопоклонство надзвичайно небезпечне, оскільки змінює особистість, спосіб мислення, ідентичність, прихильності, соціальне життя людини. Тоді справжні особисті стосунки стають порожніми, безглуздими взаємодіями. Як наслідок, людина деградує.