---
title:  Додаткові матеріали до уроку
date:   12/09/2025
---

**Пам’ятний вірш:** «Повернувшись до Господа, Мойсей сказав: Благаю, Господи! Цей народ учинив великий гріх. Вони зробили собі золоте божество. Тепер, якщо можеш простити їм гріх, то прости. Якщо ж ні, то прошу, викресли і мене з Твоєї книги, у яку Ти записав» (Вих. 32:31, 32).

**Криголам:**

1. На що ви витрачаєте найбільше часу, думок чи ресурсів протягом дня (крім роботи чи сну)? Чи помічали ви, як це часом "захоплює" вашу увагу більше, ніж хотілося б?
2. Розкажіть про ситуацію, коли вам доводилось приймати рішення в умовах великого тиску (на роботі, в сім'ї). Що було найскладнішим, і чи вдалось уникнути помилок?

_Неділя_ **Невдале лідерство**

1. Вих. 32:1.Про що оповідає даний текст?
	- а) лідер народу – Мойсей зник;
	- б) народ подумав, що з Мойсеєм щось сталося
	- в) народ забажав собі нового вождя:\
"Хмара, вважали вони, яка досі провадила їх, тепер, напевне, назавжди залишиться на горі; вона більше не буде їхнім дороговказом. Тому замість неї вони повинні зробити собі якогось ідола, і у випадку, якщо вони вирішать повернутися до Єгипту, то знайдуть ласку в очах єгиптян, принісши зі собою цього ідола, якого вони визнали своїм богом." (ПП 291-3).
2. Як брат Мойсея реагує на бажання народу (Вих.32:2-4)?
	- а) Аарон піддався тиску народу і запропонував вирішення питання – побудувати золоте теля (Вих.32:4).
3. Якщо на горі була видима присутність Бога, то чому відсутність Мойсея народ сприйняв як відсутність Бога? (Чому з'явилося бажання зробити бога, якого можна побачити та потрогати?)
	- а) Криза стосунків з Богом: боялися наближатися до Нього;
	- б) вони звикли покладатися на людину та довіряти людині. В Єгипті людина Фараон вважався богом всього народу… В Мойсеї вони вбачали фізичне втілення Божої волі;
	- в) золоте теля – це спроба "приручити" бога та зробити його контрольованим і завжди доступним.
4. Якщо Аарон пережив особливі досвіди з Богом, то чому він піддався впливу народу?
	- а) "Аарон слабо опирався народові, а його вагання і боязкість у такий вирішальний момент додали людям ще більшої рішучості. Заколот дедалі набирав сили. Здавалося, натовпом опанувало якесь сліпе, безтямне шаленство, хоча серед них були й такі, які залишалися вірними Заповіту з Богом; але більшість народу відступила від Нього. Тих небагатьох, які наважилися назвати подібну акцію ідолопоклонством, чекало брутальне ставлення, і врешті-решт серед загального збудження та заворушення вони поплатилися своїм життям". ПП 292.1
	- б) "Аарон побоювався за себе, і замість того, щоб повестися благородно, відстоюючи Божу честь, поступився вимогам людей. Його першим кроком було повеління зібрати серед народу і принести до нього золоті сережки; він сподівався, що гордість змусить їх відмовитися від такої жертви. Але люди охоче відмовилися від своїх прикрас; саме з них він і зробив лите теля, — щось на зразок єгипетських божків". ПП 292.2
5. Чи переживали Ви ситуації, коли здавалось, що Господь Вас залишив? Що Ви робили? Чекали на відповідь Творця чи намагалися покладатися на щось чи когось іншого?
6. Єр.17:5 «Так говорить Господь: Проклятий той муж, що надію кладе на людину, і робить раменом своїм слабу плоть, а від Господа серце його відступає!»

_Понеділок + вівторок_ **Ідолопоклонство і зло**

1. Як відбулося гріхопадіння Ізраїлю?
	- а) Слово "побачив", вжите Вихід 32:1, неодноразово показує, що людина ставить себе на місце Бога, та сама обирає що є добро, а що є зло, і може передувати гріху. Подібні ситуації:
		- "і побачила жінка, що дерево добре..і взяла з його плоду" (Бут. 3:6)
		- "і побачили Божі сини людських дочок, що вродливі вони, і взяли собі жінок..." (Бут. 6:2) і тут воно теж передує бунту:
		- "І побачив народ, що загаявся Мойсей зійти з гори. І зібрався народ проти Аарона..." (Вихід 32:1)
2. Чому Аарон робить саме теля?
	- а) це згадка про єгипетського бога-бика Апіса, або бога-корову Хатор;
	- б) бик символізував бога родючості.
3. Вихід 32:6 Що означає слово бавитись?
	- а) словом бавитись перекладено слово "цахак", яке означає сміятися;
	- б) деякі вчені вважають, що це слово є евфемізмом, вжитим з метою замаскувати щось непристойне та грубе;
	- в) це слово було вжите у випадку, коли Авімелех побачив Ісака з Ревекою в Буття 26:8, зрозумівши, що вони чоловік та дружина;
	- г) "Під приводом «свята Господнього» вони віддались обжерливості і розпусним гулянкам." (Е.Уайт, ПП, с. 317)
4. Вих.32:6-8 До чого призвело ідолопоклонство народу?
	- а) Створивши золотого тельця, народ розірвав стосунки з живим Богом, поклоняючись власному виробу замість Творця. (Див. Рим. 1:22-27)
	- б) Рабство та ідолопоклонство спотворили їхнє уявлення про Бога, змусивши відмовитися від своєї гідності як Його образу.
	- в) Цим вони скоїли тяжкий гріх проти Господа (Іс. 31:7, 42:17).
5. Якщо це народ Божий, то чому Бог говорить Мойсею "твій народ" (Вих.32:7)?
	- а) Бог перевіряє заступництво Мойсея… чи любить він так людей, як Бог.
	- б) прослідковується іронія: люди сказали, що "Мойсей вивів", то Бог так і каже, що це "твій народ";
	- в) народ розірвав завіт з Богом та заключив з цим тельцем. Цей розділ дуже подібний до Вихід 24, де Бог заключав завіт з народом:

| Мойсей – Вихід 24: 1-11 | Аарон – Вихід 32: 1-10 |
| --- | --- |
| Мойсей будує жертовник(24:4) | Аарон будує жертовник (32:5) |
| Мойсей встає рано, щоб принести жертви на вівтарі (24:4-5) | Люди встають рано, щоб принести жертви (32:5-6) |
| Жертви цілопалення і мирна (24:5) | Жертва цілопалення і мирна (32:6) |
| Мойсей кличе (וַיִקְרָּא) до людей (24: 7) | Аарон волає (וַיִקְרָּא) до людей (32:5) |
| 70 старійшин їли (אָּכַל) і пили (שָּׁתָּה) | Всі люди їли (אָּכַל) і пили (שָּׁתָּה) |
| 70 старійшин вклонилися (חוה) Богу (24: 1) | Люди вклонилися (חוה) золотому теляті (32: 8) |

6. Чому Господь звелів Мойсею терміново повернутися до ізраїльського табору? Вих.32:7,8
	- а) на думку пророка Єзекіїля, ідолопоклонство лежало в основі усіх стражданнях Божого народу, і від нього відбуваються всі інші гріхи. Єзек.8:1-8, 20:1-44, 22:1-12;
	- б) Бог втрутився, щоб зупинити їхнє падіння і врятувати Свій народ.
7. Як сьогодні поклоняються творінню замість Творця?
	- а) Сучасне ідолопоклонство — це коли будь-що (гроші, влада, гордість, робота, розваги) стає центром життя людини замість Бога;
	- б) Цей ідол керує світоглядом і вчинками людини, беручи її в рабство;
	- в) На противагу цьому, поклоніння істинному Творцю дарує свободу.
8. Ісаї 44:9 "Ті, котрі виготовляють різьблених ідолів, – усі нікчемні, бо навіть від найулюбленіших з них немає жодної користі, і вони (майстри) є свідками цього, але не хочуть ні бачити, ні знати, – тому й чекає їх ганьба".

_Середа + Четвер_ **Божий справедливий гнів і заступництво**

1. Вих. 32:9-19. Як Бог і Мойсей відреагували на гріх народу біля гори Синай?
	- а) Бог виявив глибокий гнів, заявивши, що знищить бунтівний народ і зробить Мойсея засновником нового, великого народу (Вих. 32:10). Це був тест для Мойсея і прояв святості Бога.
	- б) Мойсей, побачивши золотого тельця, розпалився гнівом і розбив скрижалі Завіту. Це символізувало, що народ порушив свою угоду з Богом, і Завіт був розірваний (Вих. 32:19).
	- в) Розбиті скрижалі також показали, наскільки серйозним був гріх і що він мав руйнівні наслідки.
2. На що посилався Мойсей, благаючи Бога про милість?
	- а) це «народ Твій» (в. 11)
	- б) репутація Бога (в. 12)
	- в) обітниця патріархам (в.13)
3. Якщо Бог — люблячий і милосердний, тоді чому Він так швидко розпалився гнівом і хотів знищити народ?
	- а) Гнів Божий — це не емоція, подібна до людської, а реакція Його святості на гріх і зраду. Його гнів спрямований на зло, а не на людину.
	- б) Це показує, що Бог не може миритися з гріхом. Його любов до праведності так само сильна, як і Його любов до людей, і одне не виключає іншого.
	- в) Загроза знищення була засобом, щоб показати серйозність і наслідки гріха, а також підкреслити важливість заступництва.
4. Якщо Мойсей був попереджений про те, що відбувається, то чому розбив скрижалі? Вих.32:15-19
	- а) Мойсей не очікував, що побачить ТАКЕ;
	- б) цим жестом Мойсей юридично розриває завіт, бо знає, що за такий гріх весь народ повинен загинути відповідно до вимог закону;
	- в) в подальшому Бог покаже Мойсею, що в Нього інший шлях вирішення проблеми гріха і попросить Мойсея знову зробити скрижалі (Вих.34:1).
5. Як Аарон пояснив те, що відбувається? Вих. 32:21-24
	- а) Аарон старався виправдатися звинувачуючи інших народ та намагаючись переконати Мойсея, що здійснилося чудо:«Я кинув їх [золоті прикраси] у вогонь, і вийшов цей бичок» (Вих. 32:24).
6. Хто вийшов на заклик Мойсея? Вих. 32:25-26
	- а) все коліно Левія\
«Виявилося, що коліно Левія не приймало участі в ідолопоклонстві» (Е. Уайт, ПП, с. 324).
7. Якщо "заступництво" означає заступатися за інших, тоді чому Мойсей, який так самовіддано заступився за народ, був змушений суворо карати винних? (Вих. 32:25-28)
	- а) Заступництво не означає потурання гріху. Мойсей як лідер мав відновити порядок і дисципліну в народі, щоб їхній гріх не поширювався далі.
	- б) Це приклад, як співчуття і милосердя повинні поєднуватися з твердістю та справедливістю для збереження істини.
	- в) Подібно до того, як хірург видаляє уражений орган, Мойсей повинен був усунути джерело зла, щоб захистити решту народу від зараження гріхом.\
«Для того, щоб могло здійснюватися Божественне правління, правосуддя повинно було спіткати зрадників. Однак і тут було виявлено Божественне співчуття. Хоча Він і відстоював справедливість Свого закону, але надав усім свободу вибору і можливість покаятися. Винищені були тільки ті, хто вперто відкидав Бога." (Е.Уайт, ПП с.324);
	- г) це не була самовільна різанина левітів, а відбувалися суди згідно того, як вже було поставлено суддів.
8. Якщо Мойсей вже заступився за народ на горі, то чому звертається до Бога знову наступного ранку (Вих.32:30-32)?
	- а) він побачив на власні очі глибину відступництва народу
	- б) народ відступив, скрижалі розбиті, завіт анульований
	- в) Мойсею було недостатньо того, що Бог просто пощадив народ від винищення
	- г) Мойсей хотів повернути їм колишнє становище і переконатися, що вони знову будуть в завіті і будуть врятовані для Вічності
9. Якщо це народ злий і твердошиїй, то чому Мойсей просить викреслити його ім'я з книги життя за народ?
	- а) Мойсей проявив свою повну відданість Господу і Його жертовну любов до людей
	- б) «Посередництво Мойсея за Ізраїля схоже на заступництво Христа за грішників. Але Господь не допустив, щоб Мойсей, подібно до Христа, поніс на собі провину грішників» (Е. Уайт, ПП, с. 326).
	- в) Мойсей просив Господа «понести» гріхи людей. У Вих. 32:32 показана не тільки ідея замісного спокутування, але й те, Хто здійснює замісне спокутування, — Сам Бог.
10. Як ми можемо молитися один за одного, не звинувачуючи і не засуджуючи?
11. Пс.46:8: «З нами Господь сил, Бог Якова наш заступник».

**Висновки:**

Ідолопоклонство — це не просто поклоніння рукотворним ідолам. Це гріх, що має коріння в людській невдячності, відсутності віри та прагненні замінити невидимого Бога видимим. Воно веде до моральної деградації та руйнує стосунки з Творцем. Цей гріх настільки серйозний, що вимагав Божого гніву.

Однак, історія показує також і Боже милосердя, що діє через заступництво. Заступництво Мойсея, його готовність віддати власне життя за грішний народ, є прообразом Христа. Ця жертовна любов показує, що істинне прощення можливе лише через те, що Сам Бог поніс на Собі наш гріх, заплативши за нього найвищу ціну.