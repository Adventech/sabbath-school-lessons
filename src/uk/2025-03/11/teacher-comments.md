---
title:  Коментарі Для Вчителів
date:   12/09/2025
---

### Частина I: Огляд

**Основні тексти:** Вих. 32:1-35.

Коли Ізраїль відступив, Мойсей перебував з Господом на горі Сінай. Люди погрожували смертю його братові Аарону, тому він піддався їм і зробив ідола. Тоді люди заявили: «Це твоє божество, Ізраїлю, що вивело тебе з єгипетського краю!» (Вих. 32:4). Так вони явно відкинули Господа як свого Бога і порушуючи свій завіт з Ним. Важливо зазначити: Господь сказав Мойсеєві перед його поверненням до табору з гори Сінай, що ізраїльтяни відвернулися від Нього і поклонилися ідолу. Господь сказав: «Іди! Спускайся вниз, бо твій народ, якого ти вивів з єгипетського краю, зіпсувався!» (Вих. 32:7). Раніше Господь, а також Мойсей та Їтро наголошували, що саме Господь вивів Ізраїль з Єгипту (див. Вих. 3:8, 17; 12:17, 51; 13:3, 9, 14, 16, 18; 16:6, 32; 18:1, 10; 19:4; 20:2). Зараз Бог не ототожнює себе з Ізраїлем, тому що вони не визнали Його своїм Господом. Яка трагічна ситуація!

Після цього Господь сказав Мойсеєві, що зробить його нащадків «великим народом» (Вих. 32:10). Прийняти цю пропозицію і стати великим – це була сильна спокуса для Мойсея. Проте він демонструє благородство свого характеру, навіть не розглянувши таку пропозицію. Його безкорислива зацікавленість у процвітанні народу була непохитна; жодні особисті амбіції не могли це змінити. Мойсей заступається за народ і звертається до Господа, наголосивши, що це Він визволив Ізраїля. Цей народ – «народ Твій, якого Ти випровадив з єгипетського краю силою великою та міцною рукою» (вірш 11, переклад І. Огієнка). Через втручання Мойсея Господь «змінив гнів на милість щодо зла, про яке сказав, що заподіє Своєму народові» (вірш 14). Яку силу має заступницька молитва!

Повернувшись до табору й побачивши бунт, Мойсей кинув на землю дані йому Богом таблиці з Декалогом і розбив їх. Цей акт був зовнішньою ознакою відступництва ізраїльтян, котрі відкинули Господа як свого Вождя. Тоді Мойсей знищив золотого бичка. Навіть у присутності Мойсея народ був «неприборканий» та свавільний (вірш 25), тож йому довелося втрутитися. Ті, хто вперто продовжував бунт, мали бути вилучені, тому Бог через Мойсея наказав їх убити. Ця ліквідація була необхідна; інакше Божий народ зазнав би безповоротної руїни (щодо цієї страти читайте в книзі Еллен Уайт «Патріархи і пророки» с. 324–327). Наступного дня Мойсей знову піднявся на гору Сінай і заступився за Ізраїль, благаючи милосердного Бога простити гріх Його народу.

### Частина II: Коментар

**Відступництво Ізраїля і Аарон**

Аарон міг би запобігти ідолопоклонству ізраїльтян, якби твердо стояв за Бога та Його істину. Він не мав піддаватися вимогам людей і робити їм ідола. Коли народ виявив неповагу до Бога та Його слуги Мойсея, Аарон повинен був негайно зупинити повстання. Натомість він послухався бунтівників і виконав їхнє бажання. Під час відсутності Мойсея Аарон мав діяти як сильний лідер, не боячись наслідків. Господь завжди втручається, щоб захистити Свою істину, і Аарон мав довіряти Йому.

У запитанні Мойсея до Аарона відображається турбота щодо процвітання Божого народу: «Що тобі зробив цей народ, що ти навів на нього великий гріх?» (Вих. 32:21). Поступливість Аарона неправильним проханням призвела до трагічних наслідків. Щоб виправдати свою поведінку, Аарон вигадав, що сталося чудо: «Я їм тоді сказав: У кого є золоті речі, зніміть! І вони дали мені. І я кинув їх у вогонь, і вийшов цей бичок…» (вірш 24). Аарон посилався на магію, щоб заспокоїти гнів Мойсея. Гріх засліплює, тому люди часто вигадують історії з метою приховати непослух.

«Господь дуже розгнівався на Аарона» (Втор. 9:20), але його життя було врятоване, бо Мойсей заступився за нього. Аарон щиро покаявся в цьому тяжкому гріху, був відновлений на керівній посаді, а пізніше став помазаним первосвященником (Вих. 40:12–15). Благодать і милосердя Бога дивовижні!

**Заступницька молитва**

Є чотири основні види молитви. Перший — «молитва хвали», або «молитва подяки», у якій ми дякуємо Господу за Його чудові діяння. У молитві подяки ми висловлюємо вдячність за те, Ким є Бог, і за те, що Він здійснює в нашому житті й житті Свого народу, та з радістю прославляємо Його за численні благословення. Другий вид – «молитва покаяння», у якій ми смиренно просимо Господа простити наші гріхи. Третій вид – «молитва прохання», у якій молимося про конкретні милостиві дари для себе, такі як мудрість, сила Святого Духа, радість, любов, здоров’я, мир, терпіння, духовні дари, фінансові ресурси, їжа, безпека, захист тощо. Четвертий вид – «заступницька молитва», під час якої ми молимося не за себе, а за інших. Ми просимо Бога милосердно втрутитися в їхнє життя й дарувати їм особливі благословення, такі як керівництво, навернення; також молимося про дітей, батьків, шлюб, сім’ю, суспільство, установи, процвітання країни, успіх ближніх та ін. Ми також можемо молитися за хворих, переслідуваних, скривджених, бідних, студентів, колег, новохрещених, керівників, уряд тощо. Молитва Мойсея була заступницькою, оскільки він молився за свій бунтівний народ, благаючи Бога простити їхній гріх і не покидати їх (див. Вих. 32:31, 32).

Якими б важливими вони не були, заступницькі молитви оточені таємницею. З одного боку, Бог докладе максимум зусиль для спасіння кожної людини, тому що любить їх. З іншого боку, заступницька молитва дозволяє Господу робити більше для людей у їхній ситуації. Це парадокс, ми не можемо пояснити такі моменти, та нам і не потрібно цього робити. Нам не потрібно точно знати, як діє заступницька молитва, але Боже Слово свідчить, що вона діє, і наш досвід це підтверджує. Нам потрібно молитися, тобто слухняно виконувати Його вказівку. Немає необхідності розуміти кожну загадку в житті, щоб молитися! Нам слід прийняти Боже керівництво, довіритися Йому, слухатися Його і молитися.

Господь поважає вибір людей, тому ніколи нікого не змушує йти за Ним. Він гарантує їм свободу; але Біблія заохочує нас молитися за інших, навіть за наших ворогів. Це ще одна очевидна суперечність, яку ми не можемо вирішити та пояснити, оскільки не бачимо духовної битви. Можна лише частково зрозуміти це в контексті великої боротьби між силами добра і зла, правди й омани, світла і темряви, Христа і сатани. Ці проблиски розуміння допомагають нам вірити, що наш Господь докладе всіх зусиль задля спасіння кожного.

За завісою невидимого світу існують правила, які регулюють взаємодію сил добра і зла. Теологи говорять про те, що Бог «дозволяє» сатані діяти. Джон Пекхем називає ці правила «правилами взаємодії». (Див. Peckham. Theodicy of Love: Cosmic Conﬂict and the Problem of Evil [Grand Rapids, MI: Baker Academic, 2018], p. 58). Дияволу дозволено діяти, і він має реальну владу, хоча й обмежену, згідно з цими «правилами взаємодії» (див. Йова 1; 2:6). Такі правила були прийняті за допомогою небесної ради (представників усіх небесних істот), сатани і Бога. Ці правила означають, що Господь дав сатані певні обмежені «дозволи» та визначив рамки дій, аби повністю продемонструвати, яким буде його «правління», дозволяючи кожному порівнювати обидві сторони.

Ці правила також означають, що Бог не завжди отримує те, чого бажає (див. Ісаї 30:15, 18; 66:4; Єзек. 18:23; Матв. 7:21; 18:14; 23:37; Луки 7:30). Крім того, Господь не може діяти проти цих «правил взаємодії», тому що Він дотримується Своїх обіцянок. «Справжні, сповнені любові стосунки вимагають можливості того, що створіння можуть відкинути ідеальну волю Бога» (Peckham, Theodicy of Love, Р. 139). Бог не обмежуватиме нашу свободу вибору, оскільки це перешкодить повному розквіту любові між Ним і Його створіннями. Ми не спроможні вирішити цю очевидну суперечність, адже не бачимо, що відбувається за завісою духовної боротьби. Однак Господь відданий «процвітанню любові й завітним правилам взаємодії» (Peckham, Theodicy of Love, Р. 140).

Ми знаємо багато чого про Бога, але деякі речі для нас неоднозначні й загадкові. Павло стверджує, що «ми знаємо частково» і «бачимо, як у дзеркалі, неясно» (1 Кор. 13:9, 12). Ми знаємо, наприклад, що Господь любить нас, спасає нас і хоче спасти кожного. А також знаємо, що можемо довіряти Йому і покладатися на Його обітниці, турботу й допомогу. Ми впевнені: Він бажає для нас найкращого. Нам відомо, що Бог чує наші молитви, однак маємо усвідомлювати, що не можемо через молитви маніпулювати Ним. Нам також відомо, що молитви важливі, і сатана тремтить, коли Божий народ молиться, тому що тоді все рухається вперед. Однак ми не розуміємо, чому на одні молитви надходить швидка відповідь, на інші – із запізненням, а на деякі – не надходить ніколи, принаймні згідно з нашими очікуваннями.

Господь запрошує нас молитися не тому, що ми розуміємо, що відбувається за лаштунками або в який спосіб наші молитви почуті. Ми не контролюємо молитву, але Боже Слово запрошує, спонукає і навіть повеліває молитися. Коли Божий народ молиться, царство зла руйнується, а справа Господа прогресує.

### Частина III: Практичне Застосування

1. Чому ми, люди, маємо таку коротку пам’ять щодо великих справ, які Бог здійснив для нас? Як легко ми забуваємо! Як ми можемо відновити наше ходіння з Господом і в критичні моменти нашого життя пам’ятати про Його доброту, аби приймати правильні рішення та не грішити проти Нього?
2. Що може бути «золотим бичком» у нашому житті?
3. Як ми можемо бути більш уважними до людей, котрі потребують наших молитов і практичної допомоги? Молитва відкриває нас для Бога, щоб Він міг звершувати чудеса перетворення для нас і в нас.
4. Мойсей молився за грішників і був готовий віддати своє життя за них. Це зразок того, як ми маємо молитися за тих, хто згрішив серед нас. Розгляньте зі своїм класом різні ситуації, а також обговоріть, як ми можемо молитися одне за одного в таких випадках.
5. Заступницька молитва Христа за Його учнів і за нас – це зразок того, як слід молитися за інших (див. Івана 17). Мойсеєві не потрібно було помирати, щоб грішники могли отримати прощення. Однак смерть Ісуса, нашого істинного Заступника, була необхідною для нас. Чому?
6. Як ми можемо молитися одне за одного без образ та зневаги?