---
title:  Заступництво
date:   11/09/2025
---

`Прочитайте тексти Вих. 32:30–32. Як далеко зайшов Мойсей у своїй заступницькій молитві за грішників?`

Через повстання в ізраїльському таборі сталися жахливі речі, насамперед загинуло багато людей (вірш 28). Наступного дня Мойсей звернувся до народу: «Ви вчинили великий гріх. Тому я знову піднімуся до Господа, може, я спокутую ваш гріх» (вірш 30).

«Повернувшись до Господа, Мойсей сказав: Благаю, Господи! Цей народ учинив великий гріх. Вони зробили собі золоте божество. Тепер, якщо можеш простити їм гріх, то прости. Якщо ж ні, то прошу, викресли і мене з Твоєї книги, у яку Ти записав» (вірші 31, 32).

Не дивно, що Мойсея вважають прообразом Христа! Завдяки своїй заступницькій молитві за грішників та готовності віддати за них власне життя, він, безперечно, засвідчив, що Христос здійснить для всіх нас. Яке взірцеве співчуття до грішників! Вождь продемонстрував свою повну відданість Господу та Його жертовну любов до людей. У книзі Вихід не зазначено, як довго Мойсей залишався з Господом на горі в цей конкретний час, але книга Второзаконня повідомляє, що цього разу він перебував на Сінаї 40 днів (див. Втор. 9:18).

У тексті Вих. 32:32 слово, перекладене як «простити» (давньоєвр. наса), походить від дієслова, основне значення якого — «переносити», «нести». Наприклад, у тексті Ісаї 53:4 про Ісуса сказано: «Він поніс на Собі наші недуги». Яке глибоке зображення процесу спасіння, прощення, а також ціни, яку заплатив Бог за наше викуплення!

Воістину Мойсей просив Господа «понести» гріх людей, що Христос і здійснив на хресті півтори тисячі років по тому. Текст Вих. 32:32 не лише містить ідею заміщення, але також відкриває, що це заміщення виконує Сам Бог. Цей текст показує, як відбувається прощення. Бог у Христі поніс наші гріхи, і тільки так ми могли отримати прощення. Який потужний вияв Плану спасіння! Яке приголомшливе об’явлення для нас і Всесвіту того, чого коштувало Господу наше спасіння!

`Мойсей просить Самого Бога понести гріхи людей, і зрештою Він здійснив це в Ісусі Христі. Чи усвідомлюємо ми цю дивовижну істину? Як вона відкриває нам любов Бога до грішного людства?`