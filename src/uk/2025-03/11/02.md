---
title:  Невдале Лідерство
date:   07/09/2025
---

Мойсей знову був покликаний на гору, щоб зустрітися з Богом. Сорок днів і сорок ночей могли видатися вождеві нетривалим часом, але він виявився довгим, надто довгим для ізраїльтян. Їхній видимий лідер був відсутній. Народ почувався дезорієнтованим, невпевненим і безпорадним, його охопив страх і нетерпеливість. Вони хотіли мати видимого бога, який би керував ними, та ідолів, котрих бачили в язичницькому Єгипті.

`Прочитайте тексти Вих. 32:1–6. Чому керівництво Аарона зазнало такої приголомшливої невдачі?`

Аарон виявився не готовим протидіяти злу. Він не скористався моментом і не зробив те, що було правильно. Замість того, щоб довіритися Господу, він відступив перед більшістю. Народ вимагав недопустиме: «Ану ж, зроби нам богів, які йтимуть перед нами» (вірш 1), і він погодився.

Аарон наказав, щоб люди зібрали й принесли до нього золоті прикраси, і народ охоче віддав свої коштовності на виготовлення ідола. Потім він зробив литого бичка й обробив його різцем. І народ проголосив: «Це твоє божество, Ізраїлю, що вивело тебе з єгипетського краю!» (вірш 4). Такий грішний, злий, недалекоглядний народ! Вони щойно виготовили цього ідола і тепер заявили, що це він визволив їх із рабства! Неймовірно, як грішні бажання можуть спотворити уявлення й поведінку людей! Вони підносять творіння власних рук, забуваючи про істинного Творця і своє благородне походження, тому їхня моральність деградує.

«Така критична ситуація потребувала присутності мужа‚ котрий відзначався б стійкістю, рішучістю‚ безстрашністю й мужністю‚ для якого честь Бога була б дорожчою за прихильність народу‚ власну безпеку і навіть життя. Однак цей лідер Ізраїлю не мав таких рис. Аарон слабо опирався народові, а його вагання й боязливість у такий вирішальний момент додали людям ще більшої рішучості. Заколот посилювався. Здавалося‚ натовпом оволоділо якесь сліпе‚ безтямне шаленство, хоч серед них декотрі залишалися вірними заповітові з Богом; але більшість народу відступила від Нього. Тих небагатьох‚ які наважилися назвати цю акцію ідолопоклонством‚ чекало брутальне ставлення, і врешті-решт серед загального збудження й заворушення вони поплатилися власним життям.

Аарон побоювався за себе, тому не повівся благородно‚ відстоюючи Божу честь, натомість поступився вимогам людей» (Е. Уайт. Патріархи і пророки. С. 316, 317).

`Чому Аарон, лідер, виявився таким слабким? Як він намагався виправдати свою поведінку?`