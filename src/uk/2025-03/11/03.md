---
title:  Ідолопоклонство І Зло
date:   08/09/2025
---

`Прочитайте текст Вих. 32:6. До чого дійшли люди у своєму ідолопоклонстві? (Див. також Псал. 115:4–8; 135:15–18; Ісаї 44:9, 10.)`

Золоте теля нагадувало єгипетського бога-бика Апіса або богакорову Хатор. Це було явним порушенням першої та другої заповідей (див. Вих. 20:3–6). Таке порушення не могло залишитися безкарним, адже воно відкрито розірвало стосунки народу із живим Господом. Замість поклонятися своєму Творцю, ізраїльтяни поклонялися власному виробу, який не міг бачити, чути, відчувати, говорити, піклуватися, любити, керувати.

В уявленнях людей порядок Сотворіння був змінений: вони відмовилися визнати, що були створені за образом Бога, натомість виготовили бога, причому навіть не за власним образом — що було б надто гидко, — а за образом тварини! І саме такому богові ізраїльтяни хотіли служити?! Отже, вони надзвичайно тяжко згрішили проти Господа (див. Ісаї 31:7; 42:17).

`Як відступництво із золотим бичком підтверджує слова апостола Павла, записані в текстах Римл. 1:22–27?`

Ідолопоклонство заперечує теологічне розуміння того, що Бог є Богом, а людина — людиною. Ідолопоклонство стирає відстань між Богом і людиною (див. Екл. 5:1, 2) і розриває зв’язок з Ним. Незалежно від того, чи ідолопоклонство кричуще й відкрите, чи приховане в серці, воно швидко розриває наші стосунки з Господом і по низхідній моральній спіралі веде в прірву. Це підтверджує поведінка народу наступного дня: після принесення жертви ідолу вони почали забавлятися, що Еллен Уайт назвала «імітацією ідолопоклонницьких свят Єгипту» (Патріархи і пророки. С. 320).

Люди — генії у створенні власних ідолів. Вони продукують своїх богів, що вже надто негідно, але потім ідуть і служать цим богам. Творця замінюють речі, що рано чи пізно призводить до морального виродження.

`У який спосіб сьогодні люди поклоняються творінню замість Творця?`