---
title:  Божий Справедливий Гнів
date:   10/09/2025
---

`Прочитайте уривок Вих. 32:9–29. Як відреагував Мойсея на Боже рішення знищити Ізраїля?`

Коли Мойсей ще перебував на горі Сінай, Господь, випробовуючи його, повідомив, що знищить бунтівників, а нащадків Мойсея зробить великим народом. Проте вождь не бажав цього, натомість благав Господа про помилування, наголошуючи, що ізраїльтяни були народом не його, а Бога. Не Мойсей вивів їх із Єгипту, це здійснив Господь через Свої могутні діяння. Тому вождь благав Бога, наголошуючи на Його ранніх обіцянках батькам. Мойсей благав Господа як заступник за людей.

Коли «Господь змінив гнів на милість щодо зла, про яке сказав, що заподіє Своєму народові» (вірш 14), Мойсей повернувся до ізраїльського стану. «Коли він наблизився до табору, то побачив те теля й танці… І розпалився гнівом Мойсеїв, і він кинув таблиці із рук своїх, — та й розтрощив їх під горою» (вірш 19, переклад І. Огієнка). Це був знак того, що люди порушили свої обіцяння Богові і Він скасував Свій завіт з ними. Пізніше Господь звелів Мойсеєві витесати дві таблиці, щоб замінити «попередні скрижалі, які ти розбив» (Втор. 10:2). Сам Бог знову викарбував на скрижалях Десять Заповідей.

Мойсей суворо докорив Ааронові за те, що він піддався вимогам народу: «Що тобі зробив цей народ, що ти навів на нього великий гріх?» (вірш 21). Аарон старався виправдатися, звинувачуючи народ та намагаючись переконати Мойсея повірити, що здійснилося чудо: «Я кинув їх [золоті прикраси] у вогонь, і вийшов цей бичок!» (вірш 24). Ситуацію погіршувало те, що сам Аарон удостоївся великої честі від Бога, йому були даровані численні привілеї, серед яких – вихід на гору з Мойсеєм та 70 старійшинами (див. Вих. 24:1).

Стверджуючи, що сталося чудо, Аарон хотів обманути свого брата (зверніть увагу, як один гріх тягне за собою інший: спочатку ідолопоклонство, потім обман). Однак Мойсей не повірив, коли побачив безумну поведінку людей. Негативні наслідки були очевидні, і вождю довелося негайно припинити повстання.

`Які уроки щодо сили заступницької молитви містить ця історія? За кого ви бажаєте помолитися просто зараз?`