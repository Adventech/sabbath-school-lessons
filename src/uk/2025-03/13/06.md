---
title:  Ісус У Скинії З Людьми
date:   25/09/2025
---

`Прочитайте текст Івана 1:14. Як утілення Христа порівнюється зі скинією?`

Утілення Ісуса – це таємниця, а також виняткова наука, яку викуплені вивчатимуть упродовж вічності. Апостол Іван стверджує, що Христос, узявши на Себе наше тіло, засвідчив людям, що реально живе серед них. Утілений Ісус нагадує Бога Старого Завіту, Котрий жив з ізраїльтянами в скинії на Сінаї та під час їхньої подорожі пустелею до Обітованої землі.

Завдяки Своєму втіленню Ісус оселився в скинії серед людей. Яка незбагненна істина! Вічний Бог сходить до нас, як один з нас, та запевняє: Він справді є «Емануїл, що означає: З нами Бог» (Матв. 1:23).

Ісус виголосив дорогоцінну обітницю: «Де двоє або троє зберуться в Ім’я Моє, там і Я серед них» (Матв. 18:20). Христос запрошує Своїх послідовників бути в тісних стосунках із Ним: «Ось Я стою під дверима і стукаю. Якщо хто почує Мій голос і відчинить двері, то Я ввійду до нього і буду вечеряти з ним, і він зі Мною» (Об’явл. 3:20).

`Прочитайте тексти Об’явл. 21:1–3. Що повідомляють ці вірші?`

Новий Єрусалим сходить з Неба на Землю, і апостол чує голос із Божого престолу: «Ось Божа оселя з людьми; і Він поселиться з ними, і вони будуть Його народом, і Сам Бог буде з ними — їхній Бог» (вірш 3). У Новому Єрусалимі немає храму (вірш 22), бо все місто є храмом, Божою Святинею. Довжина, ширина і висота міста рівні (вірш 16), як у Святого Святих скинії, яке мало форму куба. Упродовж нескінченної вічності ми житимемо в безпосередній присутності нашого Бога у світі без гріха, смерті і страждань.

`Вірою споглядаючи те, що нам було обіцяно в Ісусі, де ми можемо черпати силу, аби вистояти до кінця?`