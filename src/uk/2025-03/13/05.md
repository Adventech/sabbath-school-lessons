---
title:  Божа Присутність У Скинії
date:   24/09/2025
---

`Прочитайте останній, 40-й розділ книги Вихід. Як ізраїльтяни довідалися про присутність Бога в скинії?`

Останній, 40-й розділ книги Вихід описує освячення скинії. Це була кульмінаційна подія для Ізраїля на Сінаї.

Божа слава — це Його святість, Його характер і сповнена любові присутність (див. Вих. 3:5; 33:18, 19). Присутність Господа заповнила скинію і була видима, як хмара, слава Шехіни. Книга Вихід закінчується наголосом на постійній присутності Бога у стовпі хмарному вдень та в стовпі вогняному вночі. У дуже реальний могутній спосіб єврейський народ мав відчути не лише реальність Господа, але також Його близьку постійну присутність упродовж усіх їхніх подорожей.

Мойсей поставив скинію першого дня першого місяця другого року (див. Вих. 40:2, 17). Олією помазання він освятив усі предмети скинії, а також посвятив у священники Аарона та його синів (див. Вих. 40:9, 13–15). Вождь перейшов через Намет Свідчення і двір, присвятивши все Господеві. Усіма цими діями він урочисто започаткував служіння у Святині (див. також Чис. 7:1). Лише під час урочистого відкриття скинії Мойсей зміг увійти до Святого Святих; після цього тільки первосвященик міг служити там раз на рік у День очищення (див. Левіти 16:2, 17).

Тричі у Святому Письмі згадується про завершення певної праці: (1) наприкінці тижня Сотворіння зазначено про завершення творчих дій Господа (див. Бут. 2:1–3); (2) біблійний текст повідомляє про завершення спорудження скинії: «Мойсей закінчив усі справи» (див. Вих. 40:33); (3) Писання констатує факт про закінчення будівництва Соломонового храму (див. 1 Цар. 7:40).

Цей зв’язок між Сотворінням та ізраїльською Святинею указує на вселенську подію – час, коли Господь перебуватиме з викупленими на Новій Землі в Новому Єрусалимі, у «Божій оселі» (Об’явл. 21:2, 3; пор. 22:1–4).

Наповнення скинії Божою присутністю (див. Вих. 40:34) стало грандіозною кульмінацією подій, які почалися з народження Мойсея, продовжилися поразкою єгипетських богів під час десяти кар, виходом Ізраїля з Єгипту, загибеллю єгипетської армії та досягли Божого об’явлення на горі Сінай.

`Як навіть зараз ви можете відчути присутність Бога? Чому це важливо?`