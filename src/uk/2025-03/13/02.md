---
title:  Субота Господня
date:   21/09/2025
---

Чимало віруючих стверджує, що сьомий день тижня, субота, була дана лише для євреїв. Однак ця думка хибна, адже суботній день був благословенний та освячений Господом ще в Едемі (див. Бут. 2:1–3), за тисячі років до виникнення єврейської нації. Інші люди вважають, що євреї вперше почули про суботу на Сінаї. Проте ця ідея також помилкова, бо вони дотримувалися суботи ще до Сінаю (див. Вих. 16:22–29). Безперечно, від самого початку дотримання суботи було значною частиною життя єврейського народу.

`Прочитайте тексти Вих. 35:1–3. Яку істину Господь повторив людям у контексті будівництва Святині?`

Божа заповідь про суботу завжди була, є й буде пов’язана з Господом, відкриваючи Його статус і могутні діла. Субота нагадує нам про творчу діяльність Господа – Сотворіння (див. Вих. 20:11), а також про звільнення з рабства гріха – Викуплення (див. Втор. 5:15). Четверта заповідь зосереджує нашу увагу на Творці-Викупителі, Котрий прагне жити зі Своїм народом. Отже, і субота, і Святиня вказують нам на Бога, на Його присутність у нашому житті.

Субота старозавітної Церкви передає кілька важливих вісток:

1. Бог є Творець. Саме цим приголомшливим основоположним постулатом починається Біблія (див. Бут. 1:1). Субота — вічний пам’ятник Сотворіння (див. Бут. 2:2, 3; Вих. 20:8–11). З істини про те, що Бог – наш Творець, випливають усі інші біблійні істини.
2. Месія прийде. Ця надія ґрунтується на Божій обітниці про Насіння, Котре зітре голову змієві (сатані), здобуде перемогу над злом і принесе людству мир.
3. Бог установить Своє Царство миру, і субота є його передчуттям.
4. Спасіння дарує Господь. Божий народ свідчить, що Господь – їхній Спаситель і Викупитель; спасіння можна отримати тільки завдяки Його благодаті.
5. Бог – Верховний Суддя всіх людей. Він судитиме кожного згідно зі Своїм Законом.

У євреїв є прислів’я: Ізраїль зберігав суботу, але субота зберігала Ізраїля більше. Хоч ми, адвентисти, не висловлюємося так, проте яку роль відіграє субота в житті нашої церковної сім’ї?