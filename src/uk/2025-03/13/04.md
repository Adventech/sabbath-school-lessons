---
title:  Спорудження Скинії Завершено
date:   23/09/2025
---

`Перегляньте уривок Вих. 36:8–39:31. Як ви вважаєте, чому були дані такі чіткі вказівки? Чого це навчає нас щодо уважного ставлення Бога до дрібниць?`

Мойсей старанно побудував скинію, й отримані ним на горі Сінай настанови, були ретельно виконані. Біблійний текст перераховує наступні елементи: (1) скинія з її різними тканинами, завісами й частинами (див. Вих. 36:8–38); (2) ковчег (див. Вих. 37:1–9); (3) стіл для показних хлібів (див. Вих. 37:10–16); (4) свічник (див. Вих. 37:17–24); (5) жертовник для кадіння (див. Вих. 37:25–29); (6) жертовник цілопалення (див. Вих. 38:1–7); (7) умивальник (див. Вих. 38:8); (8) двір (див. Вих. 38:9–20); (9) матеріал, використаний для скинії (див. Вих. 38:21–31). У розділі 39 міститься опис елементів священницького вбрання.

Богослужіння в скинії були наочними уроками Євангелія, демонструючи Божий План викуплення. Різноманітні церемонії зображували: (1) як Бог ненавидить гріх і бореться з ним; (2) як Він спасає розкаяних людей; (3) яка доля нечестивих; (4) як Він забезпечить славне безгрішне майбутнє.

Протягом року в скинії звершували два різних, але тісно пов’язаних служіння: щоденне та річне. Це двоетапне служіння ілюструвало, як Господь вирішує проблему гріха та спасає грішників. Через щоденні служіння Він запевняв покаянних людей, що прощає їхні гріхи й милостиво пропонує їм спасіння. Щоб отримати цей дар спасіння, потрібно було принести жертву, а ці жертви вказували на смерть Месії, пролита кров Котрого «очищає нас від усякого гріха» (1 Івана 1:7). У центрі цього дару були визнання гріха та прийняття Христової праведності (див. Псал. 32:1, 2). У такий спосіб розкаяний грішник отримував запевнення в прощенні та міг тішитися спасінням.

Щорічне служіння, яке відбувалося в День очищення, ілюструвало, як Бог викорінює гріх, вирішує проблему гріха і забезпечує безгрішне майбутнє (див. Левіти 16; Івана 1:29). Нині подвійне служіння Христа в Небесній скинії – це ще одне вираження діянь Господа задля нас (див. Євр. 7:25); це служіння завершиться остаточним вирішенням проблеми зла (див. Дан. 7:13, 14, 22, 27; 8:14; Об’явл. 21:4).

`Скинія було місцем поклоніння Богові, Його прославлення та подяки Йому. Поклоніння полягає в підтримці стосунків з Господом, і Він запрошує віруючих до цього спілкування.`