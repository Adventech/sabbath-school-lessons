---
title:  Жертви І Дух
date:   22/09/2025
---

`Прочитайте тексти Вих. 35:4–36:7. Які важливі уроки містяться в цьому уривку для нас?`

Будівництво скинії необхідно було забезпечити великою кількістю різноманітних дорогоцінних матеріалів, і це здійснив Божий народ, жертвуючи щедро, від усього серця, охоче та з радістю. Ізраїльтяни дарували золото, срібло, бронзу, вісон, дорогоцінні камені, унікальні тканини, дерево акації, оливкову олію, пахощі та багато інших необхідних речей. Люди також добровільно виконували різноманітні роботи з побудови, облаштування й оздоблення скинії. Крім того, було необхідно виготовити одяг для священників, котрі мали служити в скинії, та особливе, надзвичайно мистецьки виткане й прикрашене вбрання для первосвященника.

Бог рясно благословив ізраїльтян дарами від єгиптян під час виходу Божого народу з Єгипту. Тепер вони мали можливість віддячити Господу своїми добровільними приношеннями за Його милосердне могутнє керівництво, вони всім серцем прагнули виконати цю справу для Його слави.

Люди дарували так щедро й радісно, що майстри доповіли Мойсеєві: «Люди приносять значно більше, ніж потрібно» (Вих. 36:5). Отже, вождь закликав народ більше не приносити пожертви, бо «зібраного матеріалу було достатньо для виконання і завершення всіх робіт» над скинією (див. Вих. 36:7).

Через керівництво Святого Духа Бог підготував людей і дав їм силу правильно побудувати скинію. Веселіїл, Оголіяв та інші майстри були «наповнені... Божим Духом» (Вих. 35:34), тобто наділені навичками, мудрістю, майстерністю й мистецьким хистом, щоб досконало виконувати всю працю. Це був величезний проєкт, і його потрібно було здійснити точно за зразком, показаним Мойсеєві Богом (див. Вих. 25:40).

Важливо зазначити, що дар Святого Духа був пов’язаний з різними здібностями й навичками людей, які потрібно було використати для будівництва скинії. Наповнення Духом не є магічним процесом; воно не означає, що людина володіє власною надприродною силою. Це Господь дає Своїм послідовникам силу й уміння, щоб вони якнайкраще сприяли поступу Божої справи, виконували Його місію й досягали Його цілей.

`Які духовні дари ви отримали, коли були сповнені Святого Духа? Пам’ятайте: духовні дари можуть процвітати лише тоді, коли Дух зрощує Свій плід у вашому житті (див. Гал. 5:22, 23).`