---
title:  Додаткові матеріали до уроку
date:   26/09/2025
---

**Пам’ятний вірш:** «А хмара закрила скинію заповіту, і слава Господня наповнила скинію. Бо над скинією вдень була хмара Господня, а вночі був огонь у ній, - на очах усього ізраїлевого дому в усіх його подорожах» (Вих.40.34, 38).

**Криголам:** Ми часто сприймаємо робочий графік чи шкільний розклад як належне, але чи замислювалися ви, навіщо насправді потрібна ця структурованість? Чому і на підприємстві, і в школі не можна просто приходити, коли зручно, і робити те, що хочеться?

_Неділя_ **Субота Господня**

1. Що перед будівництвом Намету Свідчення Господь наказав виконувати громаді Ізраїльтян? Вих.35:1-3
	- а) дотримуватися субот – це «відпочинок для Господа».
2. Що спільного між дотримуванням суботи і Скинією?
	- а) і субота, і скинія нагадують нам про Бога, відкриваючи Його статус і могутні діла;
	- б) субота – святість часу, скинія – святість місця;
	- в) субота нагадує нам про творчу діяльність Господа – Сотворіння (Вих.20:11), а також про звільнення з рабства гріха – Викуплення (Повт.Зак.5:15);
	- г) Святиня (скинія) вказує нам на Бога, на Його присутність у нашому житті;
	- д) навіть при будуванні скинії необхідно дотримуватися суботи: шість днів працювати, а сьомий день – святий відпочинок для Господа;
	- е) щоденне служіння у Святилищі відрізнялося по суботах: дві жертви – подвійна благодать, хліби – оновлення свіжої їжі, оновлення завіту.
3. Які заборони дав Господь на день суботній і яке покарання буде за порушення суботи? Вих.35:2-3
	- а) не працювати в суботу, покарання – смерть (в.2);
	- б) не запалювати вогню в жодному житлі (в.3).
4. Якщо  Бог пообіцяв знищити кожного, хто в суботу виконуватиме роботу, то чому ми виконуємо місіонерську роботу по суботах, допомагаємо хворим?
	- а) Господь заборонив виконувати роботу для себе, яка будь-яким чином пов’язана з отриманням грошової винагороди;
	- б) навіть священики випікали хліби для Святилища по суботах за Божим повелінням;
	- в) Ісус Христос зцілював хворих і в суботу, бо чинив добро;
	- г) місіонерська робота і опіка хворих – це також добрі вчинки, які спрямовані на спасіння грішників, це робота для Бога.
5. Яку роль відіграє субота в житті нашої церковної сім’ї?  Що нам потрібно змінити, щоб покращити дотримання суботи?
6. Вих.31:13 «Уважно дотримуйтеся Моїх субот! Адже це ознака між Мною і вами для ваших поколінь, аби ви знали, що Я – Господь, Який вас освячує».

_Понеділок+вівторок_ **Спорудження Скинії завершено**

1. Вих. 35:4-11; 36:3-7. Звідки у пустелі були взяті матеріали для будівництва скинії?
	- а) Бог рясно благословив ізраїльтян дарами від єгиптян під час виходу Божого народу з Єгипту. Вони мали можливість віддячити Господу своїми добровільними приношеннями за Його милосердне могутнє керівництво;
	- б) Люди дарували так щедро й радісно, що майстри доповіли Мойсеєві: «Люди приносять значно більше, ніж потрібно» (Вих. 36:5).
2. Хто будував Скинію? Вих.36:1,2
	- а) Бог обрав людей Бецал'їла та Оголіява, та наповнив їх Духом Божим, мудрістю, розумінням, знанням, здібністю до всякої роботи та до навчання інших
3. А як ваші навички та вміння послуговують Божій місії? Як це відбувається? 
4. Які предмети потрібно було зробити? Чи можете ви назвати їхнє основне призначення та символіку?\
Якщо врахувати старанну працю над різним одягом, то разом потрібно було підготувати десять основних предметів:
	- сама скинія (див. Вих. 36:8–38);
	- ковчег (див. Вих. 37:1–9);
	- стіл (див. Вих. 37:10–16);
	- свічник (див. Вих. 37:17–24);
	- жертовник для кадіння (див. Вих. 37:25–28);
	- єлей помазання і чисту кадильну суміш (див. Вих. 37:29);
	- жертовник всепалення (див. Вих. 38:1–7);
	- умивальник (див. Вих. 38:8);
	- двір (див. Вих. 38:9–20);
	- одяг для служіння у святилищі, ефод, нагрудник та інші елементи священницького одягу (див. Вих. 39:1–31).
5. Вих. 36:8–39:31. Про що говорить така велика кількість детальних настанов та вказівок щодо будівництва скинії?
	- а) скинія була зроблена по образу справжнього святилища на небі;
	- б) всі елементи побудови скинії набували важливого сенсу в контексті богослужінь, які звершувалися в ній.
6. Для яких цілей будувалась Скинія?
	- а) Вих.25:8 - Бог бажав жити серед Свого народу;
	- б) Вих.29:43 - та «відкриватися синам Ізраїлевим»;
	- в) ілюстрація Плану спасіння: протягом року, в скинії звершували два різних, але тісно пов’язаних служіння - щоденне та річне;
	- г) щоденне служіння символічно вказувало на вирішення проблеми гріха конкретної людини;
	- д) щорічне служіння в символах вказувало на вирішення проблеми гріха всього людства.
7. Як земне святилище відкриває, що Ісус робить зараз у небесному святилищі? Євр. 8:1–6
	- а) сама Скинія і служіння в ній були тільки образами, які вказували на Христа;
	- б) Ісус, істинний Агнець Божий і істинний Первосвященик, увійшов у Святе зі Своєю кров'ю, щоб заступатися за кожну людину перед Отцем (щоденне служіння в скинії);
	- в) з 1844 року Ісус здійснює служіння у Святому Святих, щоб очистити Свій народ і всю землю від гріха (річне служіння).
8. Якщо Скинія була спасінням для народу, то чому Бог повелів приносити дари? Чи це своєрідний викуп за спасіння?
	- а) те, що люди приносили -  вони дарували з радістю від усього серця, а не із примусу;
	- б) народ бажав, щоб із ними завжди перебував Господь;
	- в) вони усвідомлювали свою гріховність і потребували Того, Хто міг простити їм їхні гріхи і дарувати спасіння;
	- г) тільки через служіння у Скинії та через приношення жертв, які вказували на смерть Месії, кров Котрого «очищає нас від усякого гріха» (1Ів.1:7) була надія для спасіння;
	- д) тому народ з радістю облаштував Скинію для Бога, щоб Він перебував з ними.
9. Яку жертву сьогодні я можу принести Господу?
10. Вих. 25:8 "І збудують Мені Святиню, щоб Я поселився між ними."

_Середа-четвер_ **Божа присутність у скинії**

1. Якою подією завершується будівництво скинії?
	- а) освячення скинії (Вих. 40:16-33);
	- б) явище слави Божої (євр. шхіна́) - видимий символ присутності Бога (Вих. 40:34-35).
2. Якщо Божа слава наповнила скинію і Він хотів бути так близько до народу, то чому доступ до Святого Святих мав лише первосвященик, і то лише раз на рік? Вих. 40:34-35 та Ісаї 59:2
	- а) Бог -  святий, і гріх створив перешкоду між Ним і людиною (Ісаї 59:2);
	- б) обмежений доступ нагадував народу про їхню гріховність і потребу в прощенні;
	- в) цей порядок вказував на потребу в досконалому Первосвященику — Ісусі Христі (Євреїв 9:6-7, 11).
3. Як втілення Ісуса співвідноситься з головною метою Скинії? Ін. 1:14.
	- а) Ісус Христос «став тілом і мешкав з нами» (Ін. 1:14). Грецькою мовою сказано, що Він «оселився серед нас» (грец. скено́о — розкинути скинію).
	- б) Ісус приховав Свою славу в людському тілі, щоб жити серед людей.
4. Чому Бог хоче жити в серці людини? Об’яв. 3:20.
	- а) «Бог є любов» (1Ів.4:8), тому Він бажає жити в серці Свого творіння і мати найближчі з ним стосунки.
	- б) Тому, що людина — образ Божий і Бог хоче відновити в людині Свою подобу, зсередини, живучи в серці.
	- в) Тому, що це шлях спасіння, єдність з Богом приведе до зміни серця.
5. Якщо в Старому Завіті Бог був серед людей завдяки Святилищу, а в Новому Завіті в Особі Ісуса, то як сьогодні ми можемо увійти в присутність Бога, коли немає ні Скинії, ні Ісуса?
	- а) присутність Бога - це не емоція, а навичка спілкування з Богом, досвід довіри і послух; 
	- б) наше тіло — це храм Святого Духа (1 Кор. 6:19); це означає, що Божа присутність завжди з нами;
	- в) коли ми збираємося разом в Його ім'я, Він обіцяє бути серед нас (Матвія 18:20), ми відчуваємо Його присутність через спілкування з віруючими, через відвідування зібрання (проповідь, спів, досвіди один одного, спільна молитва);
	- г) ми можемо бачити Божу присутність, служачи іншим, оскільки Він живе в нас;
	- д) присутність Бога ми можемо також відчути через Його обітниці, молитву, Святе Письмо, через обставини, через природу…
6. Що ви робите для того, щоб мати стосунки з Богом? Що потрібно поліпшити?
7. 1 Пет. 2:9. Як розуміння, що ми належимо до "священства", змінює сприйняття того, наскільки Бог доступний для людини?
	- а) Ми більше не потребуємо земної скинії чи посередника, щоб зустрітися з Богом.
	- б) Як священики, ми можемо безпосередньо входити в Його присутність через Христа.
	- в) Це усвідомлення надихає нас жити святим життям, гідним нашої високої місії.
8. Об'явлення 21:3 «І почув я гучний голос із престолу, який кликав: Оце оселя Бога з людьми, і Він житиме з ними! Вони будуть народом Його, і Сам Бог буде з ними».

**Висновки:**

Скинія — це місце, де Бог відкриває Себе, показуючи, що Він прагне бути близько до Свого народу. Усі її ритуали та жертвоприношення вказували на Христа, як на єдиний шлях до примирення з Богом. Цей План спасіння нерозривно пов'язаний із суботою, яка нагадує нам, що Бог є як нашим Творцем, так і нашим Викупителем. Збудована завдяки добровільним і радісним приношенням людей, Скинія є наочним уроком того, що справжнє служіння виходить із наповненого Духом серця. Усі ці елементи ведуть до однієї грандіозної істини: Бог бажає жити зі Своїм народом назавжди.