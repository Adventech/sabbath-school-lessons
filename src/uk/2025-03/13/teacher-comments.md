---
title:  Коментарі Для Вчителів
date:   26/09/2025
---

### Частина I: Огляд

**Основні тексти:** Вих. 35:1-40:38.

Перед тим, як ізраїльтяни почали працювати над скинією, були озвучені конкретні принципи й нагадування щодо дотримання суботи (див. Вих. 35:1–3). Навіть під час роботи над Святинею люди мали шанувати і святити «суботу, відпочинок для Господа» (вірш 2).

Бог виклав Мойсеєві проєкт скинії, яку також називають наметом свідчення, з інструкціями щодо її спорудження (див. Вих. 25–31). Тепер настав час для її будівництва. Спочатку було зібрано весь необхідний матеріал для скинії (див. Вих. 35:4–29; 36:4–7), потім ремісників (включаючи жінок, див. Вих. 35:25, 26) Дух Божий наділив мистецькими здібностями й майстерністю для роботи над Наметом Свідчення (див. Вих. 35:30–36:3), і будівництво почалося. Якщо врахувати старанну працю над різним одягом, то разом потрібно було підготувати десять основних предметів:

- скинія (див. Вих. 36:8–38);
- ковчег (див. Вих. 37:1–9);
- стіл (див. Вих. 37:10–16);
- свічник (див. Вих. 37:17–24);
- жертовник для кадіння (див. Вих. 37:25–28);
- єлей помазання і чисту кадильну суміш (див. Вих. 37:29);
- жертовник всепалення (див. Вих. 38:1–7);
- умивальник (див. Вих. 38:8);
- двір (див. Вих. 38:9–20);
- одяг для служіння у святилищі, ефод, нагрудник та інші елементи священницького одягу (див. Вих. 39:1–31).

У текстах Вих. 38:21–31 перераховується використаний матеріал: понад тонну золота, приблизно 3,75 тонн срібла та близько 2,5 тонни бронзи. Мойсей оглянув усю виконану роботу над скинією та виявив, що вона була зроблена «так, як заповів Господь» (ця фраза повторюється тричі, аби підкреслити точність і слухняність майстрів; див. Вих. 39:32, 42, 43). Мойсей був дуже задоволений виконаною роботою і благословив усіх працівників (див. Вих. 39:43б).

Після цього скинія мала бути встановлена першого дня першого місяця, згідно з Божою вказівкою (див. Вих. 40:1, 2); це означало, що будівництво скинії було закінчене майже через рік після виходу ізраїльтян з Єгипту (див. Вих. 12:2, 6; 40:17). Коли великий намет був готовий, окремі елементи зібрали й розмістили всередині та ззовні, починаючи від Святого Святих і закінчуючи подвір’ям. Кожна частина Святині була відокремлена завісою (у розділі згадуються три різні завіси: див. Вих. 40:3, 5, 8; і ще раз 40:21, 28, 33).

### Частина II: Коментар

**Божа присутність**

Для віруючих присутність Бога означає все. Його Ім’я «Я Є ТОЙ, ХТО Є» означає, що Він вічний, усюдисущий Бог. Коли Сам Господь пояснює значення Свого імені, тоді наголошується на Його присутності (див. Вих. 3:13–15).

Головна тема 40-го розділу книги Вихід — розділу, пов’язаного зі скинією, — присутність Бога. Господь попросив ізраїльтян побудувати її, оскільки прагнув видимо перебувати зі Своїм народом, у самому центрі табору. Він хотів бути близько до них, щоб вони могли бачити Його славу. Упродовж дня Господь перебував у хмарі, а вночі ця хмара перетворювалася на вогненний стовп. Коли хмара піднімалася над скинією, ізраїльтяни вирушали в путь (див. Вих. 40:36–38). Якби Бог покинув ізраїльтян, вони були б приречені на поразку і смерть.

Кульмінаційним моментом у будівництві скинії був факт, що «Господня слава наповнила намет» (наголошено двічі — див. Вих. 40:34, 35), тобто простір скинії наповнився хмарою – видимим знаком Божої присутності. Сповнена Божої слави скинія – тріумфальна кульмінація та завершення книги Вихід. Це має допомогти людям дозволяти Господу більше бути присутнім у їхньому житті.

Бог уже раніше демонстрував Свою присутність посеред єгипетської землі (див. Вих. 8:18). Він вивів Ізраїль з Єгипту (див. Вих. 12:51) і врятував їх біля Червоного моря (див. Вих. 14:30, 31). Господь дав манну (див. Вих. 16:14, 15) і через суботу навчив їх, що Він – їхній Творець, Котрий перебуває з ними. Субота — це не що інше, як «з нами Бог» (Бут. 2:2, 3), і Він обіцяє Своєму народові, що буде з ними скрізь, де пам’ятають Його Ім’я (див. Вих. 20:24). Божа спасенна присутність спрямовує життя віруючих людей; завдяки Своєму втручанню Господь допомагає їм зростати в стосунках і перетворенні.

**Сповнений Духом Божим**

Бог не лише виклав проєкт скинії та попросив ізраїльтян побудувати Намет Свідчення, але Він «сповнив» людей Духом Божим (див. Вих. 31:3; 35:31), Котрий сприяв будівництву (див. Вих. 31:1–11; 35:30–36:1). Що означає бути сповненим Святим Духом? Біблійний текст дає чітку відповідь: люди були сповнені мудрості і знань, наділені навичками, здібностями й художнім хистом, щоб створювати різні вироби з дорогоцінних металів, каменів, дерева і тканин для Намету Свідчення. Отже, нічого чудодійного чи таємничого не сталося. Жодні духи чи сили не входили в людину; лише Святий Дух дав духовні дари, навички й мистецькі здібності, що сприяло прогресу Божої справи – проголошенню Його істини й місії. За часів Мойсея цей дар отримав Веселіїл, Оголіяв та інші ремісники. Коли Дух Господа наповнює людей, Він дає їм змогу працювати для Його справи.

Те саме стосується випадків, коли на людину «зійшов Дух Божий». Така фраза вперше згадується в Біблії в історії про Валаама (див. Чис. 24:2). Це означає, що Святий Дух дав йому особливе одкровення, і він міг пророкувати. У книзі Суддів вислів «На ньому був Господній Дух» (або «На нього зійшов Господній Дух») використано сім разів щодо різних суддів [Отніїл (див. Суд. 3:10); Гедеон (Суд. 6:34); Їфтах (Суд. 11:29); Самсон (див. Суд. 13:24, 25; 14:5, 6, 19; 15:14)], уповноважуючи їх піклуватися про Божий народ, захищати його та виконувати справу Господа. Таке саме значення має фраза щодо хрещення Святим Духом (див. Матв. 3:11; Марка 1:8; Луки 3:16) або отримання Святого Духа (див. Дії 2:38).

**Земна і Небесна скинії**

Господь наказав Мойсеєві побудувати скинію за зразком (євр. тавні̀т; 25:9), або планом (євр. мішпа т, що означає «суд»; 26:30), показаним йому на горі Сінай. Земна скинія — це мініатюрне відображення Небесної Святині, пристосоване до нашої людської ситуації і нашого стану, але створене за зразком небесного оригіналу (див. Євр. 8:1, 2).

Земна скинія не була збудована відносно Небесної Святині в масштабі 1:1. Апостол Павло допомагає нам зрозуміти величезну різницю між Небесною і земною скиніями. Він стверджує, що священники «служать образові й тіні небесного» (Євр. 8:5), пояснюючи, що це була лише тінь небесної реальності. Ця ілюстрація дуже влучна.

Порівняймо людину з її тінню. Тінь – це проєкція непрозорого предмета (у нашому порівнянні – людини) на освітлену площину. Тінь людини така ж реальна, як і сама людина, однак дуже приблизне її відображення. На підставі тіні про людину можна дізнатися дуже мало. Поява тіні буде залежати від джерела світла. У кращому випадку тінь людини може дозволити спостерігачеві зрозуміти, чоловік це чи жінка, висока це людина чи низька, повна чи струнка, а також якісь інші зовнішні характеристики. Тінь людини не покаже вік людини або вираз її обличчя. Тінь нічого не скаже про мислення, емоції, цілі, знання, роботу, посаду, мету, мрії, плани, настрій людини тощо. Отже, цей приклад свідчить, що нам потрібно бути обережними, аби не підходити до Небесної Святині зі своїми обмеженими людськими мірками.

Небесний храм незрівнянний за розмірами, простором і матеріалами. Небесна скинія – це місце, де перебуває Бог; там Його престол (див. Єрем. 17:12). Це місце зборів і поклоніння для Всесвіту (див. Ісаї 14:13). Там небесний командний центр, з якого виходять Його вердикти (див. Псал. 11:4, 5; 18:7; 57:4; 76:9; 102:20; 123:1). Як реальний Бог, так реальні ангели, Небо і Небесна скинія.

Ритуали земної скинії відкривали дуже важливі аспекти спасіння, демонструючи, як Бог спасає, як ставиться до гріха та грішників. Земна скинія відображає основні функції, пов’язані з Планом спасіння. Існували щоденні служіння, які давали окремому віруючому прощення та запевнення в спасінні. Щорічні богослужіння зображували остаточне об’єктивне вирішення проблеми гріха: зла більше не буде, воно буде повністю знищене. Як наслідок, усі розумні істоти безмежного Всесвіту підносять, виправдовують і підтверджують Божий характер любові, істини і справедливості, адже Господь відкрито виявив Свою любов. Усі створіння визнають Його славу, суверенітет і силу. За Свою доброту і справедливість Він гідний хвали всіх істот, і кожне створіння схилиться перед Ним у повному захопленні (див. Филп. 2:9, 10; Об’явл. 15:4). Кожен без винятку проголошуватиме: Бог є любов!

### Частина III: Практичне Застосування

1. Чи Бог говорить про якісь умови, які необхідно виконати перед отриманням дару Святого Духа? Зверніть увагу на слова Петра в його проповіді на святі П’ятидесятниці: «Покайтеся, і нехай охреститься кожний з вас в Ім’я Ісуса Христа на прощення ваших гріхів, і приймете дар Святого Духа» (Дії 2:38). Що для вас означає ця обітниця?
2. Багато хто молиться про Святого Духа, щоб володіти Ним або мати Його для себе. Однак насправді Святий Дух має володіти нами, щоб використовувати нас. Він готує нас для служіння. Пам’ятайте: кожен віруючий має принаймні один духовний дар, щоб служити іншим. Який дар ви отримали від Бога? Які духовні дари потрібні вам, щоб ви могли бути корисними для Бога, Його Церкви та суспільства в цілому?
3. Як ми можемо дозволити Богові перебувати в нашому житті більшою мірою? Які наші дії можуть позбавити нас радості Його присутності?
4. Чому так важливо викорінити гріх і зло з нашої Землі, щоб відновити первісну гармонію? Чи можна було б контролювати зло, якби Бог не знищив його, а дозволив йому існувати вічно? Поясніть. Якщо зло руйнує само себе, як довго воно могло б існувати, якби Господь не знищив його?