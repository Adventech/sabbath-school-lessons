---
title:  Песах
date:   29/07/2025
---

`Прочитайте Вих. 12:17–23. Яку роль відігравала кров у святкуванні Пасхи?`

Кров принесеної в жертву тварини — ключовий елемент цього свята. Учасники свята Пасхи мали помазати одвірки своїх осель кров’ю убитого ягняти. У такий спосіб вони продемонстрували свою віру в те, що Бог убереже їх від загибелі, яка спіткає всіх, не захищених кров’ю.

Яке могутнє вираження Євангелія!

Пасхальне ягня мало бути без вад, бо вказувало на Ісуса Христа, «Агнця Божого, що на Себе бере гріх світу!» (Івана 1:29). Кров тварини відігравала вирішальну роль: вона символізувала захист і була знаком життя під час смерті.

«А кров на одвірках осель, у яких перебуваєте ви, буде ознакою. Я побачу кров і омину вас. Не буде серед вас згубної пошесті, коли уражатиму єгипетську землю» (Вих. 12:13).

Усе Євангеліє було пов’язане зі святкуванням Пасхи, оскільки воно вказувало не лише на звільнення від рабства й вихід до Обітованої землі, а й на жертву Ісуса Христа за наші гріхи та на Його заслуги, які поширюються на всіх, хто покритий Його кров’ю.

Століттями пізніше, згадуючи про це святкування, апостол Павло писав: «Тому усуньте стару закваску, щоби бути новим тістом, бо ви прісні, адже наша Пасха — Христос, принесений за нас у жертву» (1 Кор. 5:7).

Дріжджі, або закваску, використовували для приготування тіста різних видів. У Біблії закваска вперше згадується в контексті приготування прісного хліба напередодні виходу ізраїльтян з Єгипту. Її необхідно було вилучити з їхніх домівок (див. Вих. 12:8, 15–20; 13:3–7). У цьому конкретному контексті закваска була символом гріха (див. 1 Кор. 5:6–8); тому її не можна було використовувати впродовж тижня під час свята Пасхи.

Опрісноки — символ безгрішного Месії, Котрий подолав усі спокуси та віддав за нас Своє життя (див. Івана 1:29; 1 Кор. 5:7; Євр. 4:15). Занурений у кров «пучок іссопу» (або «гісопу») символізував Божу очищувальну благодать (див. Псал. 51:9). Отже, упродовж усього Песаха розкривається викупна діяльність Ісуса Христа.

`Ми бачимо, що для викуплення гріха була необхідна кров Ісуса Христа, Самого Бога. Чого навчає нас цей факт щодо жахливості та згубності гріха?`