---
title:  Ще Одна Кара
date:   27/07/2025
---

Пророк Амос написав: «Адже Владика Господь не вчинить нічого, не оголосивши наперед про Свої наміри Своїм слугам, пророкам» (Амоса 3:7); і через пророка Мойсея Він відкрив фараонові, що буде далі. Єгипетському цареві було дано найурочистіше попередження. Це буде справедливий суд над гординею, експлуатацією, насильством та ідолопоклонством, які спричинили численні лиха для Єгипту.

`Прочитайте уривок Вих. 11:1–10. Яке застереження проголосив Бог перед тим, як винести вирок Єгипту?`

Бог дав єгиптянам час — три дні темряви (див. Вих. 10:23), — аби подумати про нещодавні події та їхнє значення. Він також виголосив Своє останнє чітке попередження, надав їм останній шанс учинити правильно.

Однак у тексті Вих. 11:8 читаємо, що Мойсей «з обуренням вийшов від фараона». Чому? Найімовірніше, він знав, що трагедія, десята кара, уразить багатьох людей, і все це — через жорстокість серця фараона.

Число десять має певне значення в біблійній символіці. Десять означає повноту або завершеність. (Наприклад, Десять Заповідей – це повне одкровення Божественного морального Закону.) Десять єгипетських кар указують на повне вираження Божої справедливості й відплати.

Бог — Суддя, Він не терпить гордості, несправедливості, дискримінації, зарозумілості, експлуатації, жорстокості, егоїзму. Він підтримує страждальців, скривджених, переслідуваних, пригноблених. Господь установить справедливість — ще один вияв Його любові (див. Псал. 33:5; 85:12; 89:15; 101:1; Ісаї 16:5; Єрем. 9:23).

Нам також слід робити все можливе, щоб виявляти любов і справедливість. Однак ми можемо легко впасти в крайнощі. Через так звану любов ми заплющуємо очі на кривди, на те, що потрібно виправити. Або холоднокровно застосовуємо «залізну», позбавлену любові справедливість. Це крайнощі. А ось Божественний ідеал: «Господь очікує від тебе… щоб ти дотримувався правосуддя, любив чинити милосердя і в покорі ходив із твоїм Богом!» (Міхея 6:8).

`Якщо ми не можемо досягти ідеального балансу, чому краще помилитися в бік милосердя, а не справедливості?`