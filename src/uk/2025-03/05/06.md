---
title:  Божественний Суд
date:   31/07/2025
---

`Прочитайте тексти Вих. 12:29, 30 про те, як Бог уразив первородних у Єгипті. Чому саме первістки були вигублені? (Див. також Євр. 11:28)`

Остання єгипетська кара впала на первістків. Це був Божественний вирок над усіма богами Єгипту й усіма сім’ями, котрі поклонялися цим фальшивим богам — нікчемним ідолам, що відображали пристрасті, бажання і страхи людей.

Як засвідчили попередні кари, ці ідоли не змогли врятувати людей. Їхня нікчемність стала ще більш очевидною зараз, під час десятої кари, яка мала найжахливіші наслідки для єгиптян.

«Гордість кожної сім’ї великого єгипетського царства була вельми принижена. Почулися крики й голосіння єгиптян. Фараон і його придворні з блідими обличчями, тремтячими, стояли, уражені невимовним жахом» (Е. Уайт. Патріархи і пророки. С. 280).

Фараон уособлював найвищу силу і бога Єгипту, а його первістка вважали сином бога. Богиня Ісіда захищала дітей, богиня Хекет супроводжувала жінок під час пологів, а Мін був богом розмноження. Крім них, існувало кілька єгипетських богів родючості. Усі ці боги були безсилі перед живим Господом. Мойсей виголошує: «Хто поміж богами подібний до Тебе, Господи? О, прославлений у святості, подиву гідний Своєю славою! Ти, Котрий твориш чудеса, хто подібний до Тебе?» (Вих. 15:11). Їтро пізніше свідчив: «Тепер я знаю, що Господь більший від усіх богів. Він учинив таку справу через те, що єгиптяни з погордою ставилися до вас» (Вих. 18:11).

Згідно з першим розділом книги Вихід, єгиптяни за наказом фараона вбивали новонароджених синів Ізраїля, аби послабити ізраїльтян, підкорити й принизити їх. Тепер Божа кара уражає перворідних синів Єгипту. Що люди сіють, те й жнуть.

Наші рішення і поведінка мають наслідки. Болісна правда, яку ми всі пережили, полягає в тому, що від наслідків наших неправильних дій страждаємо не лише ми самі. Часом багато інших людей, навіть не причетних до нашої провини, також страждають. Така природа гріха.

`Чи траплялося у вашому житті, що ви страждали від чужих гріхів? А, може, інші постраждали від ваших гріхів? У Кому наша єдина надія?`