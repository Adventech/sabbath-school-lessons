---
title:  Для Подальшого Дослідження
date:   01/08/2025
---

Прочитайте в книзі Еллен Уайт «Патріархи і пророки» розділ «Пасха» (С. 273–280).

«Пасха мала не лише нагадувати про звільнення з Єгипту, а й символічно вказувати на значно більше викуплення, яке повинен був здійснити Христос, звільняючи Свій народ з рабства гріха. Жертовне ягня символізує Божого Агнця, у Котрому наша єдина надія на спасіння. Апостол Павло писав: “Адже наша Пасха — Христос, принесений за нас у жертву” (1 Кор. 5:7). Потрібно було не тільки заколоти пасхальне ягня, а й покропити його кров’ю одвірки; так само і людина приймає заслуги Христової крові. Ми повинні вірити, що Він помер не тільки за весь світ, а й за кожного з нас зокрема. Ми маємо особисто прийняти Його викупну жертву» (Е. Уайт. Патріархи і пророки. С. 277).

Донині єврейські родини, котрі дотримуються релігійних вірувань, святкують Пасху, Песах. Вони святкують «пасхальний седер» (седер означає «порядок/домовленість»), під час якого розповідають про вихід з єгипетського рабства, а потім усією сім’єю насолоджуються особливою їжею. Дивовижно, що це зберігається буквально від часів Виходу! А сьомий день, субота, якого також дотримуються євреї (і не тільки вони), сягає ще давніших часів.

**Запитання для обговорення:**

`Як ми можемо зрозуміти справедливість Господа в тому, що Він уражає первістків, багато з яких, безумовно, були невинними? Як ми можемо узгодити це з могутньою реальністю Божої любові? У цьому контексті подумайте також про потоп. Як ми розуміємо ці питання?`

`Що означає символічний вислів про те, що віруючі покриті кров’ю Ісуса і що Його кров очищає їх від усіх їхніх гріхів?`

`Прочитайте таку цитату: «Послідовники Христа повинні наслідувати Його. Вони приймають і засвоюють Боже Слово, щоб воно стало силою, яка керує всіма спонуканнями й учинками. Силою Христа вони змінюються за Його подобою, відображаючи Божественні риси. Вони повинні їсти тіло і пити кров Божого Сина, інакше не матимуть у собі життя. Дух і життя Христа мають стати духом і життям Його учнів» (Е. Уайт. Патріархи і пророки. С. 278). Чи дозволяємо ми Ісусові Христу звершувати в нашому житті таке перетворення?`