---
title:  Передача Естафети
date:   30/07/2025
---

Псалмист пише, як наші діти можуть пізнати Бога та відчути Його дбайливу турботу: «З покоління в покоління будуть прославляти Твої діяння і звіщати про Твою могутність» (Псал. 145:4). Батьки мають розповідати своїм дітям про Бога, про Його дивовижні діяння та пояснювати Його вчення, щоб передати біблійні знання наступному поколінню.

`Прочитайте тексти Вих. 12:24–28. Про який важливий момент ідеться в уривку?`

Батьки були першими вчителями в Ізраїлі і мали розповідати історію Виходу своїм дітям. Про це слід було розповідати не лише як про минулу історичну подію, але також як про власний досвід, навіть якщо це сталося багато років тому. Відзначаючи це свято, вони мали ідентифікувати себе зі своїми прабатьками, а історію — пережити й актуалізувати. Батько казав: «Я був у Єгипті, бачив поразку єгипетських богів та кари на Єгипет, але я був звільнений». У книзі Вихід двічі наголошено, як батьки повинні відповідати на запитання своїх дітей щодо Пасхи (див. Втор. 6:6–8; Вих. 13:14–16).

Слід зауважити: ізраїльтяни все ще перебували в Єгипті, коли їм було велено святкувати своє звільнення з Єгипту. Отже, усе святкування було актом віри. Отримавши такі настанови, «люди схилилися і впали долілиць» (Вих. 12:27) перед своїм Викупителем, а потім виконали всі вказівки щодо Пасхи.

У книзі Второзаконня Мойсей нагадує ізраїльтянам, що вони мають розповідати свою історію в такий спосіб, ніби саме вони здійснили цю подорож. Зверніть увагу на колективний тон розповіді й акцент на теперішньому досвіді: «Мій батько був мандрівним арамійцем. Він пішов у Єгипет і оселився там як приходець з невеличкою кількістю людей, але став там великим, потужним і численним народом. Та єгиптяни чинили нам зло, пригноблювали нас і примушували нас тяжко працювати. Тому ми заволали до Господа, Бога наших батьків, і Господь почув наш голос, зглянувся на приниження наше, на нашу важку працю й наше пригноблення, та вивів нас Господь з Єгипту потужною рукою й простягнутим раменом, серед великого страхіття, ознак і чудес. Він привів нас на це місце і дав нам цю землю — землю, що тече молоком та медом» (Втор. 26:5–9).

`Крім того, розповідаючи й переказуючи історію Пасхи (або будь-яких інших подій священної історії) своїм дітям, батьки могли відновити у своїй пам’яті діяння Господа задля них і народу. Отож ці розповіді були не тільки для слухачів, а й для оповідачів.`