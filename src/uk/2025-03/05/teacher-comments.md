---
title:  Коментарі Для Вчителів
date:   01/08/2025
---

### Частина I: Огляд

**Основні тексти:** Вих. 11:1-12:30.

Десята кара — кульмінаційна. Люди мають заздалегідь ретельно підготуватися, адже від цього залежить їхнє життя. Первістка очікує або життя, або смерть, тому сім’ї перебувають у стані найвищої готовності. Кожна сім’я повинна відповісти на важливе запитання: чи довірятимемо Господу та виконаємо Його настанови, чи проігноруємо їх? Єдиний шлях до життя позначений кров’ю невинного агнця. У цей час урочисто розпочинається святкування Пасхи, щоб усі сім’ї разом відчули Божественне визволення.

У цьому контексті важливо наголосити: Ісус Христос — пасхальний Агнець (див. Івана 1:29; 1 Кор. 5:7). Тільки в Ньому ми маємо повноцінне земне життя і життя вічне. Це життя було забезпечене на хресті (див. Івана 11:25; 12:32; Римл. 5:6–8; 1 Кор. 1:18, 23, 24). Під час святкування Пасхи Ісус установив для Своїх послідовників новий святий обряд. На Таємній Вечері Ісус споживав зі Своїми учнями агнця, який указував на Нього. У такий спосіб Христос спрямував увагу Своїх послідовників на нове святкування, яке постійно нагадуватиме їм про найважливішу подію в історії Землі й усього Всесвіту: Його велику жертву на хресті за нас. Ми святкуємо цю подію під час Вечері Господньої, коли згадуємо Його життя і смерть за нас (див. Матв. 26:26–29; 1 Кор. 11:23–26). Пасхальний перехід від жертовного ягняти до живого Агнця, Ісуса Христа, — це вічний урок, над яким слід із вдячністю роздумувати під час Святого Причастя, а також у щоденному особистому житті, приймаючи замісну смерть Христа за людство загалом і за кожного з нас особисто (див. 2 Кор. 5:15, 21).

### Частина II: Коментар

**Історична довідка**

Тутмос III (1504–1450 рр. до н. е.) призначив свого сина Аменхотепа II (1450–1425 рр. до н. е.) (який не був його старшим сином) своїм співправителем, але лише на короткий період часу. Імовірно, Аменхотеп II не був присутній у Єгипті під час десяти кар, оскільки брав участь у військовій кампанії. Після повернення він отримав жахливу звістку про те, що його батько загинув у Червоному морі, переслідуючи ізраїльтян (див. Вих. 14:28; 15:4; Псал. 136:15), а його брат, первісток фараона, помер під час десятої кари (див. Вих. 12:29). Виконавчий Божий суд, як і було провіщено, завдав потрійного удару: по первістках єгиптян, по первістках тварин та по єгипетських богах (вірш 12). Фараон був чітко попереджений, але він знехтував як Божественним застереженням, так і неодноразовими благаннями Мойсея підкоритися Божому повелінню, щоб можна було запобігти цьому лиху. Фараон уперто відмовлявся підкоритися Богові, і його непослух призвів до подальших безпрецедентних спустошень у Єгипті. Кожна родина постраждала. Вплив цієї трагедії був негайним, тому єгиптяни благали ізраїльтян покинути їхню країну.

**Пасхальний Агнець**

Багато хто не розуміє справжнього значення і мети жертвоприношень. Існує величезна різниця між язичницькими жертвами, які приносили в храмах або оселях різним богам-ідолам, та справжньою жертвою, принесеною живому Богові. Він Сам регулював ці жертвоприношення, дав точні вказівки, чому і як їх необхідно звершувати, а також пояснив, які мають бути жертви та хто має служити при них.

Усі небіблійні жертвоприношення ґрунтувалися на уявленні, що це пожива для богів, котрі залежать від її постачання. Натомість живий Господь Сам дає їжу кожному (див. Псал. 104:14–27); отже, Йому не потрібні жертви, щоб споживати їх. Тобто жертви не є їжею для Бога Небес.

Утім, принципова відмінність між язичницькими та біблійними жертвоприношеннями набагато глибша. Основний мотив язичника полягає в тому, що він вважає свої жертовні дари могутнім засобом впливу на богів, аби втихомирити їхній гнів та отримати їхню прихильність. Язичникам потрібно було приносити жертви богам, щоб задобрити їх, здобути їхнє благословення, заспокоїти їх, аби вони не заподіяли шкоди людям. Язичники повинні були давати своїм богам найкраще, а натомість отримувати захист, процвітання, родючість, безпеку, прихильність.

На відміну від цього, старозавітні жертви — це дарований Богом засіб, щоб люди могли наблизитися до Нього. Господь спускається до них, даруючи примирення і спасіння. Коли віруючі в давнину приносили жертви, вони не маніпулювали Богом, а виявляли віру в майбутню досконалу жертву Сина Божого, на Якого вказували всі жертви. Отже, вони приймали Христа як свого Спасителя – Єдиного, Хто може простити, спасти і благословити їх.

Під час виходу Ізраїля кров на одвірках оселі була ознакою того, що сім’я в цій оселі визнає Господа і хоче жити згідно з Його вченням. Така ознака забезпечувала сім’ї спасіння. Бог проголосив: «Я побачу кров і омину вас. Не буде серед вас згубної пошесті, коли уражатиму єгипетську землю» (Вих. 12:13). Цей суд був судом не засудження чи знищення, а позитивним судом викуплення, яке пережили віруючі. Біблійний переклад слова «Пасха» підкреслює факт, що Господній вирок про знищення «пройде повз» тих віруючих, котрі послухалися Бога, поставивши кривавий знак на своїх одвірках.

Віруючі родини святкували Пасху як суд, що веде до спасіння. Кровна жертва вказувала на справжнього пасхального Агнця, Ісуса Христа, Котрий раз і назавжди принесе Себе в жертву за людство. Отже, приймаючи Його як свого особистого Спасителя, люди отримують обітницю, що житимуть з Ним вічно (див. Івана 3:16; 1 Івана 5:11–13).

Бог може прийняти жертву лише від розкаяного, смиренного і вдячного серця. Вдячність за те, що здійснив Господь (а не за те, чого досяг або що зробив я), має бути ключовим мотивом серця, яке прославляє Його за дар спасіння. Пророк Ісая наголошує, що ми маємо підбадьорювати одне одного, адже Бог звершує суд не для засудження Його народу, а для їхнього викуплення. Наш люблячий, милостивий і дбайливий Господь пояснює віруючим, як слід розуміти Його суд: «Скажіть полохливим душею: Будьте мужніми і не бійтеся! Ось ваш Бог! Надходить помста, — іде відплата від Бога. Він прийде і спасе вас!» (Ісаї 35:4).

**Виховання дітей**

Бог дав точні інструкції Своєму народові, як викладати наступним поколінням істини про Нього та Його могутні діяння. Він звелів ізраїльтянам щороку святкувати Пасху як особистий досвід. Події, пережиті їхніми прабатьками, слід було переказувати як власний досвід виходу з неволі, ніби вони особисто були рабами, яких Господь викупив та які втекли з Єгипту. Від покоління до покоління батьки постійно мали навчати своїх дітей. Духовний досвід завжди мав бути свіжим; історію необхідно було актуалізувати так, ніби вона сталася зараз. Давня подія повинна була стати живою й особистою. У такий спосіб історія відновиться, пам’ять поповниться і стародавнє не забудеться. Мойсей сказав: «Коли ж увійдете в край, який дасть вам Господь за Своєю обітницею, то збережете це служіння. Якщо вас запитають ваші діти: Що це за служіння у вас, то ви відповісте: Це — пасхальна жертва для Господа, Який обминув домівки ізраїльських нащадків у Єгипті, коли уражав єгиптян» (Вих. 12:25–27). Щоб закарбувати в пам’яті своїх дітей ці події, ізраїльтянам було наказано щороку святкувати Пасху.

Саме за цією моделлю і сьогодні ми маємо навчати наших дітей та онуків. Це зразок для наслідування. Асаф заохочує: «Я відкриваю свої уста для приповісток, говоритиму про давні загадкові події, — що ми чули і зрозуміли, що розповіли нам наші батьки. Не будемо приховувати від наступних поколінь та від їхніх дітей, звіщаючи про славу Господню та Його силу, — про всі Його дивовижні діла, які Він учинив. Він дав свідчення для Якова та встановив Закон в Ізраїлі, про який Він заповів нашим батькам, аби вони оголосили його своїм дітям, щоб наступні покоління, — діти, які від них народяться, — знали те, що Він заповів нашим батькам, і так само сповістили своїм дітям, аби ті покладали свою надію на Бога, не забуваючи Божих діянь, і дотримувалися Його Заповідей» (Псал. 78:2–7). Давид також наголошує: «З покоління в покоління будуть прославляти Твої діяння і звіщати про Твою могутність» (Псал. 145:4). Кожне нове покоління має вивчати й повторювати історію викуплення й визволення людства. Якщо лише одне покоління знехтує цим завданням, тоді їхні діти та сім’ї втратять знання про Бога. Унаслідок цього розуміння Його вчення різко зменшиться і прагнення до благочестивого життя буде під загрозою.

### Частина III: Практичне Застосування

1. Упертість фараона разом з непокірністю багатьох єгиптян свідчать, що навіть великі чудеса не можуть змусити людей повірити в Бога та змінити своє життя. Сам Ісус сказав: «Якщо Мойсея і пророків не слухають, не повірять і тому, хто з мертвих воскресне» (Луки 16:31). Що спонукало вас у минулому та спонукає сьогодні всім серцем служити Богові? Як ми можемо допомогти іншим не покладатися на чудеса, натомість серйозно сприймати Боже Слово?
2. Оскільки Бог любить нас, Він попереджає нас про руйнівні наслідки непослуху, якщо ми вперто залишаємося в гріху. Запеклість у гріху смертельна, тому Господь милостиво закликає нас покаятися і прийняти від Нього спасіння. Як ми можемо бути впевнені, що повністю віддалися Ісусові і є спасенними? Чому необхідно серйозно сприймати Божі застереження та не плекати гріха? Диявол розставив безліч пасток на шляху людини. Як їх уникнути?
3. Мойсей у своїй промові до ізраїльтян наголосив, що нам слід постійно навчати й виховувати наших дітей та онуків, розповідаючи їм про любов і доброту Бога та передаючи слова Господа. «Прищеплюй їх своїм синам, переповідай їх, сидячи у своєму домі й мандруючи дорогою, лягаючи та встаючи» (Втор. 6:7). Як ми можемо навчати наших дітей у привабливий змістовний спосіб, не дратуючи і не примушуючи, щоб наші сім’ї могли бути сповненими знання про Бога?