---
title:  Дотримання Пасхи
date:   28/07/2025
---

`Прочитайте тексти Вих. 12:1–20. Які конкретні вказівки Бог дав Мойсеєві й Ааронові перед тим, як Ізраїль залишив Єгипет?`

Можна було б очікувати, що Бог дасть конкретні докладні настанови Мойсеєві й Ааронові, як організувати відхід з Єгипту; тобто, як забезпечити швидку евакуацію ізраїльтян, особливо людей похилого віку, матерів з малими дітьми, худоби. Натомість нас дивує вказівка Господа: Він пояснює їм, як святкувати Пасху. Отже, увага зосереджена на поклонінні Богові, Котрий має їх викупити. Усе інше відбуватиметься пізніше.

Кожна родина повинна була приготувати ягня без жодної вади. Кожен ізраїльтянин мав з’їсти свою порцію, а якщо сім’я не могла з’їсти цілого ягняти, їм слід було розділити трапезу з іншою сім’єю.

`Прочитайте тексти Вих. 12:13, 14. Що Господь мав намір здійснити для євреїв, коли прийде остання кара? Що все це символізує?`

Вихід з рабства необхідно було відзначати регулярно щороку, проте не лише на згадку про минуле звільнення Богом їхніх предків, але також як визвольне діяння Господа, актуальне для нинішнього покоління. Це мав бути новий досвід для кожного покоління.

Вірші 12 і 13 пояснюють значення Пасхи: якщо ізраїльтяни виконають усі викладені їм умови, Божественний вирок знищення «омине» їх. У такий спосіб вони мали святкувати Пасху. Слово «Пасха» є поєднанням двох слів — «перейти» і «над» (давньоєвр. песах – «залишити щось недоторканим»), адже знищення «пройшло над» тими ізраїльськими оселями, де одвірки були помазані кров’ю ягняти, а це — знак життя і спасіння.

Святкування Пасхи мало нагадувати кожному ізраїльтянинові про могутні благодатні діяння Господа задля Його народу. Це свято сприяло утвердженню їхньої національної ідентичності й релігійних переконань.

`Чому так важливо завжди пам’ятати про добрі діяння Бога, звершені для нас у минулому, та вірити, що й у майбутньому Він подбає про нас?`