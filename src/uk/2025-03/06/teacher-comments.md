---
title:  Коментарі Для Вчителів
date:   08/08/2025
---

### Частина I: Огляд

**Основні тексти:** Вих. 12:31-15:21.

В історії Божого народу вихід з Єгипту – найдивовижніша історія Старого Завіту, коли Бог втрутився у найбільш видовищний спосіб. Споживши пасхального агнця, ізраїльтяни були готові покинути Єгипет. Нарешті фараон дав згоду. У великому нещасті він наказав Мойсеєві й Аарону піти й поклонитися своєму Богові. Наказ стосувався всіх – чоловіків, жінок, дітей, а також їхньої худоби. Раніше Мойсей справедливо відмовлявся піти, якщо ізраїльтянам не дозволять піти цілими сім’ями та разом зі своєю худобою. Крім того, Бог забезпечив Свій народ матеріальними засобами: вони не залишили Єгипет з порожніми руками.

Благаючи ізраїльтян залишити їхню країну, єгиптяни дали їм усе, що вони просили: срібло, золото, одяг, як наказав їм Мойсей. Ці речі були компенсацією за їхню багаторічну неоплачену рабську працю. Пізніше ізраїльтяни щедро віддавали ці дари для будівництва скинії (див. Вих. 25:1–7).

Тема виходу Ізраїля згадується на початку розповіді (див. Вих. 12:37–41), під час розвитку подій (див. Вих. 13:21, 22) та наприкінці, де наголошено, що «Господь врятував Ізраїль» (Вих. 14:30, 31).

### Частина II: Коментар

**Історична довідка**

Щоб зрозуміти історичне тло 12–го розділу книги Вихід, розглянемо два моменти:

А. Після 430 років перебування в Єгипті Ізраїль міг вільно подорожувати до Обітованої землі. Завдяки повторенню єврейського слова ваєгі, «це сталося», текст підкреслює цей період часу: «І сталося в кінці чотирьохсот тридцяти років, і сталося саме того дня, — вийшли всі Господні війська з єгипетського краю» (вірш 41, переклад І. Огієнка). Спочатку в Єгипті перебував лише Йосип; потім прибула вся родина Якова. Тоді їх було 70 душ (див. Вих. 1:5), але тепер — «близько шестисот тисяч піших чоловіків, крім їхніх дітей» (Вих. 12:37; пор. 38:26). А це означає, що з Єгипту вийшло близько двох мільйонів осіб. Безперечно, Мойсей був навчений військової справи під час свого перебування в палаці фараона, тому знав, як організувати таку величезну кількість людей. У біблійному тексті згадується, що вони виходили «з єгипетського краю… відповідно до їхніх загонів» (Вих. 12:51; пор. 6:26; 7:4; 12:17, 41), що означає «військові» частини або батальйони. Цей вихід був добре організований; однак слід пам’ятати, що караван міг рухатися лише зі швидкістю «найслабших», тобто дітей, людей похилого віку, а також отар худоби.

Б. Згідно з найкращими підрахунками консервативних учених, вихід Ізраїля відбувся, імовірно, у березні 1450 року до н. е.; а це означає, що 430 років тому був 1880-й рік до н. е. Як ми розуміємо цей період часу? Серед консервативних учених існують два погляди щодо підрахунку періоду 430 років: (1) від часу Йосипа до виходу; (2) від обітниці, даної Богом Авраамові, до виходу. (Для обговорення цих двох основних позицій щодо тривалого чи короткого перебування в Єгипті [або лише «в землі єгипетській», згідно з єврейським масоретським текстом, або одночасно «в землі єгипетській» та «в землі Ханаанській», згідно із Самаритянським П’ятикнижжям та грецьким перекладом Септуагінти], див. Біблійний коментар АСД. Т. 1. С. 183–187, 313–315, 557).

**«Стійте і побачите спасіння від Господа!»**

Географічно ізраїльтяни були загнані в кут: перед ними – Червоне море, з одного боку – гори, а за ними – добре навчена потужна армія фараона (докладніше див. Е. Уайт «Патріархи і пророки», розділ «Вихід», С. 284, 287). З людського погляду, вирватися із цієї ситуації було неможливо. Народ охопили жах і паніка. Проте Господь через Мойсея підбадьорив їх словами: «Не бійтеся! Стійте [у вашій довірі до Бога] і побачите спасіння від Господа!» (Вих. 14:13). На жаль, за своєю природою ми не вміємо бути спокійними й чекати Божого втручання. Ми намагаємося самотужки боротися, а натомість маємо чекати на Бога, мовчати і просуватися Його благодаттю й силою.

Велика напруга витала в повітрі. Як мали відреагувати люди? Однак відбувається щось надзвичайне: Бог наказує рухатися вперед. Хмарний стовп, який символізує невидиму присутність Бога, переходить від передньої до останньої частини колони, «між табором єгиптян і табором Ізраїля» (вірш 20). Мойсей піднімає палицю. Східний вітер розділяє воду й відкриває дно моря. Ізраїльтяни проходять водним коридором. Єгиптяни вирішують переслідувати їх. Проте Господь привів армію фараона в замішання, і вся армія потонула, а ізраїльтяни були в безпеці по інший бік Червоного моря. Вони відчули приголомшливе втручання Бога, Котрий урятував їх.

Єгипет уособлює тих, хто протистоїть і відкидає Господа. Єгиптяни зазнали поразки з двох причин: (1) вони вперто чинили опір живому Богові; (2) вони прагнули захопити й навіки поневолити ізраїльтян. Богоборство, жадібність і насильство призвели їх до загибелі. Існує величезна різниця між служінням Господу, Котрий дає благодать, свободу і спасіння, та служінням фараонові, яке веде до сліпої покори, жахливих наказів, рабства і, зрештою, до смерті.

**Господь спасає**

У самому центрі книги Вихід міститься ключова фраза: «Господь врятував Ізраїль» (вірш 30), яка є богословським магнітом, ядром і пружиною всієї книги, оскільки все спрямовано до неї та від неї. У книзі Вихід ця фраза зустрічається лише один раз. Спасіння прийшло від Господа. Теологічно важливе єврейське дієслово яша означає «спасати», «рятувати», «викупити»; воно є частиною імені Ісус (також, наприклад, імені Ісуса Навина та Ісаї) та означає «Господь спасає» (див. Матвія 1:21). Бог урятував усіх ізраїльтян, жоден не загинув, на відміну від армії фараона, бо «не залишилося з них жодного» (вірш 28) — усі загинули в Червоному морі. Перемога Господа була тріумфальною і повною.

На своє могутнє визволення ізраїльтяни відреагували шанобливим страхом перед Господом і довірою до Нього (вірш 31). У тексті зазначено, що такою позитивною реакцією народ відповів на чудовий прояв великої сили Господа проти єгиптян. Мета фараона та його армії полягала в тому, щоб убити багатьох ізраїльтян, аби продемонструвати свою могутність, а решту народу знову поневолити. Однак цього не сталося завдяки милосердному і справедливому втручанню Бога. У відповідь Ізраїль прославив Господа у своїй хвалебній пісні.

**Пісні Мойсея і Маріам**

У кульмінаційному фіналі чуда виходу Ізраїля Мойсей закликає народ прославляти Господа через вишукану пісенну поезію, яка використовує багаті образи (підґрунтя цієї дії пояснюється у тексті Вих. 15:19). Пісні Мойсея та Маріам були псалмами перемоги і вдячності. Господь представлений як могутній Воїн. Кульмінаційна фраза – «Господь царює на віки віків!» (вірш 18). Оскільки Бог – піднесений вічний Цар, Мойсей проголошує: «Господь – моя Сила і Пісня, Він став для мене Порятунком. Це мій Бог, і я прославлю Його» (вірші 1, 2). Хто подібний до Нього? «О, прославлений у святості, подиву гідний Своєю славою! Ти… твориш чудеса» (вірш 11). Мойсей прославляє Господа: «Величчю Своєї слави Ти скидаєш Своїх супротивників» (вірш 7)… «у Своїй доброті попровадив цей народ, якого Ти визволив, і Своєю силою привів до Своєї святої оселі» (вірш 13). Це місце згадується в тексті 17, воно називається «Святинею» і розташоване «на горі спадку Твого» (переклад І. Огієнка). Пісня Мойсея – пророчий гімн, і в цьому тексті йдеться про храм у Єрусалимі.

Пісня складається із семи тематичних строф: (1) тексти 1–3: прославляння Господа; (2) тексти 4, 5: перемога Господа над фараоном; (3) тексти 6, 7: грандіозна велич Господа; (4) тексти 8–10: творча сила і суд Господа; (5) текст 11: унікальність Господа; (6) тексти 12–16а: Господня любов і викуплення від ворогів; (7) тексти 16б–18: Господь – Цар, Він дає спокій Своєму народові в Обітованій землі. У текстах 6, 11, 16 по дві фрази повторюються для смислового наголосу. Поема повторює оповідь про Творіння із першого і другого розділів книги Буття, знаменуючи новий початок для Божого народу, створення визволеної нації Ізраїлю.

Маріам була пророчицею. Її коротка пісня (вірш 21) повторює багато мотивів пісні Мойсея (вірш 1). Проте пісня Маріам вирізняється однією важливою деталлю. Пророчиця підкреслено спонукає всіх жінок співати (граматичний імператив!) Господу під супровід бубнів. Її серце переповнене вдячності, тому вона закликає й інших дякувати Господу. Найімовірніше, жінки також заспівали всю пісню, яка була скорочена в письмовому викладі, а перші рядки слугували назвою.

На скляному морі викуплені співатимуть пісню Мойсея й Агнця (див. Об’явл. 15:2–4). Ці гімни є піснями визволення й перемоги, вони відображають любов, справедливість і силу Господа.

Пізніше, у Новому Завіті, апостол Павло використає образ переходу через води Червоного моря як метафору хрещення Ізраїля в Христа (див. 1 Кор. 10:2).

### Частина III: Практичне Застосування

1. Часом буває важко довіряти Господу та Його обітницям, особливо в небезпечні часи, коли Його допомога невидима та не надходить негайно. Що означає «стояти», аби побачити спасіння від Господа?
2. Господь звелів Мойсеєві не тільки молитися, але й рухатися вперед. Як ви вважаєте: чи Бог бореться за нас у всіх життєвих ситуаціях, чи Він очікує, що ми діятимемо відповідно до Його вказівок? Як можна зрозуміти, коли слід чекати, а коли діяти?
3. Чому Господу доводиться часто нагадувати нам та підбадьорювати нас повелінням «Не бійся»? Чому ми так легко занепадаємо духом?
4. У який спосіб Бог міг здобути славу через поразку фараона та його війська? Що таке слава Божа? Звідки єгиптяни могли знати, що Господь Бог був серед усіх лих, які спіткали їхню землю?