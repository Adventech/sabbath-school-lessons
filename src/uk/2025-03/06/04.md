---
title:  Перехід Через Червоне Море
date:   05/08/2025
---

`Прочитайте уривок Вих. 13:17–14:12. Яким маршрутом Бог повів ізраїльтян, коли вони залишили Єгипет, і що сталося потім?`

Виконуючи Божі вказівки, ізраїльтяни залишили Єгипет добре організованою армією. Про це свідчать єврейські терміни цава і махане, які означають «військо», «дивізія», «табір» (Вих. 6:26; 7:4; 12:17, 41, 51; 14:19, 20). Вони розділилися на загони й рушили як військо. Пізніше Валаам побачив з пагорбів Моава, що Ізраїль був «розташований за своїми племенами» (Чис. 24:2).

Також «Мойсей забрав із собою і кості Йосипа» (Вих. 13:19). Це дуже важлива деталь у тексті, бо вона повідомляє про віру Йосипа в Божі обітниці та про їхнє виконання. Йосип ніколи не втрачав з думки Обітовану землю, хоч проживав у розкоші й привілеях Єгипту. Він заповів, щоб його кістки перевезли до Ханаанської землі (див. Бут. 50:24, 25). Йосип вірив, що Господь неодмінно відвідає ізраїльтян у Єгипті і приведе їх до Ханаану, як Він і присягнув (див. Євр. 11:22). Коли Ізраїль прибув до Ханаану, кості Йосипа «поховали в Сихемі» (І. Нав. 24:32).

Хмарний стовп та полум’яний стовп були видимими ознаками присутності Бога серед Його народу. Господь перебував там і говорив до них із хмари (див. Вих. 14:24; Чис. 12:5, 6).

Тим часом фараон відкрив справжні мотиви свого серця. Він не навернувся й ніколи по-справжньому не каявся. Його прохання щодо Божого благословення було фарсом або, можливо, самообманом. Фараон зібрав своє військо, і вони погналися за рабами-утікачами. Цей чоловік був повністю засліплений гріхом!

Побачивши військо фараона, ізраїльтяни заголосили й викрикували слова, які згодом повторювали не раз: «Хіба не було гробниць у Єгипті, що ти вивів нас погубити в пустелі? Що це ти з нами зробив, вивівши з Єгипту?» (Вих. 14:11).

Навіть ставши свідками таких драматичних проявів Божої сили, зокрема пощади власних первістків, люди все одно виявляли приголомшливе невір’я.

`Згадайте, коли востаннє ви стикалися з важкою ситуацією. Якою була ваша перша реакція: віра в Бога чи відсутність віри? Які уроки на майбутнє ви почерпнули з того досвіду?`