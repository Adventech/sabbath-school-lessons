---
title:  Посвячення Первістків
date:   04/08/2025
---

Ось-ось настане обіцяний час викуплення, визволення. Людей потрібно було підготувати. Їм необхідно було не просто вірити, а й діяти відповідно до своїх переконань. Господь повідомив їм, що потрібно робити; тепер вони мали зробити це по вірі. Як через сотні років написав Яків: «О, марна людино! Чи ж не хочеш зрозуміти, що віра без діл не дає плоду?» (Якова 2:17–20).

`Прочитайте уривок Вих. 13:1–16. Ізраїльські первістки були врятовані Божою благодаттю під час останньої кари. Чому кожний первісток мав бути посвячений Господу і що це означає для нас сьогодні?`

Бог милостиво охороняв ізраїльські родини, котрі були під захистом крові, якою вони з вірою помазали одвірки своїх осель. Ці нові вказівки Господь передав через Мойсея: «Посвяти Мені кожного первістка, який першим відкриває материнське лоно» (вірш 2). Цей закон поширювався як на людей, так і на тварин.

Одна з передумов цього наказу полягає в тому, що все належить Богові, бо Він — наш Творець і Володар усього: «Господня земля і все, що наповняє її; Усесвіт і всі його мешканці» (Псал. 24:1). «Адже срібло Моє і золото також Моє, — говорить Господь Саваот» (Аггея 2:8). Первістки ізраїльтян були першим плодом Божих благословень, які Він дарував їм. Посвячення первенців – це знак їхньої повної відданості Господу; у такий спосіб народ підтверджував своє розуміння того, що все, чим вони володіли, походить лише від Нього.

Крім того, цей обряд містив ідею викуплення, спасіння. Первістки не загинули, оскільки їх покривала кров пасхального агнця. Вони були викуплені від смерті, як і всі, хто перебуває під захистом крові Ісуса. Саме про це пише Павло: «…у Якому [у Христі] маємо викуплення Його кров’ю, прощення гріхів» (Кол. 1:14).

Ізраїльтяни отримали докладні пояснення, як має відбуватися посвячення первістків. «Усе первородне чоловічої статі з худоби, яке є в тебе, належатиме Господу… За кожного первістка з людей, з-поміж твоїх синів, заплатиш викуп» (Вих. 13:12, 13, 15).

`У тексті Вих. 13:16 розповідається про те, що було ознакою на руці та пам’ятним знаком між очима ізраїльтян. Як це відкриває важливу духовну істину, а саме: незалежно від того, у що віримо, ми повинні діяти відповідно до цієї віри?`