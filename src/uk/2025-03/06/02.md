---
title:  Ідіть І Служіть Господу
date:   03/08/2025
---

У пасхальну ніч Божественний суд звершився над тими, хто не був захищений кров’ю агнця (див. Вих. 12:1–12). Ніхто не зміг урятуватися завдяки ані посаді, ані освіті, соціальному статусу чи статі. Покарання уразило всі родини, від фараона до рабів і навіть первістків тварин. Гордість Єгипту обернулася в порох.

`Прочитайте тексти Вих. 12:31–36. Навіть дозволивши всім ізраїльтянам піти, яке дивне прохання висловлює фараон і чому?`

Дивовижно, що фараон, звелівши євреям іти й служити Господу, додає таке прохання: «І мене благословіть». Чому він, цар Єгипту, «бог» серед свого народу, попросив про це? Можна подумати, що він нарешті зрозумів силу єврейського Бога і хотів отримати від неї користь. Проте як Бог може благословити його, якщо він сповнений бунту, упертості, гріха й гордині? Так, фараон нарешті дозволив ізраїльтянам вийти з Єгипту, однак не через його підкорення волі Ягве. Це сталося через його повну поразку. Цар не розкаявся, як покажуть його подальші дії. Він просто хотів зупинити спустошення, яке руйнувало його царство. Фараон був принижений. Вражений трагічними наслідками найстрашнішої кари, він дозволив Ізраїлеві покинути Єгипет.

Звичайно, єгиптяни, також прагнули, щоб євреї пішли. «Інакше, — говорили вони, — усі ми загинемо!» (вірш 33).

Тим часом Бог подбав, щоб ізраїльтяни залишили Єгипет не з порожніми руками, а з речами, які їм знадобляться під час тривалої подорожі. Єгиптяни дали євреям дорогоцінні речі лише для того, аби прискорити їхній вихід з країни, але ці речі були лише невеликою частиною заробітної плати, якої ізраїльтяни не отримували за століття рабської праці. Отже, для єгиптян ціна вигнання євреїв зі своєї землі була досить низькою.

`Як часто ми «каялися» у своїх вчинках лише через їхні наслідки, а не тому, що ці вчинки були неправильними? Чому це не справжнє покаяння? Як ми можемо навчитися жалкувати про самі гріхи, які можуть залишатися прихованими, принаймні в короткотерміновій перспективі?`