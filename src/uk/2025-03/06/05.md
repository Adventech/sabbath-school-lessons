---
title:  Ідучи Вірою Вперед
date:   06/08/2025
---

`Прочитайте тексти Вих. 14:13–31. Незважаючи на брак віри в дітей Ізраїля, що Бог здійснив для них?`

Мойсей усім серцем довіряв Богові та Його Слову, тому підбадьорював людей. Він виклав чотири найважливіші поради щодо наших дій у складних ситуаціях:

1. «Не бійся» (вірш 13). Перша порада — довіритися Господу, бо тільки так можна подолати страх. Ісая нагадує нам цю істину, стверджуючи, що віруючі перебувають у руках Бога, а Він діятиме за них, якщо вони визнають Його своїм Богом і Господом. «Не бійся, бо Я з тобою! Не лякайся, бо Я — твій Бог!.. Адже Я — Господь, твій Бог, Який тримає тебе за праву руку і каже тобі: Не бійся; Я тобі допомагаю» (Ісаї 41:10, 13).
2. «Стійте» (вірш 13). Зупинитися, стояти означає не лише припинити нарікання й очікувати великих подій, але також, довіряючи Богові, терпляче чекати Його могутнього втручання, бо відповідного часу Він діятиме.
3. «І побачите спасіння від Господа, яке Він учинить вам сьогодні» (вірш 13). Задля зростання нашої віри важливо визнавати Боже керівництво й підтримку та бути вдячними за Його обіцяну допомогу. «Побачити» означає розплющити очі (бо невір’я засліплює). Тільки Бог може забезпечити перемогу, безпеку і спасіння. Господь завжди з нами, Він піклується про нас та забезпечує всім необхідним.
4. «Господь воюватиме за вас» (вірш 14). Це запевнення в тому, що Бог особисто воюватиме за Свій народ. Голгофа – найбільший доказ цієї реальності, оскільки на хресті Спаситель переміг сатану, щоб дати нам вічне життя (див. Івана 5:24; Євр. 2:14; Об’явл. 12:10, 11). Пізніше навіть єгиптяни визнали, що Господь воював за ізраїльтян (вірш 25).

Бог звелів Мойсеєві й народові йти вперед. Він відкривав Свою стратегію крок за кроком: (1) Ангел Божий та хмарний стовп рушили з передньої частини ізраїльського табору і стали позаду нього, захищаючи від єгипетської армії; (2) з вірою Мойсей мав простягнути свою руку над морем; (3) сильним південним вітром Господь гнав море, зробивши його суходолом, бо вода розступилася; (4) ізраїльтяни безпечно пройшли через море по суші на другий берег. Єгиптяни сліпо переслідували їх, не зауваживши, що Бог звершує чудеса для Свого народу. Коли ж переслідувачі усвідомили це і схаменулися (див. Вих. 14:25), було вже надто пізно.