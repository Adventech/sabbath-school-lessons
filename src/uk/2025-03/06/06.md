---
title:  Пісня Мойсея І Маріам
date:   07/08/2025
---

Уся єгипетська армія, а також фараон, загинули, ніхто не вижив (див. Псал. 136:15). Це була приголомшлива поразка для єгиптян і повна перемога для Божого народу. Недаремно протягом усієї своєї історії, і навіть донині, євреї розповідають про цей досвід.

`Прочитайте тексти Вих. 15:1–21. Який зміст пісні Мойсея?`

Ця пісня прославляє Господа, тому що Він — могутній Воїн, Який переміг усіх ворогів Його народу. Мойсей особисто розкриває цю тему, наголошуючи: «Господь – моя Сила і Пісня, Він став для мене Порятунком. Це – мій Бог, і я прославлю Його!.. О, прославлений у святості, подиву гідний Своєю славою! Ти, Котрий твориш чудеса, хто подібний до Тебе?» (вірші 2, 11).

Пісня Мойсея – про Бога, про те, Хто Він та що здійснює. Господа підносять, прославляють і захоплюються Його видатними діяннями задля Свого народу. Вдячність і поклоніння — природні результати Божої доброти до нас. Вдячність за любов Господа – це передумова яскравого духовного життя. У своїй пісні Мойсей особливо наголошує на величі й могутності Бога та прославляє Його за те, що зі Своєї любові Він провадитиме викуплений Ним народ і приведе його до святого місця Свого перебування. Мойсей провіщає, що Господь заснує Святиню на горі Своєї спадщини (вірш 17), передрікаючи про Сіон і храм у Єрусалимі.

У текстах Об’явл. 15:2–4 зображена чудова картина: викуплені співають пісню Мойсея та пісню Агнця. Чи можемо ми уявити собі, як звучатиме на Небі ця пісня, ця хвала Господу за Його великі й дивовижні діла, за Його справедливі й правдиві дороги, праведність і святість?

Зверніть увагу на останній рядок пісні: «Всі народи прийдуть та поклоняться перед Тобою, бо об’явилися Твої суди!» Тобто, коли об’являться всі Божі суди, особливо суди над злом і пригнобленням, яке упродовж тисячоліть залишалося безкарним, тоді викуплені народи прославлять Господа і поклоняться Йому за справедливий вирок.

`Як ми можемо підкріпляти свою віру в те, що одного дня настане справедливість, якої так не вистачає на Землі? Як можемо потішати цією надією ближніх?`