---
title:  Самоодкровення Бога
date:   17/09/2025
---

`Прочитайте уривок Вих. 34:1–28. Як Бог відкрив Свою славу Мойсеєві?`

Мойсей узяв із собою дві кам’яні скрижалі, подібні до перших, які він розбив (див. Вих. 32:19). Він збирався сьомий раз зустрітися з Господом на горі Сінай. Його попередні сходження згадуються в наступних текстах: (1) Вих. 19:3, 7; (2) 19:8, 14; (3) 19:20, 25; (4) 20:21; 24:3; (5) 24:9, 12–18; 32:15; (6) 32:30, 31.

Рано вранці Мойсей почав сходження. Тепер він був готовий до розуміння славетного характеру Бога. Красу Його характеру найкраще пояснює дане Мойсеєві приголомшливе самоодкровення Господа. Це найважливіше об’явлення, Ким є Бог; золота нить, яка проходить через усю Біблію (див. Чис. 14:18; Неєм. 9:17; Псал. 103:8; Йоіла 2:13; Йони 4:2). Це Євангеліє про Господа Старого Завіту, яке міститься в Новому Завіті в Івана 3:16. У вирішальних місцях біблійні автори застосовують, повторюють або розширюють це самопроголошення живого Бога, адже людині вкрай необхідно правильно розуміти Його характер.

Коли Мойсей отримав виняткове, безпрецедентне, незрівнянне пояснення Божого Імені, він поклонився і прославив Господа. Коли ми бачимо проблиски любові, благодаті, милосердя, співчуття, доброти, вірності, прощення, святості, справедливості Бога, це також приваблює нас до Нього. Споглядаючи виняткові риси характеру Господа та захоплюючись ними, ми відчуваємо до Нього любов, яка викликає бажання служити Йому та слухатися Його. Його любов до нас відгукується в наших серцях любов’ю до Нього (див. 1 Івана 4:19).

У цьому самоодкровенні Бог запевнив Мойсея, що здійснить дивовижні діла для Свого народу і поведе їх до Обітованої землі. Він поновлює завіт із ними, обіцяючи, що інші народи побачать Його велич і дивовижні діяння. «Ось Я укладаю завіт. Перед усім твоїм народом звершу дивовижне, чого не було в усій землі й у жодному народі. Увесь народ, серед якого ти перебуваєш, побачить страшні Господні діла, які Я вчиню з тобою» (Вих. 34:10).

Проте ізраїльтянам потрібно було слухатися Бога й дотримуватися чітких Десяти Заповідей, щоб забезпечити своє процвітання. Потім Бог попросив Мойсея написати слова, згідно з якими Господь уклав завіт з народом та їхнім вождем (вірші 27, 28).