---
title:  Господь Відкриває Свою Славу
date:   16/09/2025
---

Після ідолопоклонницького відступництва ізраїльтян Мойсей заступився за народ і хотів бути впевненим, що Господь і надалі провадитиме їх до Обітованої землі. У глибині душі він також бажав краще пізнати Господа.

`Прочитайте уривок Вих. 33:18–23. Як Бог відповів на прохання Мойсея?`

«Покажи мені, благаю, Твою славу», — просив Мойсей Господа. У Своїй милості Він відкрив йому Свою славу. Однак, відповідаючи на прохання Мойсея, Він пообіцяв виявити йому Своє «милосердя». Отже, можна з упевненістю сказати, що Божа слава – це Його милосердя, Його характер (див. також Е. Уайт Дії апостолів. С. 576; Наочні уроки Христа, С. 414, 415; Пророки і царі. С. 313).

«Слава Божа полягає в тому, що Він наділяє Своїх дітей власним благочестям. Він бажає, щоб чоловіки й жінки досягли найвищого мірила» (Е. Уайт. Дії апостолів. С. 530). Його слава в тому, щоб обійняти покаянних грішників (див. Пророки і царі. С. 668) та забезпечити все необхідне, аби змінити їх. Водночас наша «слава» — відображати характер Господа в нашому житті й виявляти його іншим.

У наших ділах і поведінці люди повинні побачити Божий характер: Його ніжну любов, милосердя, доброзичливість. Так ми маємо можливість бути не лише благословенням для світу, але й осяйним світлом для Всесвіту, що спостерігає за нами. Як написав Павло: «Але я вважаю, що Бог поставив нас, апостолів, останніми, наче приречених на смерть, адже ми стали видовищем для світу, для ангелів і для людей» (1 Кор. 4:9). Цей вселенський вимір надає нашому життю й служінню сенс і мету, яких ми навіть не можемо собі уявити.

У тексті Римл. 2:4 Павло наголошує, що «доброта Божа веде тебе до покаяння». Тобто доброта, характер Бога переконують людей у їхній гріховності та в необхідності спасіння. Справді, коли ми дивимося на Голгофський хрест і знаємо, що Сам Господь був там розп’ятий, – бо Він любить нас і це була єдина можливість спасти нас, — тоді ми маємо найбільше одкровення про Його характер.

`Скільки часу ви витрачаєте на роздуми про Голгофський хрест та що він відкриває вам про характер Бога?`