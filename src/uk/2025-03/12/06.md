---
title:  Осяйне Обличчя Мойсея
date:   18/09/2025
---

`Прочитайте тексти Вих. 34:29–35. Що стало причиною того, що обличчя Мойсея почало сяяти?`

Після того як Бог відкрив Мойсеєві Свій характер, вождь зійшов до ізраїльського табору з осяйним обличчям. Чи знав Мойсей про це? Ні. Що ближче людина до Господа, то сильніше усвідомлює свою недосконалість у порівнянні з Божою святістю.

Що стало причиною перетворення Мойсея? Чому його обличчя стало осяйним? Причина полягала не в тому, що він перебував у присутності Бога, адже раніше він уже кілька разів був з Господом, проте після цих зустрічей його обличчя не сяяло. Однак якби він ніколи не перебував у присутності Господа, його обличчя ніколи б не сяяло. Лише коли вождь зрозумів милосердя і доброту Бога та повністю відкрився Йому через красу Його характеру, Мойсей змінився і його обличчя засяяло. Наші серця й розум також можуть змінитися, якщо ми довіримося Господу й дозволимо Йому бути Владикою нашого життя.

`Прочитайте уривок 2 Кор. 3:12-18. Як Ісус може поступово перетворити нас на Свій образ?`

Ці слова апостола Павла є алюзією на осяйне обличчя Мойсея, наголошуючи: слава Ісуса, у Котрому були втілені Божий Закон і благодать, перевершує славу Закону з Мойсеєм. Образ Христа може бути закарбований у нашому єстві лише тоді, коли ми зосереджуємося на Ньому (див. Євр. 3:1; 12:2), та лише силою Духа Божого (див. 2 Кор. 3:17, 18).

Мойсей є для нас взірцем, демонструючи, що Бог може здійснити для нас, коли ми дозволяємо Йому змінити наш характер і сформувати нас на Свій Божественний образ. Саме це мав на думці Павло, коли писав про ходіння в «оновленні життя» (Римл. 6:4).

`Які риси вашого характеру потребують перетворення, аби ви краще відображали характер Бога? Напевно, увесь ваш характер, чи не так? Утім, як зосередження на нашому Господі Ісусі Христі та Його подвигу на хресті може підбадьорити нас і запевнити в спасінні?`