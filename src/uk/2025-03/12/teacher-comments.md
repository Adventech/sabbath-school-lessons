---
title:  Коментарі Для Вчителів
date:   19/09/2025
---

### Частина I: Огляд

**Основні тексти:** Вих. 33:1-34:35.

Бог звелів ізраїльтянам залишити гору Сінай і піти до землі, яку Він обіцяв дати Авраамові, Ісакові та Якову (див. Вих. 33:1). Після майже річного перебування на Сінаї (див. Вих. 19:1; Чис. 10:11) ізраїльтянам потрібно було продовжувати свою подорож до Обітованої землі. Під час їхнього перебування на Сінаї Бог уклав з ними завіт і бажав привести їх до Себе. Він дав їм Декалог та багато додаткових настанов щодо того, як стати мудрим, справедливим, добрим, дисциплінованим і добре організованим народом (Втор. 4:5–10). Настав час рухатися вперед. Однак Бог проголосив: «Я ж не йтиму з тобою» (Вих. 33:3). Таке рішення було спричинене відступництвом Ізраїля під час поклоніння золотому бичку. Присутність святого Бога посеред Ізраїля була несумісна з упертою непокорою людей та призвела б до їхнього знищення.

Коли люди почули цю жахливу вістку, вони заплакали та «познімали… свої прикраси» (вірш 6). Деякі переклади передають цей текст правильно, показуючи, що ізраїльтяни зняли свої прикраси не лише в той момент, але відтепер це було назавжди: «І позривали сини Ізраїля свої прикраси із себе, почавши від Хорив-гори» (вірш 6, переклад І. Хоменка). Ще раз Мойсей благав Господа, прохаючи Його бути з ними і провадити їх, а «якщо Ти Сам не підеш, то й не виводь нас звідси» (вірш 15). Бог запевнив Мойсея, що поведе їх: «Я зроблю тобі за цим словом, яке ти сказав» (вірш 17).

### Частина II: Коментар

Самоодкровення Божого характеру Мойсеєві – це теологічна сутність книги Вихід (34:6, 7). Воно відбулося на вершині Божої гори, куди зійшов ізраїльський вождь, мати особливу зустріч з Господом. Він відкрив Свій характер Мойсеєві під час його останнього (принаймні сьомого) сходження, згаданого в П’ятикнижжі. Це останнє сходження також було третім випадком (див. Вих. 24:18; 34:28; Втор. 9:18, 25), коли Мойсей провів 40 днів і 40 ночей зі своїм Господом. Ізраїльський вождь зростав у своїх стосунках із Господом; отже, Він зміг дати йому більш повне одкровення про Себе і про те, Ким Він є. Окрім цих сходжень, Мойсей спілкувався з Господом у «наметі зустрічі», який стояв за межами ізраїльського табору (цей намет не є скинією, яка буде побудована пізніше і поставлена в центрі табору). У біблійному тексті наголошується, що в цей час між Богом та Мойсеєм зав’язалася дружба і Господь спілкувався з ним безпосередньо, «віч-на-віч» (вірш 11).

Прислівник «віч-на-віч» означає не те, що Мойсей буквально бачив обличчя Бога (вірш 20), а те, що вони були дуже близькі друзі. Цей прислівник – ідіоматичний фразеологізм, що означає близькість. Таке значення стає зрозумілим із ситуації, описаної в тексті Втор. 5:4, коли Мойсей у своїй проповіді нагадує ізраїльтянам, що Господь говорив до них у безпосередній близькості: «Обличчям в обличчя Господь промовляв до вас на горі з-посеред вогню». Незважаючи на близькість Бога до них, люди, на жаль, трималися на відстані у своїх стосунках із Господом.

**Божа слава**

Чотири теми надзвичайно важливі в книзі Вихід: (1) присутність Бога; (2) Божественне спасіння/визволення; (3) Боже керівництво; (4) Божа слава. Остання тема особливо розвинута в розділах 33 і 34.

Одного разу Мойсей зрозумів, що не знає Господа так, як це може бути, тому просив Його: «А тепер, прохаю, коли я дійсно знайшов милість у Твоїх очах, то благаю, відкрий мені Свої дороги, щоб я був переконаний, що справді знайшов милість у очах Твоїх» (Вих. 33:13). Мойсей смиренно бажав пізнати Господа краще, тому відважився благати: «Покажи мені… Твою славу!» (вірш 18). Бог доброзичливо відповів йому, що покаже Свою доброту (вірш 19). Пізніше ми дізнаємося: коли Мойсей перебував з Господом на горі Сінай, Він відкрив йому Свій характер (34:6, 7). Отже, Божа слава — це Його характер, а Господнє милосердя — це підсумок Його характеру.

«Знайшов милість» — ключове словосполучення в уривку Вих. 33:12–17. Воно використане тут п’ять разів (вірші 12, 13 (двічі), 16, 17; а також зустрічається в тексті 34:9). У попередніх розділах книги Вихід слово «милість» («благодать») означало, що Господь викличе до ізраїльтян «співчуття», «милість», «прихильність» у серцях єгиптян, котрі дадуть їм золото, срібло та одяг під час їхнього виходу з Єгипту (див. Вих. 3:21; 11:3; 12:36). А використання слова «милість» в уривку Вих. 33:12–17 є теологічним, особливо з огляду на текст 34:6, у якому пояснюється, що Бог «милосердний» і «багатомилостивий», тобто дарує благодать (прихильність), якої ніхто не заслуговує. Мойсей смиренно просить Божої благодаті, прихильної відповіді.

Господь раніше пояснив Мойсеєві, Хто Він, коли той запитав про значення Його Імені. Тоді ізраїльський вождь вислухав Його пояснення цього Імені, а саме: (1) Бог – Сущий; (2) вічний; (3) Він – Бог історії; (4) Він діє на благо Свого народу (див. Вих. 3:14–16). Мойсей пізнавав Господа завдяки постійному спілкуванню з Ним упродовж свого перебування в Мідіяні; під час звершення Ним чудес перед фараоном, а потім чудес десяти кар; під час переходу Ізраїля через Червоне море; завдяки Його турботі про Свій народ у пустелі та спілкуванню з Ним на Сінаї тощо. Однак тепер Мойсей хоче краще зрозуміти Господа і готовий отримати глибше одкровення про Нього. Бог може дати нам пізнання Його характеру й істини лише тією мірою, якою ми здатні зрозуміти. Мойсей зростав у своєму ходінні з Богом, тому Він міг відкрити йому значно більше про Себе.

Рано-вранці Мойсей піднявся на гору. Він узяв із собою дві кам’яні таблиці, які особисто витесав, оскільки розбив оригінальні скрижалі (див. Вих. 34:1). Господь легенько докорив Мойсеєві за те, що він зробив без Його дозволу, і милостиво знову написав Десять Заповідей на нових скрижалях. Він прийшов до Мойсея в хмарі, що є формою богоявлення. Нерідко хмари в Писанні – це символи присутності Бога (див. Чис. 11:25; Втор. 33:26; Дан. 7:13).

Господь проголосив, Ким Він є, і це був спосіб саморозкриття. Він – Господь, Бог співчутливий і милосердний, довготерпеливий, не скорий на гнів, багатомилостивий і правдивий, Який виявляє любов до тисяч поколінь та прощає беззаконня, злочини і гріх. Однак остання частина цього самоодкровення Бога спантеличує багатьох: «Він карає через беззаконня батьків у дітях і дітях їхніх дітей до третього й четвертого поколінь» (Вих. 34:7б). Чому Бог карає людей до третього і четвертого покоління? Цей текст перегукується з описом другої обітниці Десяти Заповідей про те, що Господь «карає за гріхи батьків дітей до третього й четвертого поколінь, — тих, хто ненавидить Мене, і Який чинить милосердя до тисячного покоління тим, хто любить Мене і дотримується Моїх Заповідей» (Вих. 20:5, 6).

Щоб зрозуміти цю концепцію, потрібно взяти до уваги такі факти: (1) описуючи наступні покоління людей у другій заповіді, Бог використовує дієприкметники, які відображають тривалу, безперервну дію<sup>1</sup>. Тобто ці люди продовжують іти тими самими злими шляхами, якими йшли їхні батьки (попереднє покоління): вони «ненавидять» Господа, тому винні. З іншого боку, Бог благословляє тих, хто «любить» Його й «дотримується» Його Заповідей. (2) Зауважте величезну різницю між Божественними вердиктами: покарання нечестивих до третього й четвертого поколінь, але виявлення милості тисячам поколінь тих, хто любить Його і дотримується Його Заповідей. (3) Три-чотири покоління часто жили разом, тому в одній родині гріховні уявлення передавалися від покоління до покоління. Пророк Єзекіїль досконало пояснює та виправляє неправильне розуміння Божого покарання в родинах від одного покоління до іншого (див. Єзек. 18:20, 21)

Коли Мойсей зійшов з гори Сінай, його обличчя віддзеркалювало Божу осяйну славу. Однак він не знав, що його лице сяє. Люди, котрі сяють, не знають про це. Що ближче ми до Господа, то краще зауважуємо свою недосконалість у світлі Божої святості й більше прагнемо, щоб Він змінив нас на Свій образ, аби ми могли відображати красу Його характеру.

Не лише присутність Бога змінила життя Мойсея. Для нього було важливо прийти в Його присутність, але цього було недостатньо. Найважливіше те, що Мойсей був відкритий для Божої любові, для Його благодаті і співчуття. Розуміння Мойсеєм доброти Господа (див. Римл. 2:4; 12:1, 2) та його відкритість для її перетворювальної сили сприяли сяянню його обличчя.

Розмірковуючи над цим феноменом, апостол Павло наголошує: слава Ісуса перевершує славу Мойсея. Характер Христа може бути закарбований у нашому єстві тоді, коли ми дивимося на Нього. Споглядаючи Його, ми силою Духа Божого відображатимемо Його образ і подобу (див. 2 Кор. 3:18).

### Частина III: Практичне Застосування

1. Частиною вічного Євангелія є Божественне повеління: «Віддайте Йому [Богові] славу» (Об’явл. 14:7). Господь настільки славний, що ми не можемо нічого додати до Його слави. Ми розуміємо, що слава Бога – це Його характер. Отже, що означає віддавати славу Господу?
2. Ісус сказав нам: «Ви – світло для світу» і закликає нас: «Нехай сяє ваше світло перед людьми» (Матв. 5:14, 16). Він ототожнює це світло з нашими добрими ділами для інших. Як наші добрі діла допомагають людям прославляти Небесного Отця?
3. Ми знаємо, що існує холодне і тепле світло. Тепле світло випромінюють сяючі лампочки, вогонь, сонячне світло. Яким світлом ми є для ближніх? Як можемо принести тепле світло Божої любові в усі наші міжособистісні стосунки?
4. Мойсей розмовляв з Богом дуже відкрито. Як ми можемо сьогодні вести відверті розмови з Господом? Як можемо чітко почути те, що Він каже нам? Як серед безлічі голосів можна впевнитися, що це Він звертається до нас?
5. Справжні друзі довіряють одне одному і можуть поділитися всім. Жоден з них ніколи не розкриє секрети друга стороннім. Друзі допомагають одне одному в скруті, підтримують у важку хвилину. Справжні друзі ніколи не зраджують. Ісус сказав Своїм послідовникам: «Ви — друзі Мої» (Івана 15:14, 15). Як ми можемо розвивати нашу дружбу з Богом?

---

<sup>1</sup> У Сучасному перекладі ці дієприкметники відображені зворотами, а саме: «тих, хто ненавидить», «тим, хто любить» (Вих. 20:5, 6).