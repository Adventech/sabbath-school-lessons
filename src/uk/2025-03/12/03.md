---
title:  Щоб Я Тебе Пізнав
date:   15/09/2025
---

`Прочитайте тексти Вих. 33:12–17. Про що Мойсей благав Бога? Чому він просив, аби Сам Господь провадив народ?`

Зростання Мойсея в пізнанні Господа було постійним. Він дедалі більше наближався до Нього і прагнув відображати Його образ. Одного разу, розмовляючи з Богом у наметі зустрічі, Мойсей раптом зрозумів, що не знає Його, тому попросив: «Відкрий мені Свої дороги, щоб я був переконаний, що справді знайшов милість у Твоїх очах» (вірш 13). Мойсей усвідомлював свою глибоку потребу зрозуміти Бога на новому рівні. Він виявив: що більше знав Господа, то більше не знав Його. Він визнав свою потребу й усім серцем бажав краще пізнати Його. Бог охоче виконав бажання Мойсея.

Аналізуючи досвід Мойсея до цього моменту, ми бачимо, як він був залучений до глибших взаємин з Господом та як зростав духовно.

Спочатку Мойсей піднявся на гору, «піднявся до Бога» (Вих. 19:3). Потім пішов «на верхів’я гори» (Вих. 19:20), а далі «наблизився до хмари», у якій перебував Бог (див. Вих. 20:21).

Наступна дія — «Мойсей увійшов у середину хмари», де був Бог, і пробув з Ним 40 днів і 40 ночей (див. Вих. 24:18). Саме тоді Господь дав Мойсеєві два дорогоцінних дари: Декалог, написаний Самим Богом на двох кам’яних таблицях (див. Вих. 24:12), та настанови щодо побудови й оздоблення скинії (розділи 25–31).

Потім вождь провів ще 40 діб з Господом, заступаючись за грішників (див. Вих. 32:30–32; Втор. 9:18).

Однак навіть після всього цього Мойсей бажав глибше пізнати характер Бога, і незабаром Він дав йому особливе об’явлення про Себе. Мойсей прагнув не тільки інтелектуального розуміння Бога, а пізнання Його Особистості.

Не дивно, що століттями пізніше Ісус скаже: «Вічне життя є те, щоби знали Тебе, єдиного істинного Бога, і Того, Кого Ти послав, — Ісуса Христа» (Івана 17:3). Не було кращого способу для Бога відкрити Себе людям, ніж Самому стати людиною!

`Ви знаєте Бога чи просто знаєте про Нього? У чому полягає принципова різниця між цими поняттями?`