---
title:  Намет Зустрічі
date:   14/09/2025
---

`Прочитайте тексти Вих. 33:7–11. Чому Мойсей поставив намет зустрічі?`

Ми не повинні плутати намет зустрічі (поставлений за межами ізраїльського табору) зі скинією, яку пізніше збудували й розмістили в центрі табору. Ми не знаємо, як часто Мойсей радився з Богом у наметі зустрічі. Утім, одне ми знаємо точно: зустрічі Мойсея з Богом привели до тісної дружби між ними. «Господь розмовляв з Мойсеєм віч-на-віч, — так, як людина спілкується зі своїм приятелем» (вірш 11). Приятель — це людина, з якою ми можемо порадитися й відкрито обговорити майже все, знаючи, що він/вона ніколи не розповість це іншим. Дружба — один з найприємніших взаємозв’язків, а друг — один з найкращих людей.

Історія про Мойсея, записана в розділах 19–34 книги Вихід, дуже повчальна, бо відкриває, як Бог змінює життя людей. У який спосіб Господь налагодив стосунки із цим видатним лідером? Дослідження життя Мойсея виявляє, що він зростав у пізнанні не лише сили Бога, але також Його любові й характеру. Це важлива складова стосунків з Ним.

До того, як Мойсей зійшов на гору Сінай, Господь могутньо використовував його, готуючи до особливої ролі лідера. У мідіянському краї, коли Мойсей доглядав отару овець свого тестя, Бог надихнув його написати дві книги: Йова та Буття. Потім, з’явившись йому в полум’яному кущі, Господь покликав Мойсея вивести Ізраїля з Єгипту. Він бачив поразку єгипетських богів та знищення могутньої єгипетської армії в Червоному морі. Упродовж багатьох тижнів вождь спостерігав, як Усемогутній провадив Ізраїля з Єгипту до гори Сінай. Після спілкування Мойсея з Богом на цій горі його обличчя почало сяяти. Продовжуючи постійно спілкуватися з Господом, він ще 39 років вів Ізраїля до Обітованої землі. Святе Письмо повідомляє, що Мойсей був вірним слугою Бога (див. Втор. 34:5; І. Нав. 1:1), яскравим світильником у темряві, взірцевим пророком (див. Втор. 18:15, 18). Він був могутнім знаряддям у Божих руках, хоч люди не завжди виконували його вказівки. Однак дотримуючись їх, вони процвітали.

`Ми можемо навчатися від Мойсея, бо його виняткова історія життя відкриває, що може зробити Бог, коли ми дозволимо Йому змінити нас. У які моменти ходіння з Богом ви зрозуміли, що Він могутньо діє у вашому житті?`