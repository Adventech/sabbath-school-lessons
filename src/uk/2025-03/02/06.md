---
title:  Обрізання
date:   10/07/2025
---

`Прочитайте тексти Вих. 4:18–31. Як зрозуміти цю дивну історію та який урок ми можемо почерпнути з неї?`

Дослідники Біблії були вражені, довідавшись: після того як Мойсей послухався Господа і почав свою подорож до Єгипту, Господь «намагався вбити його» (вірш 24). З контексту історії видно, що йдеться про обрізання. Його молодший син не був обрізаний, як того вимагав Авраамів завіт (див. Бут. 17:10, 11).

Як провідник Божого народу Мойсей мав продемонструвати досконалу покірність і послух Господу, аби здобути авторитет і спонукати інших людей до послуху. Він мав бути взірцем повного посвячення Богові. Його дружина Ціппора сама обрізала їхнього сина, щоб урятувати життя чоловіка. Вона торкнулася Мойсея кривавою крайньою плоттю, і ця кров символізувала спокуту, життя й запечатування завіту. Це було зроблено дуже швидко і додало драматизму ситуації.

З цього епізоду можна дістати важливий урок: ніколи не забувайте робити те, що, як ми знаємо, є правильним.

«Дорогою з Мідіянської землі Мойсей отримав приголомшливе, страшне попередження про невдоволення Господа. Ангел з’явився із загрозливим виглядом, ніби збирався негайно знищити його. Не було дано жодного пояснення, але Мойсей пригадав, що знехтував однією з Божих вимог. Поступившись умовлянням дружини, він знехтував обрядом обрізання їхнього молодшого сина. Він не виконав умови, за якої його дитина могла мати право на благословення Божого завіту з Ізраїлем; така недбалість з боку їхнього вибраного вождя не могла не послабити авторитету Божественних постанов. Ціппора, побоюючись за життя чоловіка, сама здійснила обряд; після цього ангел дозволив Мойсеєві продовжувати подорож. Мойсей наражатиметься на велику небезпеку при виконанні своєї місії для фараона; його життя могло бути збережене лише завдяки захисту святих ангелів. Проте він не міг перебувати в безпеці після того, як знехтував відомим йому обов’язком, оскільки не міг бути захищений ангелами Божими» (Е. Уайт. Патріархи і пророки. С. 255, 256).

`Чого навчає нас ця історія? Якщо ми справді винні в тому, що свідомо знехтували своїм обов’язком, то як маємо діяти? Які зміни нам необхідно зробити, причому негайно?`