---
title:  Коментарі Для Вчителів
date:   11/07/2025
---

### Частина I: Огляд

**Основні тексти:** Вих. 3:1-4:31.

Бог відкрився Мойсеєві та покликав стати Його слугою, котрий визволить Ізраїль з Єгипту та приведе до Обітованої землі. Мойсей дуже збентежився і просив Господа вибрати когось іншого.

**Теми уроку:**

Досліджуючи розділи 3 і 4 книги Вихід, пам’ятаймо важливу істину: коли Бог закликає Своїх дітей виконати конкретне завдання, Він також забезпечує їх необхідними засобами й силою для цього. Покликання та розширення можливостей ідуть пліч-о-пліч. Господь дає необхідні духовні дари й навички. Нам не потрібно хвилюватися, навіть якщо робота може бути величезною і далеко за межами наших можливостей. Бог керує. Нам необхідно дозволити Богові бути Богом у нашому житті і повністю покладатися на Його обітниці. Ми можемо довіряти Йому. Наш обов’язок — прямувати за Ним і слухатися.

Тексти цих двох розділів, присвячених Божому втручанню на користь Його народу, можна розділити на чотири основні частини:

A. Зустріч Бога з Мойсеєм (див. Вих. 3:1–4:17). Ця оповідь містить вступ, доручення (див. Вих. 3:1–10); чотири фрагменти, присвячені діалогу між Господом та Мойсеєм: (1) 3:11, 12; (2) 3:13–22; (3) 4:1–9; (4) 4:10–12, а також епілог: останнє благання Мойсея, прояв Божого гніву та рішення Господа послати до Мойсея Аарона з підтримкою (див. Вих. 4:13–17).

Б. Повернення Мойсея до Єгипту разом із дружиною та двома синами; Боже запевнення Мойсея в допомозі (див. Вих. 4:18–23). В. Проблема з обрізанням (див. Вих. 4:24–26).

Г. Зустрічі Мойсея з Аароном, старійшинами й народом (4:27–31).

Усі очікують великих могутніх діянь Господа. Ізраїльтяни вірять і поклоняються живому Богові, Котрий визволить їх.

### Частина II: Коментар

Однією з найбільш значущих подій у житті Мойсея була особиста зустріч із Господом біля полум’яного куща. Ця подія різко змінила його життя. На момент зустрічі з Богом Мойсеєві було 80 років. Він жив у Мідіяні спокійним, стабільним життям, був одружений, мав двох синів, а також плідно трудився для Господа. У спокійний час, доглядаючи за вівцями, він побачив натхнення від Бога написати дві біблійні книги: Йова та Буття. Очевидно, Мойсей був задоволений своїм сімейним життям і ходив з Господом. І раптом його мирне життя було порушене: він побачив полум’яний кущ, який горів і не згоряв.

Привернувши увагу Мойсея, Господь сказав йому, наскільки стурбований становищем ізраїльтян у Єгипті. Бог говорив про їхні нещастя, пригноблення, рабство, страждання та благання про допомогу. «Я зійшов визволити їх» (3:8), — проголосив Господь. Він назвав ізраїльтян «Мій народ» (вірш 10) і повідомив про Своє рішення привести їх до нової землі. Ми називаємо її Обітованою землею, адже Бог пообіцяв Аврааму, Ісаку та Якову, що їхні нащадки успадкують Ханаан. Настав час для Господа діяти, а Мойсей мав стати знаряддям, через яке Він виконає Свою обітницю.

Сам Бог звелів Мойсеєві повернутися до Єгипту, країни, з якої 40 років тому (1490 року до н. е.) він утік, щоб урятувати власне життя. Тепер Мойсей повинен був зустрітися з фараоном Тутмосом III (1504–1450 рр. до н. е.), якого особисто знав ще з часів, коли жив у царському палаці. Прийомна мати Мойсея, Хатшепсут, померла 1482 року до н. е. Розмовляючи з Мойсеєм, Господь дав йому два повеління: «А тепер іди! Я посилаю тебе до фараона. Виведи Мій народ, нащадків Ізраїля з Єгипту!» (вірш 10). У цьому тексті містяться використані Богом два імперативи, які не такі зрозумілі в сучасних перекладах. Господь рішуче сказав Мойсеєві: «Іди!»; «Виведи Мій народ... з Єгипту». Так розгорталася драма покликання Мойсея.

**Чотири виправдання Мойсея і чотири Божі обітниці**

1\. Мойсей: «Хто я?» — Бог: «Я буду з тобою» (вірші 11, 12).

Почувши два повеління: «Іди!» й «Виведи Мій народ з Єгипту», Мойсей дуже збентежився і злякався. Він використав чотири виправдання/відмови, щоб звільнитися від величезного тягаря. По-перше, маючи скромну, смиренну думку про себе, відчуваючи власну неспроможність, Мойсей вигукує: «Хто я такий?» Проте ми маємо усвідомлювати, що сила для виконання Божого доручення перебуває не в нас, а поза нами. Господь Сам підготує нас до цього, якщо ми покірно йдемо за Ним. Однак Мойсей, уявивши собі труднощі й небезпеки, пов’язані із цим дорученням, шукав можливості відмовитися від нього.

У відповідь Бог запевнив Мойсея, що буде з ним (фраза «Я буду» використана у віршах 12, 14), і дав йому знак, повідомляючи, що він та ізраїльтяни поклонятимуться Богові на цій самій горі Сінай, на якій Господь тоді розмовляв з ним. Ця обітниця всеосяжна. Усе необхідне гарантоване завдяки присутності Бога з Його народом. «Емануїл» («З нами Бог») – це найважливіша обітниця.

2\. Мойсей: «Яке Його Ім’я?» — Бог: «Я Є (Сущий)» (вірші 13–22).

Мойсей виклав своє друге виправдання, запитуючи Бога, яке Його Ім’я. Цього разу він аргументував свою відмову неуцтвом Божого народу, справедливо стверджуючи, що вони не знають Господа особисто; отже, як зможуть знати, що Мойсей – призначений Богом вождь?

Господь терпеливо пояснив, що Він — вічний, живий, особистий, істинний Бог. Він – Бог історії, Котрий перебував із прабатьками Ізраїля, — Бог Авраама, Ісака та Якова, Який спілкувався з ними та піклувався про них з любов’ю й милосердям. Саме Господь пообіцяв, що приведе їх «у край, що тече молоком і медом» (вірш 17). Він – Господь, Бог євреїв.

Також Господь повідомив: коли вони покинуть Єгипет, то підуть не з порожніми руками, а з багатьма коштовними дарами: золотими і срібними речами, дорогоцінними каменями, багатим одягом. Єгиптяни збагатилися за рахунок непосильної праці ізраїльтян, і тепер вони мали право претендувати на винагороду за довгі роки своєї праці.

3\. Мойсей: «Вони ж не повірять мені» — Бог: «Повірять через… ознаку» (4:1–9).

Мойсей виголосив своє третє заперечення, указуючи на нерішучість ізраїльтян: «Вони ж не повірять мені й не послухають мого голосу, оскільки скажуть: Господь не з’являвся тобі» (вірш 1). І що тоді? У відповідь Бог наділив його здатністю звершити дві ознаки, які будуть явними доказами того, що Господь послав його та визволить Свій народ з Єгипту: (1) Мойсей зможе перетворити свій посох на змію і навпаки; (2) його рука вкриється проказою, а потім очиститься.

4\. Мойсей: «Я не промовиста людина» – Бог: «Я буду при твоїх устах» (вірші 10, 12).

Четверта відмова Мойсея проста: Я поганий оратор. Я ніколи не був красномовним. Мойсей аргументував свою відмову тим, що повільно формулює думки і погано володіє єгипетською та єврейською мовами.

І це зрозуміло, адже вже чотири десятиліття він не послуговувався єгипетською мовою. У відповідь Господь запевнив Мойсея, що дасть йому здатність висловлюватися переконливо й чітко, бо Він – Творець. Отже, Бог дасть Мойсеєві сили для виконання завдання: «Я буду при твоїх устах [буквально: Я буду з устами твоїми] і навчатиму тебе, що маєш говорити» (вірш 12). (Ця обіцянка нагадує нам подібну історію, записану в Єрем. 1:5–8).

Тексти 13–17 повідомляють про останнє заперечення Мойсея та реакцію Бога на нього. Усі виправдання Мойсея вичерпані, кожне з них рішуче спростував Сам Господь. Що робитиме Мойсей? Він повинен чітко визначити свою позицію, відповівши на Божий заклик або «так», або «ні». Проте, навіть отримавши виняткові обіцянки від Господа, він продовжував благати, аби була обрана більш компетентна особа: «Признач, будь ласка, когось іншого» (вірш 13).

Спочатку відмови Мойсея можна було пояснити скромністю й невпевненістю в собі; але коли Господь пообіцяв усунути всі труднощі й дати йому успіх, усі подальші ухиляння і скарги на непридатність виявляли його недовір’я до Бога. Це свідчило про страх, що Бог не спроможний приготувати його до тієї великої справи або ж помилився у виборі людини.

Біблійний текст повідомляє, що в цей момент «запалав Господній гнів на Мойсея» (вірш 14). Однак і цього разу Бог мав рішення: Він послав помічника – Аарона, брата Мойсея, котрий «вийде тобі назустріч» (вірш 14). Господь наперед знав про відмови Мойсея і вже послав Аарона до нього, щоб спонукати їх працювати разом для виконання Божого доручення. Аарон буде «устами» Мойсея, тобто його речником, який передаватиме Боже слово фараонові й народу. Який люблячий і милостивий Господь! Він пропонує рішення там, де ми бачимо лише темряву.

Мойсей більше не міг опиратися, адже будь-який привід для відмови був усунутий. Коли він отримав Божественний наказ‚ то був невпевненим у собі‚ неговірким і боязким. Його пригнічувало усвідомлення власної неспроможності стати вустами Бога для Ізраїля. Проте, нарешті відважившись‚ він узявся за цю справу всім своїм серцем‚ повністю покладаючись на Господа. І Він благословив Мойсея, котрий став красномовним, сповненим надії та самовладання мужем‚ цілковито придатним для найвеличнішої праці‚ будь-коли довіреної людині. Це приклад того, що робить Бог для зміцнення характеру тих, хто повністю довіряє Йому й беззастережно підкоряється Його повелінням.

«І Мойсей пішов» (вірш 18). Як хороший сім’янин, він спочатку поговорив з тестем Їтром, висловивши бажання відвідати своїх братів у Єгипті. Їтро погодився і благословив його на подорож. Від цього моменту Мойсей постійно йтиме вперед несподіваним нелегким шляхом.

### Частина III: Практичне Застосування

1. Усе в нашому житті залежить від нашого уявлення про Бога. Хто для вас Бог? Чи ви бачите присутність Бога у своєму житті? Яке ваше уявлення про Нього?
2. Найважливіше для Господа не речі, не власність, досягнення чи діла, а стосунки. Живий Бог – Бог взаємин. Особисте життя людини має починатися з вертикальних взаємин з Господом та поширюватися на горизонтальні стосунки одне з одним. Як зустріч Мойсея з Богом зробила його новою людиною та великим вождем?
3. Божий заклик у нашому житті подібний до автомагістралі з різними відгалуженнями. Зазвичай найскладніше завдання або заклик може допомогти нам усвідомити, чого Бог очікує від нас. Господь ніколи не веде нас легким або егоцентричним шляхом. Він бажає нам зростання й усього найкращого. Його Слово закликає нас іти вперед, навіть якщо завдання може видаватися непосильним або неможливим для виконання. Як ви можете розпізнати і бути впевненими, що виконуєте Його задум у своєму житті?
4. Чи бажаємо ми виконувати волю Бога згідно з Його планом для нас? Чим можемо виправдати перед Господом нашу відмову від цього плану? Які біблійні обітниці дають нам надію й відвагу в подорожі з Ним? Як ці обітниці заохочують нас у служінні іншим?