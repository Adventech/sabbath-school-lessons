---
title:  Ім’я Господнє
date:   08/07/2025
---

`Прочитайте уривок Вих. 3:13–22. Чому Мойсей бажав знати Ім’я Бога та яке значення цього Імені?`

Бог представляється Мойсеві як ег’є ашер ег’є, що буквально означає «Я є той, Хто Є» (вірш 14). У вірші 12 Господь використовує те саме дієслово ег’є, що й у вірші 14, коли каже Мойсеєві: «Я буду з тобою». Це означає, що Бог вічний. Бог трансцендентний (позамежний, безкінечний) і водночас іманентний (близький, Котрий бажає жити в серці людини); Він перебуває зі «смиренними і скрушними духом» (Ісаї 57:15).

Власне Ім’я Бога Ягве (у Старому Завіті зазвичай перекладається, як «Господь») було відоме Божому народові від самого початку, хоч вони могли не знати його глибшого значення. Мойсей також знав ім’я Ягве, але, як і інші, не усвідомлював його справжнього значення. Запитання: «Яке Твоє ім’я?» свідчить про бажання Мойсея глибше зрозуміти Господа.

Корисна підказка міститься в тексті Вих. 6:3, де Бог сказав: «Я з’являвся Авраамові, Ісакові та Якову, як Бог Усемогутній Шаддай, але зі Своїм Іменем — Господь Ягве — Я не об’являвся їм». Це не означає, що Адам, Ной, Авраам і патріархи не знали імені Ягве (див. Бут. 2:4, 9; 4:1, 26; 7:5; 15: 6–8), натомість це означає, що вони не знали його глибшого значення.

Ім’я Ягве вказує на те, що Він — особистісний Бог, Бог Свого народу, Бог завіту. Він — близький Бог, Котрий бере участь у житті людей. Усемогутній Бог (див. Бут. 17:1) чудесним способом втручається Своєю силою. Але Ягве — Бог, Котрий демонструє Свою моральну силу через любов і турботу. Він той самий Бог Елогім («могутній, сильний, трансцендентний Бог», «Бог усіх людей», «Володар Усесвіту», «Творець усього»), але різні аспекти Його стосунків з людством відкриваються саме через Ім’я Ягве.

Знати Ім’я або закликати Ім’я Бога не є чимось магічним. Ідеться про проголошення Його Імені, що означає навчати інших істин про цього Бога та спасіння, яке Він пропонує всім, хто приходить з вірою. Як каже Йоіл: «Однак кожний, хто лише прикликатиме Господнє Ім’я, спасеться» (Йоіла 3:5).

`Чи відчули ви у своєму житті близькість з Ягве, яку Він прагне мати з усіма, хто покладається на Нього?`