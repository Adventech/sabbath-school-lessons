---
title:  Господній Ангел
date:   07/07/2025
---

«Господній ангел» з’явився Мойсеєві «у полум’ї вогню з куща» (Вих. 3:2). Це був Сам Господь Ісус, Котрий звернувся «до нього з куща» (вірш 4).

Слово «ангел» означає «вісник» (єврейське малах), тому саме від контексту залежить, чи слід вважати цього ангела людським вісником чи Божественним (див. Мал. 3:1). У Біблії неодноразово згадується «Ангел Господній» як Божественна Особа (див. Бут. 22:11, 15–18; 31:3, 11, 13; Суд. 2:1, 2; 6:11–22; Зах. 3:1, 2). Згаданий Ангел Господній не тільки говорить від імені Господа, але це Сам Господь. Ісус — Божий Вісник, Котрий передає нам Слово Отця.

`Прочитайте тексти Вих. 3:7–12. Як Господь пояснив Мойсеєві, чому бажає захистити поневолених у Єгипті ізраїльтян?`

Страждання Божого народу в Єгипті яскраво зображено як стогін і розпачливий крик про допомогу. Господь почув їхній зойк і занепокоївся (див. Вих. 2:23–25). Він назвав їх «Мій народ» (Вих. 3:7). Тобто навіть до Сінаю та ратифікації завіту ізраїльтяни були Його народом, і Він подарує їм життя, свободу й процвітання (якщо вони слухатимуться Його) у землі Ханаан, як обіцяв їхнім батькам.

Бог сказав Мойсеєві, що посилає його до фараона для конкретного завдання: «А тепер іди! Я посилаю тебе до фараона. Виведи Мій народ, нащадків Ізраїля, з Єгипту!» (вірш 10). І знову Бог називає їх «Мій народ».

Яке надзвичайне завдання доручив Бог Своєму слузі! Тому Мойсей відповів запитанням: «Хто я такий?» Розуміючи значущість цієї місії та своєї ролі в ній, Мойсей дивується, чому був обраний такий, як він. Тут, на початку, ми бачимо прояв його характеру: смирення та відчуття власної непридатності для такої грандіозної місії.

`Чому смирення й відчуття власної «непридатності» такі важливі для кожного, хто прагне йти за Господом і трудитися для Нього?`