---
title:  Чотири Виправдання
date:   09/07/2025
---

`Прочитайте уривок Вих. 4:1–17. Які ознаки Господь доручив Мойсеєві здійснити, щоб зміцнити свою позицію як Божого вісника?`

Мойсей знову спробував ухилитися від завдання, яке поставив перед ним Бог (див. Вих. 3:11). Він не хотів іти до Єгипту і протистояти фараонові. Зрештою, він уже зазнав невдачі, коли раніше намагався самотужки допомогти євреям. Крім того, його народ, євреї, не вірили йому і не сприймали його як свого лідера. Тому він висловив третє заперечення: «Вони ж не повірять мені й не послухають мого голосу» (Вих. 4:1). Так Мойсей намагався відмовитися від відповідальності, яку Бог попросив його взяти на себе.

Мойсеєві було доручено здійснити дві надприродні ознаки — спочатку перед старійшинами Ізраїля, а згодом і перед фараоном: (1) його палиця перетворилася на змія, а потім знову на палицю; (2) його рука побіліла від прокази, але після цього миттєво зцілилася. Обидва чуда мали переконати старійшин, що Бог діє задля них. Якщо ж вони не повірять, було додано третє чудо — перетворення води на кров (вірші 8, 9).

Хоч Бог дав Мойсеєві змогу здійснити ці могутні чудеса, він усе ж висловив четверте виправдання: «Я не промовиста людина» (вірш 10).

`Прочитайте тексти Вих. 4:10–18. Як Господь відповів Мойсеєві? Які уроки ми можемо взяти для себе із цієї історії, особливо коли Бог закликає нас на служіння?`

Ці чотири виправдання свідчать про небажання Мойсея послухатися Божого заклику. Своє небажання він маскує «розумними» запереченнями. Перші три виправдання – це запитання: (1) Хто я? (2) Хто ти? (3) А якщо вони не повірять мені? Четверте виправдання є твердженням: «Мені важко розмовляти». У відповідь на всі ці виправдання Господь запропонував оптимальні рішення та виголосив чимало підбадьорливих обітниць.

Урешті-решт Мойсей висловив своє п’яте й останнє прохання: «Благаю, Господи, — наполягав далі Мойсей, — признач, будь ласка, когось іншого» (вірш 13). Бог відповів, що на підтримку йому вже посилає назустріч брата Аарона. Зрештою, Мойсей мовчки поступився. Повернувшись до свого тестя, він поділився з ним наміром відвідати своїх братів у Єгипті. Їтро благословив його в дорогу, сказавши: «Іди з миром» (вірш 18).