---
title:  Для Подальшого Дослідження
date:   11/07/2025
---

Прочитайте в книзі Еллен Уайт «Патріархи і пророки» розділ «Мойсей» (С. 251–256).

Драматичний заклик біля полум’яного куща був, мабуть, найбільш визначним досвідом у житті Мойсея. Усі інші високі моменти в діяльності цього вождя залежали від його позитивної, покірної реакції на Божий заклик вивести євреїв з Єгипту до Обітованої землі.

Звичайно, тепер ми знаємо, як усе відбувалося. Однак поставте себе на місце Мойсея під час розмови з Господом біля полум’яного куща. Він утік з Єгипту, аби врятувати життя. За 40 років там з’явилося нове покоління євреїв, багато з яких, імовірно, мало знали про нього; або, можливо, навіть відома їм інформація про Мойсея з плином часу була спотворена. І саме тепер він був покликаний Богом вивести цей поневолений народ з-під влади могутньо нації? Не дивно, що спочатку він відмовлявся від цього!

Безперечно, це було надзвичайно складне завдання, але уявіть, що втратив би Мойсей, якби остаточно сказав Богові: «Ні». Він міг просто зникнути з історії… Натомість завдяки Божій силі, яка могутньо діяла в ньому, Мойсей буквально творив історію і став одним з найвидатніших та найвпливовіших особистостей не лише в Біблії, а й у світі.

**Запитання для обговорення:**

`У спокійні роки в пустелі Мойсей робив те, до чого його покликав Бог: піклувався про сім’ю, пас овець та під Божим натхненням написав дві біблійні книги, перш ніж його було покликано стати великим проводирем Божого народу. Чого досвід Мойсея навчає нас щодо власних повсякденних обов’язків у житті?`

`Можна стверджувати, що виправдання Мойсея самі по собі були досить логічними, чи не так? Чому люди мають вірити мені? Хто я такий, щоб виконати таку місію? Я не можу добре говорити. На підставі цієї історії як нам навчитися довіряти Богові в тому, що Він може зробити нас спроможними виконувати те, до чого закликає нас?`

`У пройденому уроці ми зазначали, що Мойсей — автор книги Буття. Наскільки важлива ця книга для розуміння священної історії та Плану спасіння? Чому ми повинні боротися проти будь-яких спроб (а їх чимало) послабити авторитет книги Буття, особ ливо проти заперечення її історичності, зокрема історичності перших 11 розділів?`