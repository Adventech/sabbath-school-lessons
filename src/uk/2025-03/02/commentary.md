---
title: Додаткові матеріали до уроку
date:   11/07/2025
---

**Пам’ятний вірш:** «Та Господь промовив: Я дійсно бачу гноблення Мого народу, який у Єгипті, і чую їхнє голосіння через утиски наглядачів. О, Я знаю їхній біль! Тому Я зійшов визволити їх із рук єгиптян і вивести їх із тієї землі до доброго та просторого краю — до землі, що тече молоком і медом» (Вих. 3:7, 8).

**Криголам:**

1. Чи можете ви пригадати випадки, коли мали конкретні цілі, а Бог змінив ваші плани?
2. Чи була у вас ситуація, коли ви боялися щось зробити, а потім зробили? Який був результат? Чи жалкували про своє рішення?

_Неділя + Понеділок_ **Господній Ангел**

1. Яким було життя Мойсея після втечі з Єгипту і як змінився його характер?
	- а) він жив спокійним, стабільним життям, був одружений, мав двох синів;
	- б) під Божим натхненням написав книги Йова та Буття (Е.Уайт, ПП. С. 251);
	- в) із «навченого усієї єгипетської мудрості, сильний у словах та ділах» (Дії 7.22) Мойсей став людиною «найлагіднішою за всіх людей, які є на землі” (Чис. 12:3).\
«Божий намір мав виконатися шляхом, який би засоромив людську гордість. Визволитель повинен був виступити, як скромний пастир лише з посохом у руках; Бог же мав перетворити цей посох на символ Своєї сили» (ПП, с. 228).
2. Що привернуло увагу Мойсея, коли він випасав отару біля гори Хорив?
	- а) кущ, який горить і не згорає (Вих. 3.2,3);
	- б) «Тут йому з’явився Господній ангел (Вих. 3.2);
	- в) в Біблії, Ангол Господній неодноразово згадується як Божественна особа, що спілкується з Авраамом, Яковом (Бут. 22:11; 31:11, 13)  та з усім народом Божим (Суд. 2:1);
	- г) Ісус Христос - Божий Син і Вісник, котрий передає волю Бога Отця.
3. Що звелів Бог зробити Мойсеєві, коли він підійшов ближче? (Вих. 3.5) Який урок в  цьому для нас?
	- а) Господь повелів зняти взуття на знак глибокої пошани, оскільки присутність Бога зробила це місце святим, давши нам урок благоговіння в молитві, під час дослідження Слова Божого, поводження в Його домі та ін.
4. Чому спочатку Господь представився Мойсеєві як «Бог Авраама, Бог Ісака і Бог Якова»? (Вих. 3.5)
	- а) це допомагає довіритись, бо це ж Бог батьків;
	- б) нагадування про Завіт і про обітницю патріархам, що їхні нащадки успадкують Ханаан.
5. Яким предстає Бог в текстах Вихід 3:7-9?\
Як люблячий Отець і Спаситель, що:
- бачить «Я дійсно бачу гноблення Мого народу»,
- чує «Чую їхнє голосіння»,
-  знає наш біль «О, Я знаю їхній біль!»
-  діє «Тому Я зійшов визволити їх».
6. Вислів «Я дійсно бачу»  в дослівному перекладі вказує на тривалість дій. Але якщо Бог вже тривалий час бачить, що відбувається з юдейським народом, то чому так довго не має Його втручання?
	- а) Бог дбає про всі народи і дає можливість їм розкаятись і прийти до Нього. «А на четвертому поколінні повернуться сюди, оскільки ще не наповнилася міра беззаконня аморейців» (Буття 15:16);
	- б) Бог формує «свій народ». Люди мають прагнути  вийти з Єгипту, вийти «з рабства гріха».
	- в) Бог діє через людей - потрібен був час, щоб виховати лідера.
7. Про які якості характеру свідчить перша реакція Мойсея?
	- а) Вих.3:11 - "...Хто я, що піду до фараона, і що виведу з Єгипту синів Ізраїлевих?...";
	- б) його реакція свідчить про смирення та відчуття непридатності до цієї великої місії, але можливо про страх.
8. Який знак дає Бог Мойсею? Про що це говорить?
	- а) що він та ізраїльтяни поклоняться Богові на цій самій горі (Вих.3:12,14);
	- б) Бог не дає Мойсею тут якийсь надприродний знак, а дає Своє слово, обітницю і запрошує до взаємин довіри;
	- в) для нас Бог теж залишив багато таких само знаків-обітниць, які зміцнюють і надихають нас.
9. Чому смирення та скромність такі  важливі для кожного, хто прагне йти за Господом і трудитися для Нього?
	- а) смиренна людина буде більше покладатися на Бога, шукати Бога, молитися. Тільки, коли ми визнаємо свою неміч, Бог наповнює нас Своєю силою.
10. Якова 4:6: «Бог гордим противиться, а покірним дає благодать».

_Вівторок_ **Ім'я Господнє**

1. Чому Мойсей хотів знати ім’я Боже? Вих.3:13-22
	- а) Мойсей, стоячи перед неймовірним завданням — вивести народ Ізраїлю з Єгипту — відчував страх, невпевненість і навіть сумніви;
	- б) коли він запитує: «Яке Твоє ім’я?», він прагне більшого, ніж просто «назву». Він хоче знати, хто цей Бог — яким Він є, яка Його природа. Це не просто запит на інформацію, а прохання про відкриття Божої особистості.
	- в) Мойсей розуміє: він не може йти до народу з порожніми словами — він повинен знати, на Кого може покластися.
2. Яке значення імені Бога?
	- а) Божа відповідь «Ег’є ашер Ег’є» («Я Той, Хто Я є») — це об’явлення Його вічності, незмінності, самосущності та вірності;
	- б) Ег’є — від єврейського дієслова «бути». Це дієслово у незавершеному часі, що підкреслює:
		- Бог не залежить від часу. Він був, є і буде (Об’явл. 1:8);
		- Він буде Тим, Ким потрібно бути — для спасіння, потіхи, справедливості;
	- в) це також обітниця: «Я буду з тобою» (Вих. 3:12) — тобто, Бог не відсторонений, а особисто присутній у житті Свого народу;
	- г) хоча патріархи знали ім’я Ягве, лише за часів Мойсея воно набуло повного значення, бо Бог відкрив його суть через Свої дії:
		- Ягве — Бог завіту, вірний Своїм обітницям;
		- Він — іманентний Бог, близький до людей;
		- Він — Бог-Визволитель, Який втручається в історію задля спасіння Свого народу;
	- д) це ім’я поєднує всемогутність і любов, вічність і особисту участь. Саме у книзі Вихід воно розкривається як ім’я Бога, Який визволяє, веде, виховує та перебуває серед Свого народу.
3. Як довіряти Богу Ягве, Який обіцяє бути поруч, коли в нашому житті трапляються страждання, мовчання з Його боку або, здається, що Він не втручається?
	- а) це питання ставить під сумнів не Божу присутність, а наше сприйняття Його близькості в реальних обставинах;
	- б) воно викликає внутрішній конфлікт між обітницею Бога «Я буду з тобою» і життєвим досвідом, у якому буває важко Його побачити або почути.
4. Як практично мати особистий досвід близькості до Ягве?\
Можливо, ви переживали близькість Ягве:
 	- коли молилися в складну хвилину — і прийшов мир;
 	- коли, попри обставини, відчували, що Бог поруч;
 	- коли отримали несподівану відповідь, допомогу, ведення;
 	- або коли через Писання, поклоніння чи спілкування з іншими віруючими відчули, що Бог — не абстракція, а особисто присутній у вашому житті.
5. Ісаї 41:10: "Не бійся, бо Я з тобою! Не лякайся, бо Я – твій Бог! Я додам тобі сили і допоможу тобі! Я підтримаю тебе правицею правди Своєї!".

_Середа + Четвер_ **Виправдання**

1. Які виправдання висловив Мойсей, коли Бог покликав його до служіння? Вих. 3:11; 4:1,10
	- а) «Хто я, щоб іти?»;
	- б) «Вони не повірять мені»;
	- в) «Я не вмію говорити».
2. Яким чином Бог відповів на виправдання Мойсея? Вих. 4:2–9, 11–16
	- а) дав чудеса, як підтвердження (Вих. 4:3–9):
		- перетворення палиці на змія і назад;
		- рука уражена проказою і зцілена;
		- вода з Нілу перетворена на кров;
	- б) призначив Аарона для допомоги;
	- в) обіцяв Свою присутність і силу.
3. Якщо Бог обрав Мойсея, то чому Його гнів запалав через прохання послати когось іншого? Вих. 4:13–14
	- а) бо постійні виправдання — це форма непослуху;
	- б) бо Бог уже дав достатньо доказів і підбадьорення;
	- в) бо Мойсей виявив недовіру до Божого плану.
4. Якщо Мойсей уже погодився йти до Єгипту, то чому Бог ледь не вбив його в дорозі? Вих. 4:24–26; Бут. 17:10–14
	- а) через зневагу до Божого завіту (відсутність обрізання);
	- б) бо провідник має бути прикладом повного послуху;
	- в) щоб показати, що недбалість у духовному важлива так само, як і в особистому.
5. Якщо Мойсей знав Божий закон, то чому знехтував обрізанням, а не послухався одразу?
	- а) міг поступитись побажанням дружини (Е. Уайт. ПП, с. 255);
	- б) вирішив, що цього разу можна знехтувати (Якова 4:17);
	- в) не усвідомлював серйозності наслідків.
6. Як розпізнати, коли ми, подібно до Мойсея, починаємо виправдовуватися перед Божим закликом? Єрем. 1:6–8; Проп. 11:4; 2 Кор. 5:7
	- а) коли наші страхи переважають над вірою;
	- б) коли ми шукаємо інші шляхи, крім Божого;
	- в) коли відкладаємо дію, чекаючи «кращого моменту».
7. Що ми можемо зробити, коли відчуваємо себе неготовими до Божого завдання? 2 Тим. 1:7; Фил. 4:13; Вих. 4:14–16
	- а) признатися Богові у своїй слабкості й просити допомоги;
	- б) довіритися Його обітницям і рухатись у послуху.
	- в) знайти підтримку в служителях чи братерстві, як Мойсей знайшов у Аароні.
8. 1 Солунян 5:24 «Бо вірний Той, Хто вас кличе, — Він і вчинить це».

**ВИСНОВКИ:** Бог не шукає досконалих — Він шукає слухняних. Якщо ми покликані, то маємо відгукнутись без виправдань, довіряючи Його силі та провидінню.