---
title:  Кущ Не Згоряє
date:   06/07/2025
---

Коли Мойсей оселився в Мідіянському краї, його життя стало відносно легким. Він одружився, мав двох синів — Гершома й Еліезера (див. Вих. 18:3, 4) і був частиною великої родини Їтра, свого тестя, мідіянського священника. Мойсей провів 40 спокійних років як пастух, подібно до Давида (див. 2 Сам. 7:8). Оточений високими неприступними горами, він перебував наодинці з Богом.

Ці роки ходіння з Господом змінили його й підготували до ролі лідера. У цій тихій пустелі Бог також використав Мойсея, аби під Божественним натхненням він написав дві найдавніші біблійні книги: Йова та Буття (див. Е. Уайт. Патріархи і пророки. С. 251; The SDA Bible Commentary, eds. by Francis D. Nichol. Vol. 3. P. 1140). Мойсей також отримав від Бога ключову інформацію про велику боротьбу, Сотворіння, гріхопадіння, потоп, життя патріархів, а найголовніше — про План спасіння. Отже, Мойсей відіграв важливу роль у передачі всьому людству правдивого знання про живого Бога, нашого Творця і Вседержителя, а також знання про те, що Господь звершує з огляду на гріх, який спустошив нашу планету. Біблійна історія та історія спасіння матимуть мало сенсу, якщо не бачити основоположних принципів, які під Божим натхненням виклав Мойсей, особливо в книзі Буття.

`Прочитайте тексти Вих. 3:1–6. Яке значення має факт, що Господь представився Мойсеєві як «Бог Авраама, Бог Ісака і Бог Якова»?`

Мойсей побачив, що кущ горить і не згоряє, тому зрозумів, що бачить чудо і прямо перед ним має відбутися щось важливе й драматичне. Коли він підійшов ближче, Господь звелів йому зняти взуття на знак глибокої пошани, оскільки присутність Бога зробила це місце святим.

Господь представився Мойсеєві як «Бог Авраама, Бог Ісака і Бог Якова» (вірш 6). Бог дав цим патріархам обітницю про те, що їхні нащадки успадкують Ханаан; цю обітницю знав і Мойсей. Отже, Господь поступово починає відкривати Мойсеєві майбутні події та його роль у цих подіях.

`Мойсеєві знадобилося 80 років, перш ніж Господь визнав його готовим до виконання Божественного завдання. Чого може навчити нас ця істина щодо терпіння?`