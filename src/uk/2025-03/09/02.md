---
title:  Кодекс Завіту
date:   24/08/2025
---

Проголосивши Свій Закон на Сінаї, Господь заклав основу для навчання Свого народу, як через зв’язок із Ним вони можуть жити святим життям. Принципи Закону потрібно було застосовувати в повсякденному житті, тому Бог дав їм додаткові закони, так званий «Кодекс завіту». Обов’язком суддів було наглядати за виконанням цих законів та правильно їх застосовувати.

«Люди, засліплені й зіпсуті рабством і язичництвом, не були готові повною мірою оцінити глибоке значення принципів‚ викладених у Десяти Божих Заповідях. Щоб вони могли краще зрозуміти вимоги Десятислів’я та запроваджувати їх у життя, їм були дані додаткові постанови, які стосувалися принципів‚ закладених в основу Божого Закону, та ілюстрували їх. Такі постанови названі судами, оскільки були втіленням безмежної мудрості та справедливості, і судді мали судити народ згідно з цими постановами. На відміну від Десяти Заповідей, вони були дані безпосередньо Мойсеєві, котрий мав оголосити їх народові» (Е. Уайт. Патріархи і пророки. С. 310).

`Прочитайте уривок Вих. 21:1–32. Які конкретні правила були дані народові щодо рабів, убивства й тілесних ушкоджень?`

Кодекс завіту описаний у кількох розділах (див. Вих. 21:1–23:19). Усі ці постанови й закони були дані, щоб зупинити лавину зла та побудувати впорядковане суспільство.

Закони про рабство були особливими, та їх не слід плутати із жорстокою, злою практикою сучасного чи середньовічного рабства. Насправді рабів-євреїв захищали й цінували. У сучасному та середньовічному суспільствах слуги і раби були власністю свого пана, який міг свавільно, безкарно поводитися з ними. Біблійні ж закони, навпаки, регулювали це питання по-іншому. Час перебування людини в рабстві обмежувався шістьма роками (див. Вих. 21:1, 2; Єрем. 34:8–22), а на сьомий рік усі раби мали бути звільнені, якщо тільки вони не хотіли залишитися зі своїм господарем. Пани також повинні були давати їм відпочинок у суботи (див. Вих. 20:9, 10) і забезпечувати їхні основні потреби.

`На сьогодні в більшості країн світу порочна практика інституціоналізованого рабства здебільшого скасована. Проте в який спосіб усе ще існують деякі його принципи і що ми можемо зробити в нашій обмеженій сфері, виступаючи проти цих принципів?`