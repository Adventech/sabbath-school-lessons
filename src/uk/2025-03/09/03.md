---
title:  Ще Більше Законів
date:   25/08/2025
---

Господь також виклав різні постанови щодо прав власності. Наведено приклади різних ситуацій та окреслено правила поведінки в цих ситуаціях. Наприклад, бик напав на сусідського бика, людина вкрала домашню тварину і продала її, худоба самопасом пішла на чуже поле чи у виноградник, крадіж позиченого предмета, позичена тварина була поранена або загинула (див. Вих. 21:33–22:14).

`Прочитайте уривок Вих. 22:15–23:9. Які питання були окреслені в наведених законах?`

Божі закони включали різні питання. Існували конкретні правила проти пригноблення чи приниження людей. Господь заборонив будь-яку експлуатацію. У Своєму милосерді Він стримує й виправляє гріховні нахили людського серця. Необхідно було зберегти ізраїльське суспільство, усунути зло та культивувати добрі міжособистісні стосунки. Усіма діями мають керувати справедливість і любов.

`Прочитайте тексти Вих. 23:10–19. Про які важливі питання йдеться в уривку?`

Субота і свята були пов’язані з поклонінням та нагадували про вирішальні події в історії спасіння. Богослужіння було ретельно регламентоване, оскільки це богословська основа для всіх інших видів діяльності. Суботу Господь установив під час Сотворіння (див. Бут. 2:2, 3; Вих. 20:8–11). Вона була пов’язана з визволенням і викупленням Ізраїля (див. Втор. 5:12–15), потужно вказуючи на поклоніння Богові як нашому Творцю, Викупителю й Господу (див. Марка 2:27, 28).

Щороку Ізраїль мав святкувати три важливих свята: (1) Пасха і свято опрісноків навесні (приблизно із середини березня до середини квітня); (2) П’ятидесятниця, або свято жнив (або свято седмиць), через сім тижнів після попереднього свята, тобто починалося п’ятдесятого дня; (3) свято Суккот (або наметів), або свято збору врожаю (зазвичай приблизно від середини вересня до середини жовтня; див. також Вих. 34:18–26; Левіти 23:4–44; Чис. 28:16–29:40; Втор. 16:1–16).