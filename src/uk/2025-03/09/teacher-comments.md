---
title:  Коментарі Для Вчителів
date:   29/08/2025
---

### Частина I: Огляд

**Основні тексти:** Вих. 20:21-23:33.

На додаток до морального Закону (тобто Декалога, або Десяти Божих обітниць, Десяти Заповідей) Господь виклав Мойсеєві мішпаті̀м — буквально «вироки», або «постанови», «правила», «закони», «розпорядження». Ці закони пояснювали ізраїльтянам, як практично застосовувати принципи Декалога в повсякденному житті. Цей розділ Божих законів, записаний Мойсеєм на сувої, був названий «Книгою [Кодексом] завіту» (Вих. 24:7); він міститься в уривку Вих. 20:22–23:19. А далі Бог виклав повідомлення про те, як та за яких умов Він поведе Свій народ до Обіцяної землі (див. Вих. 23:20–33).

**Теми уроків:**

У Кодексі завіту Бог розширює й пояснює Своєму народові Десять обітниць, або Десятислів’я. Це підсилення конкретних заповідей можна знайти в таких уривках:
1. Перша обітниця про унікального живого Бога міститься в текстах 20:23а та 23:13.
2. Друга обітниця про справжнє поклоніння та відмову від ідолів міститься в текстах 20:23б; 22:20; 23:24, 32б, 33.
3. Третя обітниця про благоговіння перед Богом міститься в текстах 22:27а.
4. Четверта обітниця про суботній відпочинок міститься в текстах 23:10–12.
5. П’ята обітниця про пошану до батьків міститься в текстах 21:15, 17.
6. Шоста обітниця про повагу до життя міститься в текстах 21:12–14, 23, 29.
7. Сьома обітниця про повагу до шлюбу міститься в текстах 22:15, 16.
8. Восьма обітниця про повагу до власності міститься в текстах 22:1–4.
9. Дев’ята обітниця про повагу до репутації людей і до правди міститься в текстах 23:1–9.
10. Десята обітниця щодо поваги до себе через чистоту розуму й відсутність жадібності пронизує весь Кодекс завіту. Ці специфічні закони розкривають Декалог у ширшому розумінні.

Наприклад, усі приписи щодо травм чи тілесної шкоди вказують на шосту заповідь, а розпорядження щодо крадіжки — на восьму. Мета цих приписів полягає в тому, аби пояснити людям, що означає бути чесними.

### Частина II: Коментар

В уривку Вих. 19–24 йдеться про встановлення (див. Вих. 19:3–8) та відновлення (або підтвердження) Божого завіту з Його народом під час урочистої церемонії, що включала кроплення кров’ю, яке вказувало на запечатування цього завіту (див. Вих. 24:3–8). У цих розділах зображені основні риси Божого характеру, принципи Його ставлення до людства. Ці універсальні вічні цінності, які не мають культурних чи часових обмежень, виражені в моральному Законі (тобто в Декалогу, або Десяти обітницях) (див. Вих. 20:1–17), а потім докладно пояснені в Кодексі завіту (див. Вих. 20:22–23:33). Практичне застосування та розширення Декалога, викладене в Кодексі завіту, можна структурувати в такий спосіб:

**Пролог (див. Вих. 20:22–21:1).**

1. Справи, пов’язані з єврейськими рабами (див. Вих. 21:2–11).
2. Справи, пов’язані зі смертною карою (див. Вих. 21:12–17).
3. Справи, що стосуються тілесних ушкоджень (див. Вих. 21:18–32).
4. Справи, пов’язані з пошкодженням, захистом і крадіжкою майна (див. Вих. 21:33–22:14).
5. Справи, що стосуються суспільного життя (див. Вих. 22:15–30).
6. Справи, що стосуються правосуддя й добросусідства (див. Вих. 23:1–9).
7. Закони щодо священних періодів (див. Вих. 23:10–19).

**Епілог (див. Вих. 23:20–33).**

Принципи, що лежать в основі цих положень Кодексу заві ту, можна застосовувати навіть сьогодні, однак без застосування штрафних санкцій або покарань, оскільки вони були призначені для теократичної системи Ізраїлю й обмежені нею. Теократія закінчилася, коли закони про жертвоприношення втратили свою чинність через смерть Ісуса на хресті (див. Дан. 9:25–27; Матв. 27:51; Колос. 2:14) та побиття камінням диякона Степана в 34 році н. е. (див. Дії 7:54–60). Смерть Степана ознаменувала завершення визначеного для євреїв 70-тижневого періоду із пророцтва Даниїла (див. Дан. 9:24–27) та позначила початок проголошення Євангелія всьому світові – як євреям, так і язичникам (див. Матв. 28:18-20; Дії 1:8).

У пролозі до Десяти Заповідей, який задає тон подальшому тексту, Бог проголошує: «Я говорив з вами з небес [маючи на увазі нещодавнє величне публічне проголошення Десяти Заповідей; див. Вих. 20:1; Втор. 5:24]... На кожному місці, де Я згадаю [євр. захар — «пам’ятати»] Ймення Своє, Я до тебе прийду і поблагословлю тебе» (Вих. 20:22–24, переклад І. Огієнка). Цей неодноразовий наголос на Божественному «Я» в наведених текстах, які повідомляють про теперішні та майбутні діяння Бога, є вирішальним. Сам Господь запевняє Свій народ, що буде з ними. Він обіцяє, що перебуватиме з ізраїльтянами в тих місцях, де згадає Своє Ім’я, де народ пам’ятатиме й шануватиме Його; і там Він благословить їх.

Це були і численні тимчасові місця, а також пізніше храм у Єрусалимі, де щиро поклонятимуться Господу. Це твердження має на увазі, що люди повинні пам’ятати про Нього, належним чином відгукуватися на Його діяння й розвивати взаємини з Ним. Присутність і благословення Господа не автоматичні. Він буде там, де пам’ятають і шанують Його Ім’я. Це алюзія на Боже об’явлення Свого Імені Мойсеєві, а через нього — ізраїльтянам; вони мають пам’ятати про Нього «з роду в рід» (Вих. 3:15). Отже, у богословському центрі цих приписів – закони про жертовник (див. Вих. 20:24–26), де особливо наголошується на присутності Бога та Його благословеннях. Господь уже продемонстрував єгиптянам, що перебував посеред Єгипту, але вони не визнавали цього (див. Вих. 8:22). А тепер Він проголошує, що буде посеред Ізраїля.

**Центральний текст книги Вихід**

Згідно з масоретськими коментарями на берегах сувою з єврейським текстом, центральним віршем книги Вихід є 22:26. Цей вірш зосереджується на одній з основних властивостей Господа, а саме на благодаті, котру Він дає безоплатно та визначає як запропоновану людям незаслужену милість. Контекст вірша описує Божу турботу про бідних, а в самому вірші зазначена причина: «Адже Я милосердний». Так, наш Господь милосердний. Ця основна істина про Нього згадується чотири рази в книзі Вихід: двічі як прикметник (див. Вих. 22:26; 34:6) та двічі у формі дієслова (див. Вих. 33:19, переклад І.Огієнка). Божий народ так само має бути милосердним, безкорисливо допомагаючи нужденним.

**Закон відплати (Вих. 21:23-25)**

Так званий lex talionis (закон відплати) часто неправильно розуміють і використовують для дискредитації Божого характеру й учення Старого Завіту в спробі «довести», що Бог Старого Завіту мстивий. Це поняття далеке від істини й розуміння змісту і призначення згаданого закону. Його мета полягала в тому, щоб обмежити неадекватну особисту відплату чи помсту, у такий спосіб стримуючи особу або родину від того, щоб узяти справедливість у свої руки. Це був гуманний закон, призначений для суддів, котрі розглядали різні справи, пов’язані із травмами чи пораненнями. Закон мав забезпечити застосування належної (не перебільшеної) компенсації. За цими правилами передусім стояла матеріальна компенсація (див., наприклад, Вих. 21:19, 22, 30, 32, 34–36) або звільнення від рабства (Вих. 21:26, 27), так щоб ізраїльська громада була захищена, а зло було обмежене.

**Завоювання Ханаану**

Бог запевняє ізраїльтян: як Він воював за них біля Червоного моря (див. Вих. 14:13, 14, 26–31), так само боротиметься, коли вони увійдуть до Обітованого краю. Господь Сам піде попереду них і переможе їхніх ворогів (див. Вих. 23:20–31). Божественне «Я» 13 разів згадується в перекладі цього уривка, де Господь проголошує, що здійснить для ізраїльтян, дозволяючи їм успадкувати нову територію: (1) «Я посилаю Мого ангела перед тобою» (Вих. 23:20); (2) «Я буду ворогом твоїх ворогів» (Вих. 23:22а); (3) «[Я буду]... супротивником твоїх супротивників» (Вих. 23:22б); (4) «яких Я знищу» (Вих. 23:23); (5) «Я усуну з-поміж вас хворобу» (23:25); (6) «Число твоїх днів Я доповню» (Вих. 23:26, переклад І. Огієнка); (7) «Я пошлю Мій страх перед тобою» (Вих. 23:27а); (8) «[Я]... збентежу всі ті народи, до яких ти прийдеш» (Вих. 23:27б); (9) «[Я]... всіх ворогів твоїх оберну до тебе потилицею» (Вих. 23:27в, переклад І. Огієнка); (10) «[Я]... пошлю перед тобою шершнів» (Вих. 23:28); (11) «Я виганятиму їх перед тобою поступово» (Вих. 23:30); (12) «Я встановлю твої кордони» (Вих. 23:31а); (13) «Я віддам у ваші руки тих, хто заселяє цю землю» (Вих. 23:31б).

Бог також чітко пояснює, що Його народ має зробити у відповідь, аби вони повною мірою могли відчути це Божественне благословення:

1. «зважай» і «прислухайся» (Вих. 23:21) до Мого Ангела (це Ангел Господній, утілений Вісник, Ісус Христос, див. Бут. 16:7; Вих. 3:2, 4, 7; 14:19);
2. «не чини йому опору» (Вих. 23:21);
3. «не поклонятимешся їхнім [язичницьким] богам і не служитимеш їм» (Вих. 23:24);
4. «знищиш і вщент порозбиваєш їхні стовпи Астарти» (Вих. 23:24);
5. «не укладатимеш угоди ні з ними, ні з їхніми богами» (Вих. 23:32);
6. «вони не повинні проживати на твоїй землі, аби не довели тебе до гріха проти Мене», оскільки їхнє ідолопоклонство «стане для тебе загибеллю» (Вих. 23:33).

У такий спосіб Господь рішуче застерігав ізраїльтян не вступати в завітні відносини із сусідніми народами та не поклонятися їхнім богам. Такі стосунки та дії розірвуть їхні взаємини із живим Богом, їхнім Творцем і Викупителем, та призведуть їх до загибелі.

### Частина III: Практичне Застосування

1. Початковий Божий план полягав у тому, що під звуки баранячого рогу ізраїльтяни «зійдуть на гору» (Вих. 19:13). Що насправді сталося і чому вони відмовилися від цього чудового Божого запрошення? (Див. Вих. 19:16; 20:19; Втор. 5:5, 25).
2. Згідно з біблійною розповіддю (див. Вих. 19), ізраїльтяни боялися, коли Бог говорив з ними безпосередньо. Яка різниця між правильним і неправильним страхом (див. Вих. 20:19–21)? Згідно з Писан ням, що означає «боятися Бога»?
3. Чому важливо, щоб наші вертикальні стосунки з Господом завжди відображалися в горизонтальних взаєминах із ближніми?