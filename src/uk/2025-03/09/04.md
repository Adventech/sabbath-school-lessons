---
title:  Початковий План Бога
date:   26/08/2025
---

`Прочитайте тексти Вих. 23:20–33. Які методи бажав використати Бог для завоювання Обітованої землі?`

Господь не мав наміру, щоб ізраїльтяни воювали за свою нову територію; Він хотів подарувати їм землю. Вона була обіцяна Авраамові, Ісаку та Якову; Ізраїль мав отримати її як особливий Божий дар.

Модель завоювання Обітованої землі була продемонстрована під час переходу ізраїльтян через Червоне море. Господь воював за Свій народ і дав йому повну перемогу над ворогами, котрі планували їх знищити (див. Вих. 14:13, 14). Єгиптяни зазнали поразки, бо Господь захистив Своїх дітей. У такий же спосіб за часів ассирійського царя Сеннахеріва Бог переміг величезну, добре озброєну й підготовлену ассирійську армію, а ізраїльтянам не довелося воювати. Господь подарував їм перемогу, тому що цар Єзекія повірив Його слову, даному йому через пророка Ісаю (див. 2 Царів 19:35; Ісаї 37:36).

Бог повідомив Авраамові, що Обітована земля буде дана його нащадкам не відразу, а лише через 400 років (див. Бут. 15:13–16). Чому? Причиною була гріховність жителів ханаанської землі. Господь довготерпеливо й милосердно працював із цими людьми, надавши їм ще один період благодаті для покаяння. Однак вони продовжували бунтувати проти Творця та Його Закону. Отже, коли міра беззаконня цих народів наповнилася, Бог був готовий віддати їхню територію євреям як нову батьківщину.

Крім того, Господь пообіцяв, що вижене народи перед Ізраїлем двома незвичайними, але дуже ефективними методами: (1) посилаючи жах на беззаконні народи, (2) за допомогою шершнів, які проженуть їх. Доки ізраїльтяни прибудуть на нову територію, їхні вороги покинуть це місце і «втікатимуть» (Вих. 23:27, 28).

Вирішальну роль у підкоренні Обітованої землі мав відіграти Ангел Божий. Цим Посланцем був Христос, Котрий провадив Ізраїль, завойовував території та захищав їх. Він перебував у хмарному стовпі вдень та у вогненному стовпі вночі (див. 1 Кор. 10:1, 2). Ізраїль мав зважати на цього Посланця та слухатися Його, оскільки Він – Господь (Вих. 23:21). Порушення волі Господа й опір Його керівництву ускладнювали їхній прогрес.

`Упродовж століть Бог терпів і щадив язичницькі народи, щоб вони покаялися та змінили свій спосіб життя. Як цей приклад свідчить про Божу благодать, а також про межі благодаті для тих, хто відмовляється її прийняти?`