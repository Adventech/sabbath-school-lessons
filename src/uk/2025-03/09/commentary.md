---
title: Додаткові матеріали до уроку
date:   29/08/2025
---

**Памʼятний вірш:** «І промовив Господь до Мойсея: “Отак скажеш до Ізраїлевих синів: Ви бачили, що Я говорив з вами з небес. Не будете робити при Мені богів зі срібла і богів із золота не будете робити собі”» (Вих. 20:22, 23, переклад І. Огієнка).

**Криголам:**

1.  Чи доводилось вам коли-небудь "тримати в собі" образу, і чому ви вирішили її відпустити?
2.  Наведіть приклад ситуації, коли ви або хтось інший робив добро, але хотів, щоб це помітили?
3.  Який вчинок ви вважаєте найсправедливішим у своєму житті, і чому?

_Неділя+Понеділок_ **Кодекс завіту**

1. Які додаткові закони Бог дав через Мойсея після проголошення Декалогу?\
Принципи Закону потрібно було застосовувати в повсякденному житті, тому Бог дав додаткові закони, так званий «Кодекс завіту», який включав у себе:
	- закони про рабів-євреїв (Вих. 21:2–11).
	- закони про смертну кару (Вих. 21:12–17).
	- закони про тілесні ушкодження (Вих. 21:18–32).
	- закони про пошкодження, захист і крадіжку майна (Вих. 21:33–22:14)
	- закони, що стосуються суспільного життя (Вих. 22:15–30).
	- закони, що стосуються правосуддя й добросусідства (Вих.23:1–9).
	- закони щодо священних періодів (Вих. 23:10–19).
2. Вихід 20:1-32. Які постанови дав Бог стосовно рабства, смертну кару  та тілесних ушкоджень?
	- а) закон про рабство зобов'язував відпускати рабів на свободу, після шести років служіння. Засуджувалось жорстоке поводження, обов'язковим був і відпочинок (Вихід 20:9-10);
	- б) Вих. 21:12-32 – закони про смертну кару слугували інструментом стримування, підкреслюючи найвищий ступінь неприпустимості вбивств та насильства;
	- в) Вих. 21:29 – власник худоби відповідав за неї, і мав понести навіть смерть, якщо його віл вбив людину; 
	- г) жорстко каралось зазіхання на авторитет батька чи матері (Вих. 20:15,17)
3. Як Божі закони про рабство відрізняються від сучасних уявлень?
	- а) Боже регулювання цього питання дуже відрізняється від сучасних уявлень про рабство, заснованих на середньовічній, безкарній, часто жорстокій формі поводження з рабами; 
4. Навіщо стільки законів для регулювання рабства? Чому Бог просто не скасував рабство? 
	- а) Бог працював з людством на тому рівні, на якому перебувало суспільство. Рабство було жорстокою, але невіддільною частиною економіки та соціального устрою всього стародавнього світу;
	- б) Бог не схвалював всю жорстокість, яка була по відношенню до рабів у тодішньому світі, тому Він дає закони, щоб регулювати відносини з рабами та гуманізувати їх;
	- в) закони захищали рабів:
		- Вбивство раба каралося (Вих. 21:20).
		- Раб, якому господар завдав серйозної травми (вибив око чи зуб), мав бути відпущений на волю (Вих. 21:26-27).
		- Ізраїльтянин-боржник ставав рабом лише на 6 років і на сьомий рік виходив вільним (Вих. 21:2).
		- Втікачів рабів заборонялося видавати їхнім панам (Повт. 23:15-16) – унікальний закон для того часу, що підривав саму суть рабства.
5. Чому раб не мав змоги вийти із сім’єю? Вих. 21:4
	- а) згідно Втор 15:12 жінка єврейка також мала право вийти на волю після шести років. Отже, цей текст стосується випадків, коли пан давав дружину хананеянку, яка була довічною рабинею пана;
	- б) мета такого шлюбу полягала в тому, щоб ця жінка народила для пана дітей, які будуть також довічними рабами в його дому;
	- в) цей закон не створює такої норми, а лише констатує її;
	- г) Замість того, щоб силою розлучати сім'ю, закон надавав чоловікові можливість залишитися, поставивши сімейні узи вище за особисту свободу. В умовах жорстокого світу це був механізм збереження сім'ї.
6. Якщо 10 заповідей – це вже досконалий закон любові, що виявляє Божий характер, навіщо був даний детальний "Кодекс завіту"?
	- а) Кодекс завіту не скасовував 10 заповідей, а розпосував як застосовувати моральні принципи в різних ситуаціях, створюючи прецедентну судову систему;
	- б) Божі закони мали на меті зупинити лавину зла та виправити гріховні нахили людей. Вони були дані з милосердя, щоб захистити суспільство від пригноблення та культивувати добрі стосунки.
7. Якщо в Декалозі написано “не вбивай” (Вих.20:13), то як це поєднати із законами про смертну кару?
	- а) У заповіді говориться про незаконне, зловмисне вбивство, вчинене з ненависті, через недбалість або з корисливих мотивів;
	- б) смертна кара була судовим актом від імені Бога, Який є верховним Суддею і Джерелом життя. У теократичному суспільстві стародавнього Ізраїлю держава виступала виконавцем Божого правосуддя;
	- в) Заповідь "не вбивай" адресована людині і забороняє їй брати закон у свої руки. А закони про смертну кару — це інструкції для легітимної судової влади, яка діє як Божий представник для підтримання порядку та справедливості.
8. Чи актуальний сьогодні для нас Кодекс завіту? Аргументуйте.
9. П.Зак.4:40 "Дотримуйтесь Його постанов та Його Заповідей, які я вам сьогодні переповідаю, аби було добре вам і вашим нащадкам після вас, і щоб ви довго жили на землі, яку ГОСПОДЬ, ваш Бог, дає вам назавжди…"

_Вівторок_ **Початковий план Бога**

1. Вих.23:20-33. Які методи Бог міг використати для завоювання Обітованої землі? 
	- а) Бог не мав наміру, щоб Його народ завойовував свою територію. Ізраїль мав отримати її як особливий Божий дар.
	- б) так само, як під час переходу через Червоне море, Бог Сам воював би за Свій народ і дав йому повну перемогу над ворогами (Вих.14:13,14).
	- в) Бог був готовий навести жахи на беззаконні народи, а також прогнати їх за допомогою шершнів, щоб Ізраїль міг спокійно заволодіти їхніми землями. (Вих.23:27, 28)   
	- г) за часів асирійського царя Сенахеріва, Бог переміг добре озброєну та підготовлену армію асирійців. Його народ не приймав участі у цій війні, але отримав перемогу, бо цар Ізекія, повірив слову Бога даному йому через пророка Ісаю (2Цар.19:35, Ісаї 37:36)
2. Якщо Бог обіцяв Авраамові дати у володіння Обітовану землю, то чому Він її дав не відразу, при житті Авраама, а лише через 400 років? Буття 15:13-16.
	- а) Господь терпеливо й милосердно працював з ханаанськими народами, надавши їм ще один період благодаті для покаяння;
	- б) коли міра беззаконня цих народів наповнилась, Бог був готовий віддати їхню територію єврейському народові як нову батьківщину;
	- в) ще одним фактором входження ізраїльтян в Обітовану землю було випробування довіри та відданості Богу.
3. Хто відігравав вирішальну роль у підкоренні Обітованої землі ізраїльського народу?
	- а) вирішальну роль у цій справі відіграв Ангел Божий і цим посланником був Сам Ісус Христос котрий провадив, завойовував території, та захищав їх.
	- б) Він перебував у хмарному стовпі в день, та у вогняному стовпі у ночі. (1Кор.10:12)
	- в) ізраїльський народ мав зважати на Цього Посланця, оскільки Він – Господь (Вих.23:21)
4. Що ми можемо сказати про відношення Бога до тих хто ще не змінив свій спосіб життя? 
	- а) Час Божої благодаті та терпіння не є нескінченним, і трагічна доля хананейців — яскравий тому приклад. 
	- б) Щоб ізраїльтяни не повторили їхнього шляху, Господь дав їм Свої закони. Дотримання цих постанов було прямою умовою їхнього права жити на обіцяній землі.
5. Втор. 29:18: "Отже, коли хтось, почувши слова цього прокляття, тішив себе у своєму серці благословенням, кажучи: У мене буде все добре, навіть якщо я ходитиму в свавіллі свого серця, — то не повинно статися так, щоб зі спрагненим загинув би той, хто спраги не відчуває."

_Середа + Четвер_ **Око за око**

1. Яку альтернативу старозавітному принципу «око за око» (Вих. 21:24) пропонує Ісус у Мф. 5:38-48?
	- а) Замість обмеження помсти Ісус пропонує зовсім іншу реакцію на зло:
		- підставити іншу щоку кривднику,
		- віддати верхній одяг тим, хто хоче судитися за сорочку,
		- йти дві милі з тим, хто змушує йти одну, 
		- тому, хто просить, дати і від того, хто хоче позичити, не відвертатися,
		- любити своїх ворогів, благословляти тих, хто проклинає, робити добро тим, хто ненавидить, і молитися за тих, хто ображає;
	- б) Ісус пропонує повну відсутність помсти у відповідь на образу і зло.
2. Чи означають слова Ісуса, що зло потрібно приймати пасивно? Що хотів донести нам Ісус?
	- Ісус вчить не просто справедливості, а любові, яка вище справедливості:
	- не відплачувати злом за зло — це не слабкість, а сила духу;
	- проявляти жертовність і щедрість;
	- дивувати любов'ю, робити більше, ніж від вас вимагають;
	- ви наслідуєте Бога, коли любите тих, хто не гідний любові;
	- через любов прагніть до досконалості;
	- перемога — не в тому, щоб помститися, а в тому, щоб розірвати ланцюжок зла любов'ю;
	- Ісус говорить про зміну серця, тому закликає всіх бути досконалими, як досконалий Отець Небесний, Який виявляє любов до добрих і злих.
3. Якщо Божа справедливість передбачає відплату за гріх, тоді чому Він заборонив нам мститися?
	- а) Тому що люди не є об'єктивними і можуть спотворити справедливість (як це зробили вчителі закону).
	- б) Тому що помста належить Йому. Наша помста може бути неправедною, тоді як Божа — завжди досконала.
	- в) Ми маємо бути милосердними та прощати, як Він, а не брати на себе Його роль.
4. Як ми можемо день у день любити так, як заповів нам Ісус, особливо у ситуаціях, де ми почуваємося скривдженими?
	- а) Прощати навіть тих, хто не заслуговує на прощення (Луки 6:36).
	- б) Молитися за тих, хто нас переслідує.
	- в) Довіряти Богу, що Він встановить остаточну справедливість, і не брати справу у свої руки.
5. Яка обітниця і яке повеління знаходяться в цих віршах? (Рим.12:19, Втор. 32:35)
	- а) Повеління: «Не мстіть за себе» (Рим.12:19)
	- б) Обіцянка: «Мені помста, Я віддам, говорить Господь» (Втор. 32:35)
	- в) Ця обіцянка дає людині можливість жити з миром, навіть коли справедливість поки не відновлена.
6. Поділіться, чи завжди вам вдається перемагати зло добром?
7. Рим 12:21 «Не будь переможений злом, але перемагай зло добром».
8.  Матв. 5:44-45 «…Любіть ворогів своїх, благословляйте тих, хто вас проклинає, творіть добро тим, хто ненавидить вас, і моліться за тих, хто вас переслідує, — щоб вам бути синами Отця вашого, що на небі…».

**Висновки:**

Божий Закон, включаючи "Кодекс завіту" і навіть суворий принцип "око за око", мав на меті не заохочення помсти, а стримування зла і побудову справедливого суспільства. Його істинне призначення було спотворено людськими традиціями. Ісус відновив первісне розуміння, навчивши, що справжня досконалість полягає у любові, прощенні та милосерді навіть до ворогів, бо відплата належить лише Богу. Жодна людина не може і не повинна брати на себе роль судді та ката, оскільки лише Він є досконалим Суддею, який віддасть кожному по заслугах.