---
title:  Око За Око
date:   27/08/2025
---

`Прочитайте Матв. 5:38–48. Як Ісус пояснив закон відплати? Як ми маємо застосовувати Його тлумачення сьогодні?`

У Нагірній проповіді Ісус Христос цитував тексти зі Старого Завіту, з якими Його слухачі були знайомі. Однак Він відкинув рабинські тлумачення, які упродовж століть віддалялися від початкової мети старозавітних законів. Адже людська традиція не тільки приховувала мету Божого Слова, але в деяких випадках спотворювала Писання (подумайте, наприклад, що фарисеї зробили із заповіддю про суботу). Своїм ученням Ісус відновлював первісне значення Божих законів.

На горі Блаженств, повертаючи Своїх слухачів до початкового значення текстів, Ісус намагався виправити деякі традиційні хибні тлумачення.

Текст Вих. 21:24, де сказано: «…око за око, зуб за зуб», цитується в Євангелії від Матвія 5:38 («…ви чули... А Я кажу вам»); це посилання на lex talionis, так званий закон про рівнозначну відплату. Цей вірш також зустрічається в інших місцях Біблії (див. Левіти 24:20; Втор. 19:21).

Початковий сенс цього закону був спрямований проти будь-якої особистої помсти. Це було необхідно, щоб зупинити кровну помсту або помсту без попереднього розслідування. Травму повинні були оцінити судді, а потім визначити й виплатити належну грошову або іншу компенсацію. Така практика була встановлена для того, щоб люди не «брали закон у свої руки». Справедливість мала перемогти, однак тільки згідно з Божим Законом.

Ісус Христос, Котрий виголосив ці суспільні закони Мойсеєві, знав мету цього закону, тому міг застосувати його об’єктивно, відповідно до його початкового значення. Мета цього закону полягала у встановленні справедливості, у примиренні й відновленні злагоди.

Можна стверджувати, що в певному розумінні справедливість передбачає відплату. Правильне застосування цих законів було, здавалося, спробою знайти правильний баланс між ідеями справедливості й відплати.

`Ми знаємо, що одного дня на Землі запанує істинна справедливість. Чи допомагає нам це знання впоратися з несправедливістю, яку бачимо зараз у світі?`