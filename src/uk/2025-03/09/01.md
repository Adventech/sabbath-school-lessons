---
title:  Жити за Законом
date:   23/08/2025
---

### Біблійні тексти для дослідження

Вих. 21:1–32; 22:1–23:33; 2 Цар. 19:35; Матв. 5:38–48; 16:27; Римл. 12:19.

> <p>Пам’ятний вірш</p>
> «І промовив Господь до Мойсея: “Отак скажеш до Ізраїлевих синів: Ви бачили, що Я говорив з вами з небес. Не будете робити при Мені богів зі срібла і богів із золота не будете робити собі”» (Вих. 20:22, 23, переклад І. Огієнка).

Господь бажав, щоб Його народ відрізнявся від усіх навколишніх народів. Він хотів, щоб вони були відданою спільнотою віри, котра перебувала би під Його керівництвом і владою. Кожен підкорявся б Його Законові. Судді мали розглядати всі справи згідно із Законом, а священики повинні були навчати народ Божих постанов. Батьки ж відігравали вирішальну роль.

У будь-якій культурі закони розкривають ідеали, цілі, наміри й характер законодавця. Наприклад, коли фараон наказав убивати кожну єврейську дитину чоловічої статі, цей закон виявив його злий характер. І, навпаки, якби якийсь правитель видав закон, згідно з яким кожен 18-річний громадянин країни мав би можливість здобути безкоштовну вищу освіту, багато хто вважав би, що їхній правитель щедрий і дбає про процвітання свого народу.

Божий Закон відкриває характер Господа — Його доброту, любов, цінності, праведність, а також Його ставлення до зла. Закон святий і справедливий, бо такий Законодавець-Бог. Сприяючи створенню умов для повноцінного життя, Закон водночас захищає нас від небезпек і лих. Пошана до Бога, повага між людьми та виховання життєвих цінностей були основою Його законодавчої системи.