---
title:  Помста
date:   28/08/2025
---

«Не мстіть за себе, любі, але дайте місце гніву Божому, як написано: У Моїй владі є помста, і Я віддам, — каже Господь» (Римл. 12:19; див. також Втор. 32:35).

`Які обітниця й повеління містяться в цих віршах і як вони пов’язані?`

Поки Господь не встановив істинної справедливості (якої так бракує і сьогодні), обов’язком суддів у стародавньому Ізраїлі було дотримуватися законів та призначати справедливе покарання за їхнє порушення. Але їм насамперед були потрібні факти. Проблема полягала в тому, що вчителі закону за часів Христа застосовували цей закон у такий спосіб, який відчиняв двері для особистої помсти. Тому принцип було вирвано з контексту, і початкова мета була втрачена. Фактично вчителі закону захищали те, що закон забороняв.

`Прочитайте тексти Матв. 6:4, 6; 16:27; Луки 6:23; 2 Тим. 4:8. Що ці тексти повідомляють про ставлення Ісуса до принципів винагороди й покарання?`

Ісус не був проти принципу винагороди та справедливого покарання. Справедливість – питання Божого Закону, це важлива частина життя. Однак жодна особа не повинна брати на себе роль судді, присяжних і ката. Як легко ми могли б спотворити справедливість! Якщо необхідно розглянути якийсь злочин, то це має виконати об’єктивний суд; це обов’язок суддів.

У цьому контексті Ісус велить нам бути такими досконалими, як «досконалий наш Небесний Отець». Як ми можемо бути такими досконалими, як Сам Бог? Безкорислива любов — головна риса Бога. Він навчає християн, як любити своїх ворогів та молитися за своїх переслідувачів. Справжня досконалість полягає в тому, щоб любити, прощати і бути милосердним навіть до тих, хто цього не заслуговує (див. Луки 6:36). Втілення цього принципу в життя – ось що означає відображати характер Бога.

`Як ми можемо день у день любити так, як заповів нам Ісус? Чому це завжди передбачає смерть власного «я»?`