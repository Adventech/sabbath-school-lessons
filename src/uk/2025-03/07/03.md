---
title:  Перепели І Манна
date:   11/08/2025
---

На жаль, у цих мандрівних історіях повторюється поведінкова модель бунту. Як бачимо, люди ніби забували, що Господь могутньо допомагав їм у минулому та вирішував їхні проблеми. Ізраїльтяни дозволяли своїм тимчасовим проблемам засліпити їхню кінцеву мету й обіцяне чудове майбутнє. І сьогодні це поширена проблема навіть серед Божого народу.

`Прочитайте уривок Вих. 16:1–36. Що було причиною нарікання ізраїльтян? Як була вирішена ця проблема?`

Важливо зауважити, що згадані в Біблії спокуси нерідко були пов’язані з їжею. У райському саду гріхопадіння Адама та Єви було пов’язане зі споживанням їжі із забороненого дерева пізнання добра і зла (див. Бут. 2:16, 17; 3:1–6). Під час сорокаденного посту Ісуса в пустелі сатана насамперед спокушав Його їжею (див. Матв. 4:3). Ісав утратив права первородства через свій неприборканий апетит (див. Бут. 25:29–34). Як часто непокора Ізраїля була пов’язана з їжею! Не дивно, що Мойсей нагадував наступним поколінням: «Не лише хлібом живе людина, але і всім тим, що виходить з Господніх уст» (Втор. 8:3).

Манна – це небесний хліб, яким Бог забезпечував ізраїльтян упродовж 40 років їхнього мандрування в пустелі. Через цей дар Господь навчав їх, що Він –Творець і Вседержитель усього. Крім того, Бог використав чудо з манною, аби показати їм, як слід дотримуватися сьомого дня, суботи.

Щотижня відбувалося чотири чуда: (1) протягом п’яти днів Бог давав щоденну порцію манни; (2) у п’ятницю посилав подвійну порцію манни; (3) манна не псувалася упродовж суботи; (4) манна не падала в суботу. Господь постійно звершував ці чудеса, щоб люди святили суботній день і пам’ятали Божу доброту. Він сказав: «Майте на увазі, що Господь дав вам суботу» (Вих. 16:29).

`Людям подобається смачна їжа, і це природно. Рослинна їжа – це дієта, яку Господь запропонував нашим прабатькам ще в Едемі та радить сьогодні і нам. Але як можна зловживати цим чудовим даром — їжею?`