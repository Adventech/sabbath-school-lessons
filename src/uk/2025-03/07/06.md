---
title:  «пересторога Для Нас»
date:   14/08/2025
---

`Прочитайте текст 1 Кор. 10:11. За словами Павла, чому були записані ці події?`

Павло пояснює: усе, що сталося з ізраїльтянами, є прообразом і пересторогою для послідовників Христа. Вони мають аналізувати ці приклади, щоб уникнути тих самих бід. Це доречна інструкція для нас, бо ми живемо в кінці віків. Бог дає Своєму народові Святого Духа, щоб зміцнити їх силою, любов’ю й розсудливістю (див. 2 Тим. 1:6, 7), аби вони могли ухвалювати правильні рішення та виконувати Його волю. Ісус Христос — Джерело нового життя (див. Івана 14:6), і тільки завдяки Йому ми можемо стати живою, святою, приємною Богові жертвою. «І не пристосовуйтеся до цього віку, але змінюйтеся оновленням вашого розуму, щоб ви пізнавали, що є Божа воля: добре, приємне і досконале» (Римл. 12:1, 2).

Пізніше, на підставі цих розповідей, Ісус виклав уроки, зокрема про манну і воду. Він використав ці символи, щоб відкрити істини про Себе — Того, Хто провадив ізраїльтян через пустелю.

`Прочитайте тексти Івана 4:7–15; 6:31–51. Які істини виклав Ісус у цих текстах?`

Самарянка зрозуміла, що Христос пропонує те, чого вона не отримає ніде. Внутрішня спрага миру, радості, щастя походить від Господа, і тільки Він може задовольнити її (див. Псал. 42:1, 2).

Пізніше Ісус пояснив, що Бог, а не Мойсей, дав людям манну. Спаситель проголосив: «Я — хліб життя! Хто приходить до Мене, — не буде голодувати» (Івана 6:35). Ісус тричі повторив, що Він є Хліб життя (вірші 35, 41, 48).

Як манна в пустелі була «хлібом з неба» (вірші 31, 32), так і вода зі скелі була даром Христа для тамування їхньої спраги. Окрім цих фізичних аспектів, хліб і вода також мають духовне значення, адже Ісус Христос — хліб життя (вірші 35, 48) і жива вода (див. Івана 4:10, 11, 14; 7:37, 38). Отже, тільки Він може воістину втамувати духовні спрагу й голод людини.