---
title:  Вода Зі Скелі
date:   12/08/2025
---

У пустелі людині необхідно багато води. Бог подбав про цю проблему, хоч ізраїльтяни були сварливі, нарікали, не довіряли Йому та навіть перевіряли Його здатність і бажання дати їм воду. У своєму невір’ї вони озиралися на Єгипет.

`Прочитайте тексти Вих. 17:1–7. Який урок мав почерпнути народ із цього випадку?`

Мойсей назвав це місце Масса, що означає «випробування», та Мерива, тобто «суперечка, сварка». Господь дав ізраїльтянам воду, незважаючи на їхню невіру. Ці дві назви мали застерігати ізраїльтян, щоб вони не випробовували Бога і не сперечалися з Ним (див. Євр. 3:7, 8, 15). Євреї серйозно поставили під сумнів присутність Бога серед них, хоч уже бачили багато відчутних доказів не лише Його присутності, але також Його сили і влади.

«Мойсей ударив по скелі, але поруч із ним стояв скритий у хмарному стовпі Син Божий, Котрий і викликав потік життєдайної води. Не тільки Мойсей і старійшини, а й усі зібрані, котрі стояли віддалік‚ бачили славу Господню; та якби хмара зникла, вони загинули б від сліпучого сяйва, яке оточувало Того, Хто перебував у хмарі» (Е. Уайт. Патріархи і пророки. С. 298).

Вода — символ життя, адже без води немає життя. Кожна клітина нашого тіла потребує води. Ми самі приблизно на 60 % складаємося з води (вона міститься навіть у наших кістках – 31 %). Отже, забезпечення народу водою в пустелі свідчило, що Бог піклується про їхні потреби, тому вони можуть довіряти Йому. Але, знову ж таки, їм необхідно підкорятися.

Через багато століть апостол Павло нагадує віруючим, що досвід ізраїльтян у пустелі був унікальним (див. 1 Кор. 10:4). Сам Христос не лише керував ними, а й забезпечував їх їжею, водою (див. Псал. 78:15, 16) та задовольняв інші духовні й фізичні потреби. Павло проголосив: «А тою скелею був Христос». Для них Христос був Джерелом земного життя і Подателем вічного життя. Як вірно те, що скеля тверда, так вірно й те, що Бог твердо вів Своїх людей. На Нього можна покластися, бо Він завжди виконує Свої обітниці.

`Що зараз вам необхідно довірити Богові? Як можете навчитися підкорятися Його волі та чекати, що свого часу Він почне діяти? Чому це не завжди легко зробити?`