---
title:  Їтро
date:   13/08/2025
---

Мойсея відвідав його тесть Їтро (або Реуїл) (див. Вих. 2:18). Їтро привів із собою Мойсеєву дружину Ціппору та двох його синів — Гершома й Еліезера. Почувши звістку про їхнє наближення, Мойсей вийшов назустріч їм.

`Прочитайте уривок Вих. 18:1–27. Які важливі заходи відбулися в історії Божого народу?`

Їтро прийшов, бо почув про дивовижне визволення Богом Свого народу. Мойсей докладно «розповів своєму тестеві про все, що зробив Господь з фараоном та єгиптянами задля Ізраїля, а також про всі труднощі, що спіткали їх у дорозі, і як врятував їх Господь» (вірш 8).

Їтро прославив Бога за доброту і надзвичайну турботу щодо Його народу: «Благословенний Господь, Який визволив вас із рук єгиптян та з фараонової руки, Який звільнив народ з єгипетської неволі. Тепер я знаю, що Господь більший від усіх богів. Він учинив таку справу через те, що єгиптяни з погордою ставилися до вас» (вірші 10, 11).

Слова Їтра відкривають: місія Божого народу полягала в тому, аби на підставі могутніх діянь Господа свідчити світові про істинного Бога та Його добродійство для Свого народу.

Їтро не тільки дізнався про великі діяння Господа, але зі свого боку також мав що запропонувати Божому народові, а саме, мудру й корисну пораду. Мойсеєві необхідно було створити правову систему на принципах справедливості. Крім того, сам вождь народу потребував помічників. Їтро описав, якими мають бути ці люди: 1) богобоязливими; (2) гідними довіри; (3) некористолюбними. За порадою тестя таких помічників треба було поставити «тисяцькими, сотниками, півсотниками і десятниками» над відповідними підрозділами людей (вірш 21). У такий спосіб адміністративне навантаження Мойсея зменшиться, і він зможе зосередитися на значних проблемах. І людям стане легше, бо їх добре обслуговуватимуть.

Мойсей прийняв мудру пораду Їтра (вірш 24) і призначив керівників на різні адміністративні посади (див. також Втор. 1:9–18).

`Мойсей міг проігнорувати пораду престарілого тестя, але не зробив цього. Які важливі уроки ми можемо здобути з готовності Мойсея прислухатися до поради людини, котра навіть не була євреєм?`