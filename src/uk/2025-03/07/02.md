---
title:  Гіркі Води
date:   10/08/2025
---

У біблійному літописі різні персонажі виконували різні ролі, і щоб зрозуміти їх, нам необхідно звернути увагу на сюжети, обставини, місця, час. Однак найважливішим моментом оповіді зазвичай є рішення й отримані уроки.

Як свідчить історія Божого народу, Господь вирішує його проблеми й усуває перешкоди з їхнього шляху; однак Його дії ускладнює невір’я людей. Через постійне нарікання й непокору євреї зазнавали серйозних труднощів, навіть трагедій. Своїми недовірою і нерозкаяністю вони зумовлювали багато переживань для самих себе.

`Прочитайте тексти Вих. 15:22–27. Що сталося після переходу через Червоне море?`

Перше випробування віри Ізраїля пов’язане з потребою у воді, що не дивно, враховуючи суворий спекотний клімат пустелі. Після трьох днів подорожі люди нарешті знайшли воду, але вона була непридатна для пиття, бо виявилася гіркою. Через це віра ізраїльтян у їхнього дбайливого Господа швидко похитнулася. Однак Бог відреагував на це зі співчуттям і звершив чудо, використавши шматок дерева. За Божим повелінням Мойсей кинув у воду обрубок дерева, і вона стала питною. Люди мали засвоїти важливі уроки: (1) необхідно мати терпіння, очікуючи допомоги від Господа; (2) Бог діє у співпраці з людьми.

На жаль, діти Ізраїля сприймали багато речей як належне і швидко забули великі чудеса, здійснені Богом для них, — чудеса, за які вони так голосно співали Йому хвалу, проголошуючи: «Хто поміж богами подібний до Тебе, Господи? О, прославлений у святості, подиву гідний Своєю славою! Ти, Котрий твориш чудеса, хто подібний до Тебе?» (Вих. 15:11).

Та навіть після їхнього нарікання, Господь пообіцяв, що не наведе на ізраїльтян «жодної з тих хвороб» (Вих. 15:26), від яких страждали єгиптяни. Він захистить їх. Однак ця обітниця буде здійснена лише за умови вірності народу Богові.

`Яких випробувань і боротьби ви зазнавали? Яку розраду отримували, знаючи, що Господь підтримає вас, якщо ви співпрацюватимете з Ним?`