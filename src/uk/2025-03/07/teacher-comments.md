---
title:  Коментарі Для Вчителів
date:   15/08/2025
---

### Частина I: Огляд

**Основні тексти:** Вих. 15:22-18:27.

Чудове втручання Бога задля звільнення Свого народу з неволі – це безпрецедентна, виняткова подія; її необхідно було пам’ятати й регулярно вшановувати під час свята Пасхи. Ізраїльтяни були викуплені й отримали свободу, але свобода дорого коштує. Господь здійснив великі знамення й чудеса задля Ізраїля, а для Єгипту вони стали Божественними карами. Ці кари були не лише каральними для єгиптян, але й повчальними для ізраїльтян, допомагаючи їм пізнати істинного Бога та збагнути справжні вічні цінності в житті. Господь відкрився як люблячий справедливий Викупитель, могутній Воїн, Котрий урятував Ізраїля від рабства. Ці драматичні події мали на меті спонукати народ повністю довіряти Йому як своєму мудрому Вождеві й Опікуну та підкорятися Його керівництву.

Після великого визволення з єгипетського рабства, після досвіду переходу через Червоне море й чудового святкування Божественного спасіння з рук фараона та його війська Господь привів ізраїльтян до пустелі Шур, де впродовж трьох днів подорожі вони не могли знайти води. Тут ізраїльтяни пережили ще одне випробування на довіру Господу (див. Вих. 15:22–25). Незадовго до цього випробування, перетнувши Червоне море й побачивши поразку фараона, ізраїльтяни довірилися Богові (див. Вих. 14:31). Чи йтимуть вони шляхом беззастережної довіри до свого Бога-Вождя? Усе, що сталося останніми днями й тижнями, мало залишитися в їхній пам’яті. Чи згадають вони про керівництво Господа, коли знову зіткнуться із життєвими труднощами?

Як люблячий батько Бог піклувався про ізраїльтян, терпеливо ведучи їх пустелею. Він викладав їм болісні уроки, коли вони ремствували; однак з любов’ю давав їм воду, перепелів і манну та навчав, як святити суботу.

### Частина II: Коментар

В уривку Вих. 15:22–18:27 описана подорож Ізраїля на Сінай. Цей біблійний фрагмент містить п’ять оповідей. Дві з них – це історії, пов’язані з даром води. Перша розповідь повідомляє про перетворення в Мері гіркої води на солодку (див. Вих. 15:22–27); друга – про воду зі скелі (див. Вих. 17:1–7).

Між цими двома історіями записана оповідь про чудесні дари їжі — перепелів і манну, а також настанова щодо дотримання суботи (див. Вих. 16:1–36). Після згаданих вище трьох розповідей про воду, перепелів і манну, містяться дві додаткові історії, а саме: про Господній дар перемоги над Амалеком (див. Вих. 17:8–16) та про візит Їтро, під час якого він дав Мойсеєві мудру пораду (див. Вих. 18:1–27).

**Дар води в Мері**

Уперше в книзі Вихід єврейський корінь лун — «бурчати», «нарікати», «скаржитися» — з’являється в розповіді про відсутність питної води в пустелі Шур. Ізраїльтяни зупинилися в Мері, де вода була гіркою; тож «народ почав нарікати на Мойсея» (Вих. 15:24). На жаль, лун став ключовим словом, яке позначає історію подорожі ізраїльтян пустелею. Цей негативний термін домінує в історіях про манну та перепелів, де зустрічається вісім разів (як дієслово лун у Вих. 16:2, 7, 8; як іменник телуна у віршах 7, 8 (у перекладі І. Огієнка); і ще двічі у віршах 9, 12). Це слово також згадується в наступній розповіді про воду, що потекла зі скелі в Рафідімі (див. Вих. 17:3–6). Такі самі випадки ремствування й нарікання зафіксовані в книзі Чисел 14:2, 27, 29, 36; 16:11; 17:6, 20, 25.

Коли народ скаржився, Мойсей завжди кликав до Господа, і тепер уже втретє про це згадується в книзі Вихід (див. 8:8 (переклад І. Огієнка); 14:15; 15:25). Господь наказав Мойсеєві кинути в гірку воду шматок дерева. Коли він виконав Божі вказівки, вода стала придатною для пиття. У контексті «зцілення» води Господь пообіцяв: якщо ізраїльтяни будуть уважно прислухатися до Його голосу й дотримуватися всіх Його настанов, то Він не наведе на них «жодної з тих хвороб [євр. махале], які… навів на єгиптян». Щоб закріпити Свою обітницю, Творець використовує Божественну формулу: «Я — Господь, Який Тебе оздоровлює» (Вих. 15:26). Тут ідеться про різні хвороби у зв’язку з десятьма карами (див. також Божу обітницю у Вих. 23:25). Жодна така кара не спіткає вірних.

У пустелі вода має особливе значення: без води неможливо вижити, вона є джерелом життя. Без неї можна прожити лише кілька днів. Не дивно, що в книгах Вихід і Числа містяться важливі розповіді про чудеса, пов’язані з водою. Наступним місцем, де отаборився Ізраїль, став Елім, там було багато води й затінку від пальм.

**Перепели, дар манни, субота**

Господь милостиво відповів на нарікання людей, котрі нарікали на відсутність м’яса та іншої їжі, якою вони ласували в Єгипті. Ці нарікання сповнені перебільшень та гіркої іронії. Ізраїльтяни згадали свої повні тарілки, коли були рабами у фараона. Однак у відповідь Господь пообіцяв, що дасть їм хліба з неба, а також перепелів. Він повідомив, що ввечері будуть перепели, а вранці – хліб з неба. Саме так і сталося (див. Вих. 16:13). Найбільше народ здивувався вранці, оскільки ніхто раніше не бачив манни, тому всі запитували: «Що це?» (Вих. 16:15). Їхнє запитання єврейською звучить, як ман-гу й означає «манна».

За допомогою дару манни Бог навчив ізраїльтян, як слід жити й дотримуватися суботи. Ісус назвав манну «хлібом з неба» (Івана 6:31); це посилання на текст Вих. 16:4. Отже, манна – це хліб, даний Господом Своєму народові на поживу в пустелі (вірш 15). Протягом 40 років ізраїльтяни отримували манну (вірш 35). Постачання манни припинилося лише тоді, коли ізраїльтяни святкували свою першу Пасху в Обітованій землі (див. І. Нав. 5:10–12).

Щотижня під час 40-річного перебування ізраїльтян у пустелі відбувалося чотири чуда, які навчили ізраїльтян свято дотримуватися суботи: (1) манна падала з неба щодня, крім суботи; (2) якщо в будні дні хтось залишав частину зібраної манни на наступний день, вона псувалася; (3) у п’ятницю, день приготування до суботи, манни випадало удвічі більше; (4) зібрана в п’ятницю манна не псувалася, натомість залишалася свіжою для споживання в суботу. У такий спосіб Господь щодня забезпечував потреби Ізраїля. Шість днів на тиждень їм потрібно було виходити і збирати манну, це було нагадуванням про те, що вони щодня повністю залежать від Нього.

Ось ще одне чудо, пов’язане із хлібом з неба. Господь наказав Мойсеєві взяти гомер манни (приблизно 3,64 літра), насипати її в посудину й поставити перед скинією свідчення (Вих. 16:34). Пізніше гомер манни помістили в ковчег завіту (див. Євр. 9:4) як нагадування майбутнім поколінням. Ця манна не зіпсувалася, хоч у наметах ізраїльтян незіпсованою вона залишалася впродовж лише двох днів – від п’ятниці до суботи включно.

Іменник «субота» (євр. шаба т) кілька разів зустрічається в книзі Вихід та вперше згадується в тексті Вих. 16:23 як «день спочинку» (давньоєвр. шабато н) і «свята субота для Господа». Цей текст містить перший чіткий наказ щодо дотримання суботи, викладений у трьох імперативах: «печіть», «варіть», «залишіть»! Суботу треба святити. Цікаво, що у вірші 25 додано четвертий імператив: «Їжте»! Їжте манну сьогодні. Прийом їжі тісно пов’язаний з дотриманням суботи. Слово «сьогодні» (як проміжок часу) тричі використано в цьому тексті (у перекладі І. Огієнка) у зв’язку із суботою, наголошуючи на чуді споживання манни в суботу, оскільки її дав Бог. У вірші 25 зазначено, що це «субота для Господа», а 26-й пояснює, що субота – це сьомий день тижня. Вірш 30 пов’язує суботу з відпочинком: «І народ сьомого дня відпочивав [євр. шава т]». Тріада ключових слів уривка Вих. 16:23–30, а саме «субота», «сьогодні» та «відпочинок», пов’язана з уривком Євр. 4:7–10, де апостол Павло також розкриває ідеї про «суботу», «сьогодні» та «відпочинок». Слово «субота» зустрічається в книзі Вихід ще в таких текстах: 16:29; 20:8, 10, 11; 31:13, 14, 15, 16; 35:2, 3.

Наприкінці розповіді про манну повідомляється, що деякі люди вийшли в суботу збирати манну, тому Господь поставив дуже гостре запитання:

«Доки ви будете відмовлятися виконувати Мої Заповіді та Мої Закони?» (Вих. 16:28). Господь використовує слово «відмовлятися» (давньоєвр. мае н — відкидати, зрікатися, не бажати), щоб описати свідомі дії цих людей. Ізраїльтянам необхідно було усвідомити, що субота – це дар, дар їжі від Господа. Тому їм не потрібно було збирати собі манну в суботу.

### Частина III: Практичне Застосування

1. Ісус назвав Себе Хлібом життя (див. Івана 6:35, 48). Як ми можемо жити з Ісусом Христом у таких тісних стосунках, що Він щодня стає для нас Хлібом і Водою?
2. Коли і як ми маємо дбати про людей, котрі скаржаться на життєві труднощі, а коли не слід слухати нарікань?
3. Господь супроводжував ізраїльтян у хмарному стовпі вдень та у вогненному стовпі вночі, але вони сприймали Його присутність як належне. Ми також можемо бачити надзвичайні прояви присутності Бога серед нас, проте не цінувати цього. Як нам підтримувати почуття благоговіння перед святістю Господа та Його діянь?
4. Візит Їтра — це чудовий приклад благочестивого лідерства. Мойсей навчався і розвивав свої лідерські навички. Він був богоцентричним лідером, який визнавав лідерство Господа у своєму житті й житті Ізраїля. Мойсей також був винятковим слухачем, сповненим вдячності та хвали Богові. Він був вождем, однак йому потрібно було навчитися делегувати відповідальність. Він, сильний лідер, був готовий навчатися. Що допомогло Мойсеєві бути відкритим до нових ідей і методів удосконалення, не сприймаючи конструктивну критику, як особистий напад, та не боячись пропозицій щодо зростання?
5. Апостол Павло, згадуючи історію про воду зі скелі в Рафідімі, стверджує, що тією Скелею був Ісус (див. 1 Кор. 10:4). У Рефідімі люди нарікали й випробовували Господа (див. Вих. 17:2). У тексті Мал. 3:10 записане запрошення Господа випробувати Його. Яка різниця між позитивним і негативним випробуванням (тобто спокушуванням) Бога?