---
title: Додаткові матеріали до уроку
date:   15/08/2025
---

**Пам’ятний вірш:** «Тоді Господь сказав Мойсеєві: Доки ви будете відмовлятися виконувати Мої Заповіді та Мої Закони? Майте на увазі, що Господь дав вам суботу, тому шостого дня Він дає вам хліба на два дні. Нехай сьомого дня ніхто не виходить зі свого місця, а залишається в себе. І народ сьомого дня відпочивав» (Вих. 16:28–30).

**Криголам:**

1. Чи сідали ви на дієту? Яка вона була (без цукру, без м'яса, тощо…) та на скільки часу вас вистачило?
2. Де ви пили найсмачнішу воду? А де найбридкішу?
3. Коли хтось ділиться з вами своїм розчаруванням чи невдоволенням, як ви реагуєте в цей момент? Як вам вдається дбати про власний емоційний баланс, щоб не перейняти чужий настрій?

_Неділя + Понеділок_ **Гіркі води, перепела та манна**

1. Вих. 15:22–25. З яким випробовуванням зіштовхується народ Божий після того, як перейшли Червоне море?
	- а) впродовж 3-ох днів не було води (22 вірш);
	- б) а коли була знайдена вода, вона була непридатна для вживання (23 вірш). 2. Якщо Господь знав потребу народу, то чому Він відразу не напоїв людей?
	- а) Творець хотів, щоб народ озвучив свою потребу;
	- б) висловлюючи свої потреби народ вступає та вибудовує відносини з Богом.
3. Вих. 15:26. Як Бог вирішує проблему води та що обіцяє народові?
	- а) наказав Мойсею взяти дерево та вкинути його у гірку воду (25 вірш);
	- б) після цього вода була придатна для вживання;
	- в) Він дає народу постанови та право;
	- г) що не наведе на ізраїльтян «жодної з хвороб»;
	- д) умовою цієї обітниці була вірність Господу.\
Найбільше нашу віру випробовують моменти гіркоти. Саме тоді, коли ми переживаємо біль від образи чи втрати, наші реакції стають дзеркалом, у якому світ бачить, якому Богу ми насправді довіряємо.
4. Вих.16:1-3. З якою проблемою народ зіштовхується по тому?
	- а) після подорожі пустелею впродовж місяця у людей закінчилась їжа;
	- б) народ почав нарікати.
5. Якщо народ неодноразово бачив дива та діяння Бога, то чому вони зі своєю проблемою відразу не звернулися до Господа?
	- а) через страх перед Господом;
	- б) відсутність особистих відносин з Богом;
	- в) народ вважав, що тільки Мойсей є тією людиною, яка мала повноваження для спілкування – не прагнули особистого.
6. Як Господь вирішує проблему відсутності їжі? (Вих.16:4-14).
	- а) Творець благословляє Свій народ хлібом (манною) та м’ясом.
7. Вих.16:16-36. Які чудеса пов’язані з манною упродовж тижня бачив народ?
	- а) протягом п'яти днів Бог давав щоденну норму манни;
	- б) по п'ятницях давалася подвійна норма манни;
	- в) манна не псувалася з п'ятниці до суботи;
	- г) манна не випадала у суботу.
8. Якщо Богові легко було кормити свій народ перепелами, тобто м'ясом, чому Бог обмежив його раціон тільки манною?
	- а) м'ясо не входить в раціон, передбачений Богом людині;
	- б) від початку люди мали харчуватися рослинною їжею;
	- в) вочевидь, манни було достатньо для повноцінного життя людини;
	- г) обмеження в їжі виховує стриманість, що веде до більших цінностей, пов'язаних з духовним, а не тілесним;
	- д) їжа стає випробуванням для народу Божого і в наші дні.
9. Згадайте, яку їжу вам було особливо важко полишити, коли ви збагнули, що така воля Божа?
10. Чи являє Господь дива в вашому житті? Чи зміцнюють вони вашу віру та залежність від Творця?
11. Як виглядає для вас процес, коли ви довіряєте Богу у вирішенні проблеми, а не покладаєтеся тільки на власні сили? Що це практично означає у вашому житті?
12. Іс.41:13 «Бо Я Господь, Бог твій, що держить тебе за правицю й говорить до тебе: Не бійся, Я тобі поможу!»

_Вівторок+Четвер_ **Вода зі скелі та пересторога для нас**

1. Вих. 17:1–7. Що трапилося з ізраїльським народом у пустелі Сін?
	- а) народ прийшов до Рефідіму, де не було води;
	- б) вони почали сперечатися з Мойсеєм і нарікати, сумніваючись у присутності Бога;
	- в) таким чином, вони свідомо випробовували Господа.
2. Вих. 17:6, 1 Кор. 10:4, Е. Уайт. Патріархи і пророки. С. 298. Яким чином Бог дав воду і що цим показав?
	- а) Мойсей ударив по скелі своїм жезлом;
	- б) вода полилась зі скелі завдяки Сину Божому, Який стояв поруч у хмарному стовпі;
	- в) це показало, що Христос є джерелом як фізичного, так і духовного життя для Свого народу.
3. Чому нам так легко забути про минулі Божі благословення, коли ми стикаємося з новими труднощами? Як ми можемо свідомо вчити себе пам'ятати про Божу вірність?
	- а) причиною забуття часто є наш егоїзм і зосередженість на поточних труднощах, що затьмарює нашу пам'ять про Божу вірність;
	- б) пам'ятати про благословення — це свідомий акт, який допомагає нам зміцнювати віру, переконання, що Той, Хто допоміг у минулому, допоможе і зараз;
	- в) ми можемо свідомо практикувати пам'ять, ведучи "журнал благословень", ділячись свідченнями з іншими або перечитуючи біблійні історії про Божу вірність.
4. Вих. 17:7, Євр. 3:7, 8, 15. Який урок мав почерпнути народ із цього випадку?
	- а) не випробовувати Бога і не сперечатися з Ним;
	- б) місце було названо Масса ("випробування") та Мерива ("суперечка"), щоб слугувати вічним застереженням;
	- в) їм слід було довіряти Божому керівництву, навіть тоді, коли ситуація здавалася безнадійною.
5. Павло каже, що цей досвід ізраїльтян є "пересторогою для нас...". Якщо Христос є нашою "Скелею", чому ми все ще схильні нарікати і випробовувати Бога?
	- а) людська природа схильна до сумнівів та страху, які заглушують віру;
	- б) нарікання є вираженням невіри в Божий провід у наших життєвих "пустелях".
	- в) ця історія нагадує, що вибір між вірою і сумнівом є щоденним.
6. Чому Бог наказав Мойсею вперше вдарити по скелі, але покарав його за повторення тієї ж дії?
	- а) Скеля була прообразом Христа, Який мав бути розп'ятий (ударений) лише один раз.
	- б) другий удар спотворив цей прообраз, ніби жертви Христа було недостатньо;
	- в) непослух Мойсея підірвав істину про викупну жертву Христа, за що він і був покараний.
7. Як я можу навчитися щодня пити з "духовної скелі", щоб уникнути духовного голоду?
8. Яка "пустеля" зараз у моєму житті, і як я можу перетворити мої "Массу" та "Мериву" на досвід довіри Богові?
9. 1 Кор. 10:4 «І всі пили той самий духовний напій, бо пили від духовної скелі, що йшла слідом за ними. А та скеля — то був Христос».
10. Ів. 7:38,39 "Хто вірить у Мене, як каже Писання, ріки живої води з нутра його потечуть. Це Він сказав про Духа, Якого мали одержати ті, котрі повірили в Нього."

_Среда_ **Амаликитяни та порада Їтра**

1. Вихід 17:8-16. З якою небезпекою зіткнулися ізраїльтяни в Рефідімі?
	- а) на них напали амаликитяни — кочовий народ, нащадки Амалика, онука Ісава (Буття 36:12), які жили в пустельних районах південного Ханаану й були відомі своєю агресивністю.
2. Якщо всі навколишні народи були в страху від того, що Бог зробив з єгиптянами, то чому амаликитяни напали на ізраїльтян?
	- а) амаликитяни не боялися Бога, тому напали ззаду, на втомлених і відсталих, проявивши боягузтво й жорстокість;
	- б) амаликитяни були закриті для впливу Святого Духа, вони зневажили Його у своїх серцях;
	- в) «Вони глузували з чудес, здійснених Мойсеєм у Єгипті, та висміювали побоювання навколишніх народів. Вони поклялися своїм богам знищити євреїв, аби жоден з них не врятувався, та вихвалялися, нібито Бог Ізраїлів безсилий перешкодити їм» (Е. Уайт, «Патріархи і пророки», с. 273.3);
	- г) Бог оголосив вирок амаликитянам (Вихід 17:14).
3. Вихід 17:9-13. Який важливий духовний приклад для Церкви міститься в цій історії?
	- а) доки руки Мойсея були підняті, Ізраїль перемагав, а коли опускав — перемагав Амалик;
	- б) Вірш 12 – коли Мойсей втомився, йому підклали камінь, «…Аарон та Хур підтримували його руки, – один з одного боку, а другий з іншого…»;
	- в) це важливий приклад духовної підтримки та залежності від Бога.
4. Вихід 18:14–27. Яку мудру пораду дав Їтро Мойсеєві?
	- а) Мойсей не повинен усе робити сам;
	- б) він має обрати здібних людей, щоб розділити з ними керівництво.
5. Якщо Їтро не був частиною ізраїльського народу, то чому Мойсей дослухався до його поради?
	- а) хоча Їтро не був частиною Ізраїлю, він був священником Бога Всевишнього (Вихід 3:1; 18:1);
	- б) Мойсей поважав цього богобоязливого чоловіка і з вдячністю прийняв його допомогу. «Вибраний вождь Ізраїлю охоче прислухався до порад побожного мідійського священика та скористався його мудрим планом» (Е. Уайт, «Патріархи і пророки», с. 275.1).
	- в) добре знаючи голос Бога, Мойсей розумів, що Бог не завжди говорить прямо, а може використовувати для Своєї справи посвячених людей.
6. Які уроки з поради Їтра може взяти для себе сучасна церква і кожен із нас особисто?
	- а) мудре лідерство — це делегування повноважень; у церковній організації служитель не робить усе сам, а навчає та довіряє служіння іншим;
	- б) необхідно обирати людей чесних, богобоязливих і некорисливих;
	- в) така структура управління допомагає уникнути вигорання та служити Богові і Його народові ще краще.
7. Приповістей 13:10 «Зарозумілість провадить лише до сварки, але мудрість у тому, щоб шукати поради».

**Висновки:**

Після великого визволення з Єгипту Бог повів Ізраїль у пустелю Сур. Тут на них чекало ще одне випробування на вірність Господу — їм потрібно було навчитися довіряти Богові в усіх своїх потребах.

Бог дбав про ізраїльтян, як люблячий Батько, терпляче ведучи їх через пустелю. Він був готовий дати їм болісні уроки, коли вони нарікали, але з любов'ю давав їм воду, перепелів і манну, а також наставляв їх у тому, як святити суботу.

«[Все] це сталося з ними як прообраз, і записано як пересторога для нас, для яких настав кінець віків.» (1Кор. 10:11).