---
title:  Очікування й місія
date:   07/11/2023
---

Розділ 24 Євангелія від Луки закінчується вознесінням Ісуса на Небо (Луки 24:50–53). Проте це не кінець історії. Лука, богонатхненний автор Євангелія, написав також книгу Дії апостолів. Перш ніж вознестися на Небо, Ісус дав учням доручення, обітницю та вказівку чекати в Єрусалимі сили з висоти (Луки 24:49; Дії 1:4–8).

Христос звелів учням залишатися в Єрусалимі, доки Він не виконає Своєї обіцянки послати Обітницю від Отця – Святого Духа. Саме Він дасть силу віруючим свідчити в Єрусалимі, Юдеї, Самарії та інших місцях.

`Прочитайте Дії 1:12–26. Що робили учні (яких було близько 120 чоловіків і жінок) під час очікування?`

Ісус дав учням чітке доручення: вони мали стати Його свідками для всього світу. Тому, очікуючи, вони готувалися до виконання дорученої місії. По-перше, як повідомляє Лука, учні «перебували однодушно в молитві й благанні». Ні в кого з них не виникало запитань щодо даного Ісусом доручення, кожен із них прийняв його. Це спонукало учнів об’єднатися в молитві. Вони молилися про мудрість, силу й мужність, щоб разом виконати доручену їм місію. Який приклад для нас!

По-друге, учні підготувалися до своєї місії організаційно. Юда віддав Ісуса на страту, а потім наклав на себе руки. Це залишило вільним місце служіння серед дванадцяти учнів. Тому під час очікування учні шукали Божого керівництва й обрали заміну. По суті, учні організовувалися та планували початок своєї місії. В ухваленні рішень головну роль відігравав Петро. Ніхто не заперечував його рішень, усі бачили в цьому Боже провидіння. Віруючі усвідомлювали, що Бог діє серед них. Час їхнього очікування був не марним, а наповненим сенсом і цілеспрямованими діями.

Очікуючи злиття Святого Духа, Який допоможе нам завершити велику Божу місію, ми повинні об’єднатися, аби підбадьорювати одне одного (Євр. 10:24, 25) і молитися про злиття Пізнього дощу. До того ж нам необхідно узгоджувати своє життя й життя нашої Церкви з Божим пріоритетом – спасінням заблудлих.

`Як ви можете навчитися очікувати Другого приходу Господа і водночас не втрачати віри? За прикладом учнів, як ви можете найкраще використати час очікування?`