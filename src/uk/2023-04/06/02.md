---
title:  Поділитися гарною новиною
date:   05/11/2023
---

`Прочитайте Луки 24:1–12. Яка була реакція людей, котрі почули вістку про воскреслого Христа?`

Лука записав, що дуже рано першого дня тижня до гробу Ісуса підійшло кілька жінок. Вони принесли пахощі, оскільки збиралися помазати тіло Господа. Жінки очікували побачити все ще запечатану гробницю, проте були вражені, виявивши, що вона порожня. Потім вони побачили двох ангелів в осяйних шатах і злякалися. Ангели сповістили жінкам особливу новину. Нагадавши їм слова Ісуса, вони повідомили, що Христос воскрес, як і обіцяв. Жінки, радісні та схвильовані цією вісткою, побігли, щоб сповістити апостолів та інших послідовників Ісуса про те, що бачили й чули. Вони ділилися з іншими тим, що дізналися про Христа.

Уявляєте, що відчували ці жінки? Вони щойно пережили дивовижний досвід, який наповнив їх благоговінням, але учням їхні слова «здалися вигадкою» (Луки 24:11), і вони не повірили їм. Не знаючи, чи вірити цим жінкам, Петро побіг до гробниці, аби самому побачити, що сталося.

Петро (як і багато хто з нас) не відразу приймав те, що повідомляли інші. Почувши слова жінок, він не одразу повірив їм. Прийшовши до місця поховання Христа, Петро побачив лише порожню гробницю, і це, за словами Луки, дуже здивувало його (вірш 12). Його досвід біля гробниці був не таким, як досвід жінок.

А вони, щойно почувши новину про Ісуса, одразу захотіли поділитися нею з іншими. Що може бути сильнішим мотивом для місії, ніж розповісти іншим про те, що Ісус зробив для них? Що може бути важливішим, ніж поширювати Благу вістку про спасіння в Ісусі – єдину надію для кожного з нас?

Звичайно, нам потрібен особистий досвід спілкування з Богом, перш ніж ми зможемо поділитися цим досвідом з іншими. Бажання поділитися з іншими тим, що ми так любимо, має бути важливою частиною нашої мотивації для місії. Адже ми не можемо поділитися тим, чого самі не маємо, чи не так?

`Який досвід щодо реальності Бога та Його любові пережили особисто ви? Чому цей досвід такий дорогоцінний для вас і як він мотивує вас ділитися Благою вісткою з іншими людьми?`