---
title:  Образ ранньої церкви
date:   09/11/2023
---

`Прочитайте Дії 2:41–47. Як тут представлено ранню Церкву?`

Другий розділ книги Дії апостолів закінчується чудовою картиною ранньої Церкви. У тексті Дії. 2:41 ідеться про те, що охрещені приєдналися до громади. Напевно, хтось підраховував кількість новохрещених, додавав їх до членів громади й визначав їхню загальну кількість. Однак це лише з одного боку. Формулювання також містить ідею, що новохрещені стали повноцінною частиною початкової групи віруючих.

Основним завданням ранньої християнської Церкви було здобуття учнів. Нові члени Церкви «перебували… постійно в навчанні апостолів і в братерській спільності, в ламанні хліба та в молитвах» (вірш 42). Слова «навчання» та «спільність» у цьому тексті буквально означають «доктрина, настанови» та «взаємини, співучасть». Проповідь апостолів протистояла хибним віруванням і пояснювала те, що люди бачили й переживали. А застосуванню істини в житті сприяли взаємини в громаді. Новонавернених старанно й цілеспрямовано наставляли безпосередньо через навчання, а також через участь у повсякденному житті інших віруючих. Усе це відбувалося під наглядом і керівництвом духовно зрілих апостолів.

Якщо проповідь повідомляє людям, що робити, але не говорить, як робити, це погана проповідь. Однак навіть читання книг і слухання проповідей, які містять практичні рекомендації щодо того, як діяти, не замінять активної участі у справі. Людині необхідно особисто побачити, як це роблять інші, а потім наслідувати їх. Павло розумів це і закликав своїх послідовників наслідувати його, як він наслідував Ісуса (1 Кор. 11:1). Коли інші матимуть змогу побачити реальність нашого досвіду з Христом, це вплине і на них.

`Завдання. Подумайте про людину, за яку ви молитеся, щоб вона повірила в Бога. Щодня моліться, щоб вона мала особистий досвід спілкування з Ісусом.`

`Завдання із зірочкою. Кого ви наставляєте й ведете до взаємин з Ісусом? Подумайте про те, як можна привести цю людину до спілкування з іншими віруючими.`