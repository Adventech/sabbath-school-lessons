---
title:  Коментарі для вчителів
date:   10/11/2023
---

### Частина I: Огляд

Мотивація – це причина, чому людина робить щось для когось, а підготовка включає попередні дії, спрямовані на виконання цієї справи. Мотивація спонукає нас діяти. Підготовка уможливлює здійснення наших планів. Ісус і Його діяння заради нас мотивують нас свідчити про Нього (Римл. 5:8). Він також наділив нас Своїм Духом, зробивши для нас можливим виконання Його волі й Великого доручення (Матв. 28:18-20; Івана 14:15-31; 20:21, 22).

«Ми любимо [Його], бо Він перший полюбив нас» (1 Івана 4:19) – ці слова говорять про причину й наслідок, про причину, яка мотивує нас відгукнутися й діяти. Відгукуючись на Божу любов, ми проголошуємо та втілюємо в життя словами й ділами Благу вістку про те, що Ісус – наш Спаситель і Господь! Наше свідчення про істину, яке міститься в Його Слові, потрапить до відкритих сердець і принесе багато плоду під впливом Святого Духа. Однак ми повинні бути готові й до того, що багато хто відкине Слово, унаслідок чого втратить надію.

### Частина II: Коментар

**Бог-місіонер**

«Історія Божої місії щодо заблудлого людства – найбільша з розказаних історій. Історія починається відразу після гріхопадіння Адама та Єви і продовжується через весь патріархальний період та історію Ізраїлю. У Євангеліях описана центральна подія Божої місії – народження, служіння, викупна смерть, воскресіння й вознесіння Христа. Біблійна історія продовжується в книзі Дії і посланнях, де йдеться про створення християн ської Церкви, і закінчується апокаліптичною кульмінацією Божої місії в Об’явленні. Божа місія – це головна розповідь всього біблійного канону від Буття до Об’явлення» (Gorden R. Doss. Introduction to Adventist Mission. Berrien Springs, MI: Department of World Mission, 2018. Р. 1).

«Велика біблійна розповідь змальовує Бога, Який працює над комплексним проєктом відновлення Його Землі та всього Його космосу до їхнього початкового досконалого стану. Біблійні оповідання від Буття до Об’явлення описують аспекти Божої космічної місії. Загальна тема полягає в тому, що суверенний, милостивий, люблячий Триєдиний Бог розпочав Свою місію і доведе її до повного завершення» (Gorden R. Doss. Introduction to Adventist Mission (Berrien Springs, MI: Department of World Mission, 2018. Р. 22).

Отже, історія викуплення спонукає нас як готуватися, так і брати участь у Божій місії, у Божій історії. Як Бог-місіонер, наш Отець піклується про всіх людей і бажає благословляти інших через нас, тому Він дав нам повеління йти до всіх народів, поколінь, племен і народностей.

Чому Христос велить нам іти й проповідувати Євангеліє? Чому Господу потрібно, щоб ви були мотивовані й готові приєднатися до Нього в Його місії? Деякі із цих причин можна знайти в книзі Passport to Mission (Berrien Springs, MI: Institute of World Mission, 2009. Рp. 28-36):

Ісус – унікальне Джерело життя та спасіння, і люди повинні знати про Нього.

* Івана 3:36: «Хто вірить у Сина, той має вічне життя, а хто в Сина не вірить, той життя не побачить».
* Дії 4:12: «І в нікому іншому немає спасіння, бо під небом немає іншого імені, даного людям, яким належить нам спастися».
* 1 Івана 5:12: «Хто має Сина, той має життя; хто не має Божого Сина, той не має життя».

**Ісус – Божественний Син Божий**

Ісус не є тільки добрим Учителем (як інші релігійні лідери), або великим Лідером (як Мойсей або Давид), або якимось напівбогом, меншим богом (як можна побачити в інших релігіях). Жодна інша велика релігія не заявляє про Божественність свого засновника.

* Ісус заявляє про Свою цілковиту Божественність, тобто про рівність з Богом (Івана 8:58, 59; 10:30-33).
* Учні Ісуса також безстрашно проголошували Його Божественність (Матв. 16:14-16). Доказом, який вони надали для своїх тверджень, було воскресіння Ісуса (1 Кор. 15:14-20). Якщо Бог воскресив Ісуса, отже, слова Христа про Себе є правдою.

Ісус пропонує унікальне спасіння – спасіння благодаттю через віру.

* «Адже ви спасенні благодаттю через віру, і це не від вас, це Божий дар, не від діл, щоб ніхто не хвалився» (Ефес. 2:8, 9).

Такого спасіння немає в жодній іншій світовій релігії. Інші релігії справді можуть встановлювати високі стандарти, заохочувати етичну поведінку, рекламувати закони здоров’я, звеличувати філософію чи виховувати добрих людей. Однак вони проголошують, що люди можуть спастися ділами! В основі цих нехристиянських релігій лежить доктрина спасіння ділами.

Ісус пропонує спасіння для всіх – усеосяжне й виняткове.

* «Бо так Бог полюбив світ… щоб кожний, хто вірить у Нього, не загинув, але мав життя вічне» (Івана 3:16).

Спасіння запропоноване для всіх людей у світі. Бог бажає, щоб усі люди почули цю вістку – Благу вістку про те, що Господь пропонує людям дар спасіння, Гарантом якого є виключно Ісус. У Великому дорученні Христос дає зрозуміти, що ми також можемо ділитися цією Благою вісткою з іншими людьми.

Якби хтось запитав вас, чому ви адвентист сьомого дня і що спонукає вас до місії, що б ви відповіли? Яка унікальність і неповторність вістки адвентистів сьомого дня мотивує вас свідчити світові?

Хоч більшість переконань адвентистів сьомого дня поділяють і деякі інші християни, основа віри адвентистів сьомого дня унікальна. Ось три переконання, які визначають, у що ми віримо, як мотивовані, підготовлені та як бачимо свою місію.

Переконання № 1: Ісус повернеться вдруге – це буде Прихід видимий, буквальний і неминучий (зовсім скоро). До виникнення адвентизму більшість християн або не вірили в буквальний Прихід, або не надавали йому значення. Багато із цих християн були постміленаристами, які вірили, що спочатку настане 1000 років миру та процвітання, а потім прийде Ісус. Те, до чого люди прагнули і заради чого трудилися, – це тисячолітнє царство, а не Другий прихід. Ґрунтуючись на Біблії, адвентисти сьомого дня вірять, що справжня надія світу – це не земне тисячоліття, а «блаженна надія» (Тита 2:13) – Другий прихід Ісуса.

Нижче наведено короткий виклад наших уявлень про Другий прихід:

* Адвентисти сьомого дня приймають і проголошують обітниці про Другий прихід (Івана 14:1-3; Об’явл. 22:7, 12, 20).
* Це буквальний Прихід (Дії 1:11).
* Другий прихід описаний як видимий (Матв. 24:30; Об’явл. 1:7).
* Усі ознаки вказують на близький, швидкий, неминучий Прихід. Ісус знову і знову використовував слово «незабаром» (Об’явл. 22:7, 12, 20; Матв. 24:4–28; Луки 21:7–28).
* Божий народ побачить Ісуса (Івана 14:3) і буде з Ним вічно (1 Сол. 4:17).
* Мертві праведники воскреснуть нетлінними (1 Сол. 4:13-16), живі праведники перетворяться, і всі разом отримають безсмертя (1 Кор. 15:53).
* Смерті, страждань, плачу й болю більше не буде (Об’явл. 21:3, 4).

Це послання важливе для нашої місії, оскільки багатьом необхідно почути Благу вістку про блаженну надію. Однак найбільша проблема, з якою ми стикаємося, – це нехристиянський світ. Мільйони, якщо не мільярди, мусульман, індуїстів, буддистів і прихильників традиційних релігій ніколи не чули про цю надію, тому ми маємо розповісти їм. Ісус бажає, щоб вони почули про Його Прихід.

Переконання № 2: Бог закликає віруючих до послуху в любові та серйозного учнівства. У світлі Приходу Ісуса нам потрібно добре підготуватися. Важливо бути вірними та слухняними учнями. Адвентисти завжди вірили, що Ісус – наш Спаситель. Ми завжди підкреслювали, що істинна віра полягає в тому, щоб зробити Христа своїм Господом. Люди, спасенні Ісусом, повинні з радістю зробити Його своїм Господом і на знак подяки слідувати за Ним. Ми віримо, що і Євангеліє, і Божий Закон життєво важливі й гармонійно поєднуються одне з одним, як два весла в одному човні. Закон веде нас до Христа і слугує мірилом праведності. Ісус звільняє нас від осуду Закону, і Його Дух пише Закон у наших серцях. Саме тому адвентисти:

* дотримуються всіх Десяти Заповідей, зокрема й четвертої заповіді про суботу, вірячи, що Ісус дав її при творінні (Бут. 2:2), повторив у Десяти Заповідях (Вих. 20:8-11) і затвердив під час Свого служіння (Марка 2:27);
* вірять, що субота – великий символ Божої творчої сили (Бут. 2:2; Вих. 20:8-11), спасенної благодаті (Вих. 20:2; П. Зак. 5:12-15) та Останку викуплених (Євр. 4:1-11, особливо вірш 9);
* приймають панування Христа у всіх сферах життя, включаючи шлюб і сім’ю, одяг, відпочинок, харчування тощо (Ефес. 5:21–6:4; Филп. 4:8, 9; 1 Кор. 6:19, 20; 1 Тим. 2:8-10).

У світі, де люди нехтують будь-якими нормами моралі та пристойності, адвентистське християнство має сприяти святому життю. У світі, де гонитва й поспіх призводять до високого рівня стресу, християни під керівництвом Христа можуть знайти радість і спокій у суботу. Вони повинні демонструвати у своєму житті як рятівну силу, так і панування Ісуса.

Переконання № 3: Бог відновить у віруючих повноту життя в Христі. Християни не потрапляють на Небеса безтілесними душами. Другий прихід повністю відновить життя християнина. Віруючі повинні добре підготуватися до Другого приходу. Бог бажає відновити нас у всій повноті. Спасіння стосується кожної частини життя й буття. Ісус хоче, щоб ми жили повним і досконалим життям. У тексті Івана 10:10 Він говорить: «Я ж прийшов, щоб ви мали життя і щоб над міру мали». Наша мотивація і підготовка до місії необхідні в цьому грішному світі, що потребує послання Ісуса, Який піклується про кожну сферу нашого життя. Світ, який рухається до загибелі, потребує надії на нове життя, прожите у всій повноті завдяки Божій благодаті й силі.

### Частина III: Практичне Застосування

Чекаючи Другого приходу Ісуса, віруючий вивчає Боже Слово та звеличує Господа у спілкуванні з Тілом Христовим (Церквою), готуючись до посвяченого служіння людству. Не має бути ледарства і марного проведення часу, оскільки кожну мить потрібно використовувати для підготовки й участі в Божій місії. Ми рухаємося вперед, вірячи Божим обітницям. «Роблячи добро, не втрачаймо запалу, бо свого часу пожнемо, якщо не ослабнемо» (Гал. 6:9).

`Яке було б наше життя, якби ми на практиці застосовували ідеї, викладені в попередньому абзаці? Чи можемо ми отримати мотивацію і підготуватися, слухаючи Боже Слово? Поясніть свої відповіді. Чи готує нас участь у богослужінні до місії? Обговоріть.`

`Чи справді ви вірите, що Ісус – Єдинородний Божий Син, Який пропонує нам благословення чудового спасіння, що є даром? Якщо так, то чому? Чи мотивувала вас ця вістка та чи змінила ваше життя? Якщо так, то як? Як ця вістка вплинула на місію перших учнів? Як вона вплинула і як має вплинути на вашу місію?`

`Чи завжди ми, церква, представляли нашу унікальну вістку про Ісуса так, щоб це спонукало нас іти у світ і служити? Поясніть. Що ще ми можемо зробити для підготовки та покращення нашої роботи в цій сфері?`