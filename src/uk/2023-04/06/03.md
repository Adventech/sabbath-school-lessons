---
title:  Пророча основа
date:   06/11/2023
---

`Прочитайте Луки 24:36–49. Про що йдеться в уривку і чому ця подія стала переломною для апостолів?`

Цікаво, що спочатку, побачивши Ісуса, учні зніяковіли та злякалися. Однак потім, переконавшись, що Він справді живий, «вони ще дивувалися і не вірили з радості» (вірш 41). Чи відчували ви коли-небудь таке: це надто добре, аби бути правдою? Саме це пережили учні й інші послідовники Ісуса, які зібралися у світлиці.

Та якби Ісус залишив їх тільки із цим досвідом, то після Його вознесіння їхня віра могла б ослабнути. Згодом сила досвіду могла згаснути, вони б забули те, що сталося, або, можливо, навіть почали сумніватися. Тому Спаситель не обмежився тим, що показав їм Свої рани та їв перед ними. Після цього Він виклав апостолам пророчу основу Своїх діянь і служіння. Незалежно від того, наскільки великий був досвід їхнього спілкування з Христом, Він, як і раніше, хотів, аби їхня віра ґрунтувалася на Божому Слові.

«І промовив до них: Ось слова, які Я сказав вам, коли ще був з вами: Має збутися все написане про Мене і в Законі Мойсея, і в Пророків, і в Псалмах!» (Луки 24:44).

Отже, тут ми знаходимо ще одну сильну мотивацію для свідчення й місіонерської діяльності – це Боже Слово. Ісус знав: для закріплення досвіду учням потрібно було зрозуміти, чому Він мав померти і що означало Його воскресіння. Їм необхідно було перевести свій погляд із земного політичного царства на велике розв’язання проблеми гріха й перемогу Христа над смертю. Блага вістка означала значно більше, ніж досягнення політичного суверенітету Ізраїлю. Вона відкривала перемогу Христа над сатаною і гарантувала, що одного разу все зло у світі буде знищене, земля буде очищена і Бог перебуватиме серед Свого народу. Ісус «розкрив їхній розум, щоби зрозуміли Писання» (вірш 45), аби вони могли осягнути ці істини й поділитися ними зі світом.

Аби постійно зростати в Ісусі, нам потрібно мати міцну основу – Його Слово, зокрема й пророцтва. Пророцтва вказують на історію і події, яким судилося відбутися до і під час Першого та Другого приходів Христа. Добре засвоївши ці істини, ми можемо бути готові й мотивовані для місії.

`Наскільки добре ви знаєте пророцтва, які вказують на Христа, на Його Перший і Другий приходи? Чому (особливо в останні дні) нам необхідно мати міцну основу – Боже Слово, зокрема й пророцтва? Чому розуміння пророцтв таке важливе, особливо для виконання місії?`