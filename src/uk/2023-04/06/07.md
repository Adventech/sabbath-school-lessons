---
title:  Для подальшого дослідження
date:   10/11/2023
---

Місіонерську роботу треба виконувати з глибокої любові до Ісуса та вдячності Йому за те, що Він здійснив і здійснює в нашому житті, а також з безкорисливої любові до людей. Будьяка інша мотивація хибна. Перебувати в Слові й чинити згідно зі Словом – ключ до успішного свідчення та євангелізації.

«Наше життя має бути зв’язане із життям Христа. Ми повинні постійно живитися від Нього, приймаючи їжу від Того, Хто є живим Хлібом, що зійшов з Неба, тамуючи спрагу із джерела, яке завжди свіже, завжди дарує свої рясні скарби. Якщо ми постійно будемо бачити перед собою Господа, віддаючи Йому хвалу і подяку з усього серця, наше релігійне життя постійно буде сповнене свіжістю. Наші молитви стануть безпосередніми розмовами з Богом як найкращим Другом. Він особисто відкриватиме нам Свої таємниці. Нас часто буде охоплювати приємне, радісне відчуття присутності Ісуса. Часто наше серце палатиме, коли Він буде наближатися до нас, щоб спілкуватися, як з Енохом. Коли це справді відбувається із християнином, у його житті помітні простота, скромність, лагідність і покора серця, які свідчать усім про те, з Ким він спілкується, він був з Ісусом і навчився від Нього» (Е. Уайт. Наочні уроки Христа. С. 129, 130).

«Егоцентричне життя не може розвиватися і приносити плід. Якщо ви прийняли Христа як особистого Спасителя, вам слід забути себе і намагатися допомагати іншим. Розповідайте людям про любов Христа, про Його доброту. Виконуйте кожний обов’язок ретельно. Носіть у своєму серці тягарі інших душ і всіма доступними засобами намагайтеся врятувати загиблих. Коли ви приймаєте Дух Христа – Дух безкорисливої любові та праці для інших, – ви будете зростати і приносити плід. У вашому характері достигнуть прекрасні плоди Духа. Ваша віра зросте, ваші переконання поглибляться, ваша любов удосконалиться. Ви будете все більше і більше відображати образ Христа в усьому, що справедливе, що чисте, що любе» (там само. С. 67, 68).

**Запитання для обговорення**:

`Як ви розумієте слова Павла про те, що дехто проповідує Христа «через заздрощі та суперництво» (Филп. 1:15)? Як ми можемо переконатися, що самі не винні в цьому?`

`Який був ваш особистий досвід пізнання Бога та Його любові? Ґрунтуючись на власному досвіді, чи могли б ви щиро та чесно проповідувати іншим про доброту й любов Бога? Яке буде ваше свідчення?`

`Який ваш досвід очікування Господа і чого він навчив вас щодо надії на Нього і віри в цілому?`