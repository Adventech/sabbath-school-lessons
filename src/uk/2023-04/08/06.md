---
title:  Найбільша любов
date:   23/11/2023
---

Ми всі добре знаємо, що потреби ніколи не закінчуються. Якщо ви готові допомогти іншим, у вас буде багато можливостей. Близькі друзі або далекі біженці – багато людей потребує допомоги, і ми повинні робити все можливе, щоб допомогти їм. Під час Свого земного служіння Ісус допомагав тим, хто не міг допомогти собі. Часто Він Сам виявляв ініціативу та йшов до нужденних. А нерідко ініціативу виявляли друзі, як у випадку з людьми, які спустили паралізованого з даху до ніг Ісуса.

`«Більшої любові ніхто не має за ту, коли хто душу свою кладе за друзів своїх» (Івана 15:13). Як ми застосовуємо цей принцип у нашому служінні ближнім?`

Одна місіонерська сім’я шість років служила в Тринідаді й Тобаго. Перших три роки вони жили переважно в індуїстсько-мусульманській громаді. Багато індусів скаржилося їм, що християни відмовляються від їхнього запрошення на щорічну службу подяки. Якось ця сім’я прийняла запрошення свого нового друга-індуса й відвідала служіння на честь Дня подяки. Вони зробили це, наслідуючи приклад Ісуса: Він відвідував Своїх друзів, коли вони запрошували Його на свої особливі свята. Насправді індуїзм навчає, що гості та друзі приносять благословення в дім господаря.

Спробуємо цього тижня знайти нового друга, поділившись із кимось благословенням. По-перше, досліджуйте село чи місто, де ви живете. Чи знаєте ви про біженців або іммігрантів, які там живуть? А чи знаєте ви всіх людей, які живуть на вашій вулиці? Звичайно, потоваришувати з незнайомцем – непросте завдання. Моліться і попросіть допомоги в Бога. Він знає всіх і навіть того незнайомця, з яким можна потоваришувати. Пам’ятайте: ваша мета – стати другом людей, аби привести їх до Того, Хто може їм допомогти.

`Завдання. Дізнайтеся про іноземців або нехристиян, які живуть у вашій країні.`

`Завдання із зірочкою. Виберіть одну людину з вашої сфери впливу. Почніть регулярно молитися за цю людину, відповівши на такі запитання: Чи є ця людина моїм другом згідно з моделлю дружби Ісуса? Чи знаю я її життєві потреби? Як я можу привести її до Ісуса для зцілення?`