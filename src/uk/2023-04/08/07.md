---
title:  Для подальшого дослідження
date:   24/11/2023
---

Автори Євангелій записали приклади того, як Ісус налагоджував взаємини з людьми з інших культур, аби спасти їх (Матв. 8:28–34; Марка 5:1–20). Так само ми покликані знаходити друзів і служити людям з інших культур. Христос помер за всіх, незалежно від раси, національності, статку чи походження. Це момент, який ми ніколи не повинні забувати. «Він – примирення за наші гріхи, і не тільки за наші, а й за гріхи всього світу» (1 Івана 2:2).

«Чоловіки й жінки не виконують Божого задуму, коли просто висловлюють прихильність до свого сімейного кола… водночас вони виключають зі свого кола любові тих, кого могли б втішити і благословити, задовольнивши їхні потреби…

Коли Господь дає нам повеління робити добро іншим за межами нашого дому, Він не має на увазі, що наша прихильність до дому зменшиться і ми будемо менше любити свою сім’ю чи країну; Він бажає, щоб ми виявляли співчуття. Однак ми не повинні обмежувати свою прихильність і співчуття чотирма стінами і замикати в собі благословення, дане нам Богом, позбавляючи інших користі, яку вони могли б отримати разом з нами, насолоджуючись цим благословенням» (Е. Уайт. Адвент Рев’ю енд Саббат Геральд, 15 жовтня 1895 р.).

Покладений на нас обов’язок бути благословенням для тих, хто перебуває за межами нашої зони комфорту, незалежно від того, чи належать вони до іншої культури чи просто безпорадні, – це повеління Самого Ісуса Христа (Дії 1:8; Марка 11: 17).

**Запитання для обговорення**:

`Яка ваша зона комфорту і чому ви повинні бути готові в разі потреби вийти за її межі?`

`Які наслідки того випадку, коли фарисеї сказали про Ісуса, що Він «ненажера і п’яниця, друг митників та грішників» (Матв. 11:19)? Що в поведінці Христа викликало таке звинувачення і що це говорить нам про місіонерське служіння?`

`Чи повинен християнин брати участь у святкуваннях невіруючих? Як християни можуть це робити, не порушуючи біблійних принципів?`