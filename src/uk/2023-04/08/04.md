---
title:  Біженці й іммігранти
date:   21/11/2023
---

Тема іммігрантів і біженців стала предметом палких дискусій, особливо тепер, коли їх так багато. Через війни, стихійні лиха чи сподівання на краще економічне майбутнє мільйони людей у всьому світі були змушені залишити свої будинки, тому відчайдушно потребують допомоги.

У Євангелії від Матвія 2:13, 14 описано, як Ісус став біженцем. Його земні батьки, Йосип і Марія, були змушені вночі втекти з Вифлеєма та шукати прихистку в Єгипті, рятуючись від смертоносної руки Ірода. Біблія нічого не говорить про їхній досвід у Єгипті, але нескладно уявити, що там були свої труднощі, можливо, подібні до тих, з якими стикаються біженці нині. Як сім’я Ісуса шукала прихистку в чужій країні, так і сьогодні багато мусульман, буддистів, індуїстів, християн і нерелігійних людей шукають притулку на нових землях.

Неважко потоваришувати з людьми з нашої культури й мовної групи, адже в нас багато спільного. Однак значно складніше порозумітися з іммігрантами й біженцями, які зовні відрізняються від нас, не розмовляють нашою мовою, не поділяють наших релігійних поглядів і не вживають схожу їжу. Євангеліє закликає нас вийти зі своєї етнічної, національної, культурної зони комфорту і простягнути руку допомоги нужденним, незалежно від того, наскільки вони відрізняються від нас.

`Прочитайте П. Зак. 10:19; Псал. 146:9; Римл. 12:13; Левит 23:22. Згідно із цими текстами, про що нам важливо пам’ятати?`

Як ми можемо служити іммігрантам і біженцям? Це складно, оскільки в деяких країнах може бути неполіткоректно спілкуватися із цими людьми або допомагати їм. Проте ми повинні робити все від нас залежне, щоб служити людям, які пережили важкі часи й потребують допомоги.

Почніть з молитви, потім знайдіть інформацію про іммігрантів і біженців. У багатьох місцях є організації, які піклуються про них. Ви можете почати співпрацювати з однією із цих організацій; а також Відділ Суботньої школи вашої місцевої церкви міг би організувати служіння для іммігрантів і біженців.

`Навіть якщо це невеликий внесок, що ви можете зробити, аби допомогти іммігрантам і біженцям?`