---
title:  Тільки метод христа
date:   20/11/2023
---

**Чого нас навчають наведені нижче історії про служіння нужденним?**

`Івана 5:1–9`

`Марка 1:23–28`

Еллен Уайт описує п’ятиетапний процес служіння Ісуса знедоленим людям: «Лише метод Христа принесе справжній успіх у проголошенні людям Євангелія. Спаситель змішався з людьми як Той, Хто бажав їм добра. Він виявляв до них співчуття, служив їхнім нуждам і завойовував їхнє довір’я. А тоді говорив їм: “Ідіть за Мною”» (Служіння зцілення. С. 143).

Отже, п’ять кроків у служінні нужденним:

1\. Спілкуйтеся з ними. Приділяйте час, аби більше дізнатися про них і зрозуміти їхні потреби з наміром зробити для них добро. Подумайте, як Ісус послужив розслабленому біля купальні. Господь перебував там, серед багатьох «недужих, сліпих, кривих, сухих» (Івана 5:3).

2\. Виявляйте співчуття. У деяких випадках це може бути складно через недовіру, а також через те, що іноді люди використовують доброту як засіб завоювання довір’я того, кого вони згодом обманюють. Проте Бог закликає нас виявляти співчуття, не чекаючи нічого натомість.

3\. Задовольняйте їхні потреби. Це включає більше, ніж просто слова. Необхідно діяти, щоб задовольнити потреби друга чи незнайомця. Ісус заговорив із паралізованим чоловіком, запитав, чого він хоче, а потім здійснив чудо. В історії про людину, одержиму нечистим духом, Христос повністю контролював ситуацію, роблячи для страждальця те, чого той не міг зробити сам.

4\. Завоюйте їхню довіру. Коли ми служимо і допомагаємо людям, вони навчаються довіряти нам і нашим словам. І якщо ми заговоримо з ними про Ісуса, вони будуть відкриті, щоб слухати. Христос прагнув не тільки зцілити страждальців фізично, а й звільнити їхні душі, дарувати вічне життя (див. Івана 10:10).

5\. Приведіть їх до Ісуса. А це вимагає віри як від вас, так і від того, кому ви допомагаєте.

`Звичайно, ми не можемо творити таких чудес, як Ісус. Та як все ж таки ми можемо служити тим, хто потребує допомоги?`