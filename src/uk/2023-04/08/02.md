---
title:  Віра друзів
date:   19/11/2023
---

У Євангеліях записана натхненна історія про те, які перешкоди здолали деякі люди, аби привести до Ісуса свого нужденного друга. Ця історія навчає нас: іноді для служіння нужденним необхідно старанно попрацювати.

`Прочитайте Луки 5:17–26 (див. також Матв. 9:1–8; Марка 2:3–12). Які уроки щодо місії і служіння ми можемо почерпнути із цієї історії?`

Співчуваючи своєму другові, ці люди взяли на себе відповідальність подбати про нього і привести до Ісуса. Бог закликає нас чинити так само – вести нужденних до Ісуса Христа. Ця праця вимагає віри, енергії, терпіння, а якщо буде потрібно, і готовності діяти нетрадиційно. Четверо принесли паралізованого до Ісуса, але зіткнулися з перешкодами. Вони не могли занести в будинок носилки, на яких лежав їхній безпорадний друг, оскільки біля входу стояв натовп. Однак друзі не здалися, а знайшли новаторський спосіб привести людину до Спасителя. Вони спустили паралізованого через дах! Лука повідомляє, що Ісус схвалив їхній учинок.

Ісус спонукає нас приводити до Нього своїх безпорадних друзів. Біблія називає Христа великим Лікарем, Який бажає пробачити та зцілити всіх мучеників.

Еллен Уайт закликає нас допомагати безпорадним: «Не чекайте, доки вам вкажуть на ваш обов’язок. Розплющте ваші очі й подивіться, хто вас оточує; познайомтеся з безпорадними, страждальцями й нужденними. Не ховайтеся від них і не намагайтеся відгородитися від їхніх потреб. Хто може довести, що має чисте й непорочне благочестя, про яке йдеться в Посланні Якова? Хто хотів би зробити все можливе, щоб допомогти у здійсненні великого Плану спасіння?» (Свідчення для Церкви. Т. 2. С. 29).

Сам Ісус показав, як допомагати безпорадним, і закликає нас робити те саме. Спочатку ми стаємо їхніми друзями, потім дізнаємося про їхні потреби і, нарешті, приводимо їх до Ісуса – єдиного, Хто може їм допомогти. Саме так вчинили друзі паралізованого, і те саме повинні робити ми. Допоможіть привести людей до єдиного, Хто може їх спасти, – до Ісуса.

`Кому із вашого оточення просто зараз потрібна допомога? Що ви збираєтеся зробити для них?`