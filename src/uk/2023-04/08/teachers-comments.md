---
title:  Коментарі для вчителів
date:   24/11/2023
---

### Частина I: Огляд

Старий Завіт наголошує на відповідальності Божого народу за допомогу нужденним. Біблія містить сотні посилань на постанови й закони, що гарантують і захищають права вдів, сиріт, приходьків, бідняків тощо.

У тексті П. Зак. 15:4 написано: «Та тільки не буде серед тебе вбогого, бо конче поблагословить тебе Господь у Краї, якого Господь, Бог твій, дає тобі на спадок, щоб ти посів його». Однак у вірші 11 сказано: «Бо не переведеться убогий з-посеред Краю, тому я наказую тобі, говорячи: “Конче відкривай руку свою для брата свого, і вбогого свого, і для незаможного свого в Краї своїм”».

Як узгодити між собою ці вірші? Як розв’язати протиріччя? Фактично Біблія повідомляє: оскільки Бог може забезпечити нас усім необхідним, Він бажає, щоб ми допомагали нужденним, як це робив Ісус. Загалом Писання розглядає бідність не як нормальну частину життя, а як виняток з Божественного плану. Нормальними є вияв доброти до нужденних і турбота про них. «Та якщо розглядати ці тексти [П. Зак. 15:4, 11] у ширшому біблійному контексті, то не бідність, а взаємна турбота повинні стати нормальним зразком життя спільноти» (Leslie J. Hoppe. There Shall Be No Poor Among You: Poverty in the Bible. Nashville: Abingdon Press, 2004. P. 173).

### Частина II: Коментар

**«Бог відвідав Свій народ»** (Луки 7:16)

У розділі 7 Євангелія від Луки ми читаємо про те, що Ісус воскресив сина вдови з Наїна і багато людей стало свідками цього чуда. Вони не тільки визнали Христа великим пророком, а й, сповнившись благоговіння, прославляли й вихваляли Бога, Який відвідав Свій народ. Ісус був утіленням доброзичливості та співчуття. Він прийшов сповіщати Благу вістку, проповідувати визволення полоненим та оголосити, що наблизилося Царство Боже (Марка 1:14, 15; див. також Луки 4:18, 19). Під час Свого земного служіння Спаситель присвячував більшу частину Свого часу й сил тим, хто найбільше потребує і забутий. Його серце співчувало бідам і стражданням найбідніших, знедолених людей.

Серед пригноблених і знедолених було багато жінок, і до них Ісус ставився з особливою увагою. Спаситель милостиво дбав про відкинутих суспільством жінок, зцілюючи їх від хвороб і страждань. Він постійно виявляв співчуття й милосердя до цих жінок.

Зустріч Ісуса із самарянкою біля криниці Якова свідчить, що треба служити всім жінкам: бідним, знедоленим, грішницям, удовам, матерям. Запропонувавши самарянці воду життя, Христос звільнив її від пригнічення й провини, дав їй можливість жити кращим життям, а також дозволив їй стати Його свідком (Івана 4:1-29). Самарянка відчувала спрагу, вона була бідна, їй самій доводилося носити воду, вона втомилася і потребувала допомоги, а Ісус задовольнив її фізичні, соціальні й духовні потреби.

Те, як Христос учинив з викритою у перелюбі жінкою (див. Івана 8:3-11) і з багатьма іншими жінками, свідчить про Його зацікавленість у полегшенні їхньої долі й у відновленні їхньої гідності. Усе це показує, що Його любов не віддає переваги жодному класу людей. Господь подолав культурні бар’єри й навіть пішов проти важливих релігійних традицій, аби зцілити та спасти жінок, розвинути їхні дари та здобути їх для Свого Царства. Його любов не має жодних кордонів, жодних умов, вона дарована всім жінкам, які потребують Його підтримки. Подумайте про жінок, яким Господь явив Свою любов: ханаанка (Матв. 15:21–28; Марка 7:24–30); мати Ісуса (Івана 19:25-27); Марта й Марія (Івана 11:17-37); вдова з Наїна (Луки 7:11-17). Ісуса помазала миром Марія Магдалина, якій Він простив гріхи (Івана 12:1-11; Матв. 26:6-13; Марка 14:3-9; Луки 7:36-50). Христос зцілив жінку, яка страждала на невиліковну хворобу (Луки 8:43-48; Матв. 9:20-22; Марка 5:25-34); а також безліч жінок зцілив від злих духів і хвороб (Луки 8:1-3). Господь зцілив скорчену жінку (Луки 13:10-13); звернув увагу слухачів на дар бідної вдови, яка вкинула дві лепти в скарбницю (Марка 12:41-44; Луки 21:1-4), і після Свого воскресіння з’явився Марії Магдалині (Івана 20:10-18).

Євангелія свідчать про те, що Ісус служив усім людям, задовольняючи їхні потреби, зцілюючи недуги, полегшуючи страждання, звільняючи від влади демонів. «Різноманітні були обставини й потреби тих, хто благав Його про допомогу, і жодний не пішов від Нього, не одержавши її. Від Нього виходив потік цілющої сили, несучи людям тілесне, розумове й душевне здоров’я» (Е. Уайт. Служіння зцілення. С. 17). Ми читаємо, що Ісус зцілив тещу Симона-Петра від гарячки (Матв. 8:14, 15; Марка 1:29, 30; Луки 4:38, 39); очистив прокаженого (Матв. 8:2-4; Марка 1:40-44; Луки 5:12, 13); пробачив і зцілив паралізованого (Луки 5:24, див. також Матв.9:2-8; Марка 2:3-12).

Христос відзначив незвичайну віру сотника, чий слуга був хворий і перебував на межі смерті; Він винагородив його віру, зціливши слугу (Луки 7:1-10; Матв. 8:5-13). Завдяки своїй великій вірі жінка, яка 12 років страждала на невиліковну хворобу, доторкнулася до Ісуса і відразу ж була зцілена Його силою. Христос сказав їй: «Дочко, віра твоя спасла тебе; іди в мирі» (Луки 8:48; див. також Матв. 9:20–22; Марка 5:25–34).

Спаситель не тільки зцілював тих, хто приходив або був приведений до Нього, а й часто виявляв Свою любов до тих, чиї потреби бачив. Наприклад, якось у суботу Він навчав у синагозі, де була скорчена жінка, яка не могла випростатися. Ісус сказав їй: «Жінко, ти звільнена від своєї недуги!» (Луки

13:12) і поклав на неї руки. Жінка одразу ж випросталася і почала прославляти Бога за здобуту свободу. Яке полегшення бути звільненим від хвороби після 18 років страждань! В одного царедворця в Капернаумі син був при смерті, і він попросив Ісуса зцілити його. Христос милостиво задовольнив прохання цього чиновника, сказавши: «Іди, твій син живе!» (Івана 4:50).

Апостол Павло пише: «…Будучи багатим, заради вас Він став убогим, аби ви збагатилися Його зубожінням» (2 Кор. 8:9). Апостол ототожнює Христа з бідними. Ісус був багатий, але відмовився від Своїх скарбів і став жебраком, аби бідне людство могло успадкувати багатство як тимчасового, так і вічного спасіння.

Служіння зцілення Ісуса було значно ширшим за те, яке описане в Євангеліях. Як сказав апостол Іван: «Є багато іншого, що вчинив Ісус. Якби докладно описати все, то, думаю, що світ не вмістив би написаних книг» (Івана 21:25).

**Справжнє спілкування в апостольській Церкві**

У ранній християнській громаді панував дух справжнього братства. Це була візитна картка апостолів і новонавернених. Вони вирішили перебувати в єдності з Христом та одне з одним, маючи спільне майно (Дії 2:42-44), одне серце й один розум. Кожен із них бажав поділитися своїм майном, щоб допомогти нужденним. Саме завдяки цьому «не було між ними жодного нужденного» (Дії 4:34). Поділ майна дозволяв віруючим задовольняти потреби тих, хто перебував у тяжкому становищі (вірші 32-47).

Апостол Яків підкреслював, що слухання Слова має поєднуватися з його застосуванням; і любов, що виявляється в словах, також має виражатися в діях. Що таке справжня релігія? «Чиста й непорочна побожність перед Богом і Отцем – це відвідувати сиріт і вдів у їхньому горі, зберігати себе чистим від світу» (Якова 1:27). Яків ніби повторює слова Ісуса: «Бо голодував Я, і ви дали Мені їсти; спраглим був, і ви Мене напоїли; чужинцем був Я, і ви Мене прийняли; не мав одягу, і ви Мене одягнули; хворів, і ви Мене відвідали; у в’язниці був Я, і ви прийшли до Мене!» (Матв. 25:35, 36). Сироти і вдови терплять страждання, які торкаються серця Отця, тому людина, яка сповідує істинну релігію, «дасть суд сироті» і «заступиться за вдову» (Ісаї 1:17).

Саме в Антіохії послідовників Ісуса вперше назвали християнами (Дії 11:26). Текст свідчить: «Тоді постановили учні, кожний з них, по спроможності надіслати допомогу братам, які жили в Юдеї. Це й зробили, відправивши до старших через руки Варнави і Савла» (вірші 29, 30). Надання допомоги в цьому контексті може означати надання ресурсів (грошей, подарунків) для людей, які потребують.

### Частина III: Практичне Застосування

Убогі як у матеріальному, фізичному, так і в духовному значенні займають особливе місце в служінні Ісуса, тому що саме їм проповідується Євангеліє (Блага вістка, Боже Царство) (Матв. 5:3; 11:5; Луки 4:18; 6:20). Історія про дар бідної вдови добре ілюструє цей момент.

Звівши очі, Ісус побачив, як багаті кладуть свої дари в скарбницю храму. Він також побачив бідну вдову, яка поклала дві маленькі мідні монети. «Правду кажу вам, що ця бідна вдова більше від усіх кинула, бо всі ці зі свого достатку кидали в дар Богові, а вона зі своєї вбогості вкинула все, що мала на прожиток» (Луки 21:3, 4; див. також Марка 12:41-44; 2 Кор. 8:9, 12).

Євангеліє не повідомляє нам, чи були в тієї жінки родичі, які дбали про неї. Сказано лише, що вона була бідною вдовою і пожертвувала все, що мала на прожиток. Те, що Ісус сказав про цю бідну вдову, ще раз свідчить: Його увага зосереджена на найбіднішій з бідних не тільки в духовному, а й у матеріальному значенні: «а вона дала зі своєї убогості все, що мала, весь свій прожиток» (Марка 12:44).

Коли нужденні люди, такі як бідна вдова, дивляться на вас чи вашу церкву, чи бачать вони у вас втілення Ісуса Христа, а також всебічне зцілення й допомогу, які Він дарує через Свою Церкву?

` `