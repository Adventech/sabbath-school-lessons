---
title:  Бог залишається з нами
date:   04/10/2023
---

Життя й служіння Ісуса – найповніше Боже одкровення. Приблизно за три роки Він зміг відкрити про Себе, Свою природу й місію більше, ніж протягом століть до цього. Христос – досконалий «образ невидимого Бога», у Ньому «перебувала вся повнота, щоби через Нього примирити із Собою все, примирити кров’ю Його хреста, – і земне, і небесне» (Колос. 1:15, 19, 20). У Христі повністю відкрилася місіонерська природа Бога. Сам Ісус розкрив Свою місію, сказавши: «Син Людський прийшов знайти та спасти те, що загинуло!» (Луки 19:10).

`Прочитайте й поміркуйте над текстом Івана 3:16. Як у цьому тексті зображено взаємодію любові й місії Бога?`

Коли наближався останній тиждень життя Ісуса, на карту була поставлена остаточна доля людства. Події, які тоді відбувалися, пов’язали очікування минулого з надією на майбутнє. Під час святкування Пасхи, яке вказувало на звільнення з єгипетського рабства, Ісус Христос, Бог у тілі, віддав Своє життя, щоб визволити нас з рабства гріха. Апостол Павло написав: «Того, Хто не знав гріха, Він зробив за нас гріхом, щоб ми в Ньому стали Божою праведністю» (2 Кор. 5:21).

`Прочитайте Матв. 28:18–20. Яка обітниця міститься в цьому Великому дорученні? Беручи участь у Божій місії, у чому ми можемо бути впевнені?`

Смерть Христа була частиною процесу примирення, а не його завершенням. Своїм воскресінням Ісус переміг смерть, і Йому була дана «вся влада на небі й на землі» (Матв. 28:18). Ґрунтуючись на цьому, Він доручив Своїм послідовникам готувати учнів по всьому світі, давши їм приголомшливу обіцянку: «Я з вами по всі дні аж до кінця віку» (Матв. 28:20).

`Як обітниця Ісуса бути завжди з нами виконується у вашому особистому житті, коли ви берете участь у місіонерській діяльності?`