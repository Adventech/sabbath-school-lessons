---
title:  Бог повернеться за нами
date:   05/10/2023
---

`Прочитайте Івана 14:1–3. Як ці слова пов’язані з вісткою про останній час, про який говорить Писання?`

Під час Свого земного служіння Ісус висловив одну з найцінніших обітниць, яка ще раз відображає бажання Творця бути з нами у вічності. Христос запевнив: «І коли піду та приготую вам місце, то Я знову прийду і візьму вас до Себе, щоби де Я, там і ви були» (Івана 14:3).

За словами апостола Івана, ця обіцянка стане реальністю. «І почув я гучний голос із престолу, що промовляв: Ось Божа оселя з людьми; і Він поселиться з ними, і вони будуть Його народом, і сам Бог буде з ними – їхній Бог» (Об’явл. 21:3).

«Справа викуплення буде завершена. Там, де колись множився гріх, безмірно виявляється Божа благодать. Земля, на котру сатана претендує як на свою власність, буде не тільки викуплена, а й звеличена. Наш маленький світ, котрий через прокляття гріха є єдиною темною плямою в Божому славному творінні, буде вшанований понад усі інші світи в Божому Всесвіті. Тут, де Божий Син зодягнувся в людське єство, де Цар слави жив, страждав і помер, – саме тут, коли Він створить усе нове, – скинія Божа буде з людьми, і “Він поселиться з ними, і вони будуть Його народом, і сам Бог буде з ними ‒ їхній Бог” (Об’явл. 21:3). А викуплені, котрі впродовж нескінченних віків ходитимуть у світлі Господа, будуть славити Його за невимовний дар: Емануїл – “З нами Бог”» (Е. Уайт. Бажання віків. С. 26).

Тут ми знаходимо чудову картину викуплення. Бог місії нарешті здійснить Своє бажання жити вічно зі Своїми дітьми. Який величезний привілей бути частиною цієї реальності!

**Щотижневе завдання**. Протягом кварталу ми будемо пропонувати вам брати участь у Божій місії. Ви матимете змогу побачити й відчути дію Бога місії у вашому особистому житті. Скористайтеся цим моментом для особистих роздумів і будьте готові щотижня ділитися своїм досвідом з класом. До того ж щотижневе завдання спонукатиме вас активніше брати участь у Божій місії.

`Завдання. Щодня протягом наступного тижня моліться, аби Бог відкрив ваше серце і ви могли брати участь у Його місії.`

`Завдання із зірочкою. Дізнайтеся ім’я однієї людини, з якою ви ще не знайомі, – сусіда, колеги, власника магазину, водія автобуса, прибиральника тощо. Почніть молитися за цю людину щодня.`