---
title:  Бог бажає бути з нами
date:   02/10/2023
---

`Прочитайте тексти Бут. 17:7; 26:3; 28:15. Згідно із цими віршами, що було головним у Божій обітниці Авраамові та його нащадкам?`

У Старому Завіті Бог діє згідно зі Своєю місіонерською природою, аби здійснити Свої наміри. Наприклад, після потопу жителі Вавилону вирішили зібратися в одному місці, щоб збудувати місто й башту, яка сягатиме небес. Господь змішав мови вавилонян, аби розпорошити їх по всьому світі (Бут. 11:1–9). Потім Він розширив Свою місію, покликавши Аврама (який згодом став Авраамом) бути провідником Божих благословень для всього світу (Бут. 12:1–3). Божі обітниці Авраамові та його нащадкам були багатогранні, але одна особливо виділяється. Декілька разів Бог обіцяв їм: «Буду Я Богом для тебе»; «Я буду з тобою»; «Я не покину тебе» (Бут. 17:7, 8; 26:3; 28:15).

Згідно з Божим планом, Йосип опинився в Єгипті як інструмент спасіння Його народу. Біблія повідомляє, що на кожному етапі життя Йосипа – навіть у найважчі моменти – «був Господь з Йосипом» (Бут. 39:2, 21, 23).

Через століття Бог, виконуючи Свою місію, послав до фараона Мойсея як визволителя Свого народу з єгипетського рабства. Під час покликання Мойсея Він сказав йому: «Я буду з тобою» (Вих. 3:12). Знову і знову Ягве підтверджував Своє глибоке бажання бути зі Своїм народом.

`Прочитайте Вих. 29:43, 45. Яка була одна з головних цілей існування старозавітного святилища?`

Бог вирішив перебувати зі Своїми дітьми в інший спосіб. Він підтвердив Мойсею Своє бажання жити серед дітей Ізраїлю завдяки скинії і спеціальній системі, що вказувала на остаточне знаряддя Його місії – Ісуса Христа. «Жертвоприношення та священство єврейської системи були встановлені, щоб представити смерть і посередницьке служіння Христа. Усі ці обряди самі собою не мали б жодного сенсу й жодної сили, якби не були пов’язані з Христом» (Е. Уайт. Адвент Рев’ю енд Саббат Геральд, 17 грудня 1872 р.).

`Як ви відчуваєте Божу присутність у своєму житті?`