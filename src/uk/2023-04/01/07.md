---
title:  Для подальшого дослідження
date:   06/10/2023
---

«План нашого викуплення не був запізнілою відповіддю, він був створений не після гріхопадіння Адама. Цей план став “відкриттям тайни, яка споконвіку замовчувалася…” (Римл. 16:25). У ньому розкриті принципи, котрі споконвіку були основою Божого престолу. Від самого початку Бог і Христос знали про відступництво сатани й падіння людини через оманливу силу відступника. Бог не запланував існування гріха, натомість передбачив його виникнення й ужив заходів, щоб діяти відповідно до критичної ситуації. Наскільки ж сильна була Його любов до світу, що Він погодився віддати Свого Єдинородного Сина, “щоб кожний, хто вірить у Нього, не загинув, але мав життя вічне” (Івана 3:16)» (Е. Уайт. Бажання віків. 22).

«Христос не говорив учням, що їхня праця буде легка. Він указував їм на велике об’єднання сил зла, що шикується проти них. Їм доведеться провадити боротьбу з “началами, з владами, зі світовими правителями темряви цього віку, з піднебесними духами злоби” (Ефес. 6:12). Однак вони не будуть вести боротьбу власними силами. Він запевнив, що перебуватиме з ними, якщо вони з вірою йтимуть уперед. Він закликав їх бути мужніми й незламними, бо в їхніх рядах перебуватиме Той, Хто могутніший за ангелів, – Вождь Небесного війська. Він подбав про все необхідне для виконання цієї роботи і взяв на Себе відповідальність за її успіх. Доки вони будуть слухняні Його Слову і працюватимуть разом із Ним, доти не зазнають поразки. Ідіть до всіх народів, – звелів Він. – Ідіть у найвіддаленіші куточки земної кулі з упевненістю, що Я перебуватиму з вами й там. Працюйте з вірою і довір’ям, бо Я ніколи не залишу вас. Я завжди перебуватиму з вами, допомагаючи виконувати ваш обов’язок, скеровуючи, потішаючи, освячуючи і підтримуючи вас. Я вкладу у ваші уста слова, які будуть спрямовувати погляд людей до неба» (Е. Уайт. Дії апостолів. С. 29).

**Запитання для обговорення**:

`Першими словами Бога до грішного людства були не «що ти зробив?» або «чому ти не послухався Мене?», а «де ти?». Яку втіху дає нам ця істина щодо Божого задуму про нас і наших близьких?`

`Сам Бог в Особі Ісуса прийшов у світ, аби спасти нас. Христос на хресті явив нам Бога як Бога місії. Що це говорить про Його характер?`

`Місія належить Богові, тому Він наділятиме людей силою і можливостями для її виконання. У світлі такої реальності, зважаючи на проблеми всесвітньої євангелізації, як ви можете впоратися з почуттям власної невідповідності їй чи страхом?`