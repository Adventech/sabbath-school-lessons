---
title:  Бог звертається до нас
date:   01/10/2023
---

Бог створив наших прабатьків за Своїм образом та подобою і дарував їм досконалий світ. Його мета полягала в тому, щоб ми жили в досконалих взаєминах з Ним, заснованих на Його найціннішій якості – любові. А щоб наша любов була справжня, Господь дав нам ще один дорогоцінний дар – свободу волі, свободу обирати, яким шляхом іти. Він дав Адамові та Єві чіткі вказівки про небезпеку й згубні наслідки непослуху (Бут. 2:16, 17). Проте сатана обманним шляхом переконав Єву, що вона може з’їсти плід із дерева пізнання добра та зла без жодних негативних наслідків. Ворог стверджував, що вони будуть, «немов Боги, знаючі добро й зло» (Бут. 3:5). На жаль, Єва вирішила з’їсти заборонений плід і дала його Адамові, який зробив такий самий вибір. Так досконале творіння було заплямоване гріхом.

Ця подія змінила початковий план і мету Бога для новоствореної планети Земля. Тепер треба було виконувати місію спасіння, задуману «раніше від створення світу» (Ефес. 1:4).

`Прочитайте уривок Бут. 3:9–15. Які були перші слова Бога до Адама після гріхопадіння і чому навіть сьогодні вони мають особливе значення з богословського погляду?`

Звичайно, Бог точно знав, де перебувають Адам і Єва. Охоплені страхом, вони не могли збагнути, що відбувається. Однак вони потребували викриття, щоб зрозуміти жахливі наслідки свого гріха. Потрібно було перемогти й сатану. Тому Бог уже тоді почав виконувати Свою місію: План викуплення (див. Бут. 3:14, 15) – єдина надія і спосіб, аби примирити світ із Собою (див. 2 Кор. 5:19).

Однак необхідно звернути увагу на факт, що перед викриттям та обітницями про примирення Господь прийшов шукати пару, яка згрішила. Незважаючи на безнадійне становище людей, Він у Своєму запитанні до Адама відкриває два важливих аспекти: наш грішний стан і Свою місіонерську природу. Ми відчайдушно потребуємо спасіння, а Бог рішуче знаходить нас, аби спасти й перебувати з нами.

`Протягом усієї історії Господь продовжує запитувати: «Де ти?» Що для вас означає це запитання і як ви відповідаєте Йому?`