---
title:  Коментарі для вчителів
date:   06/10/2023
---

### Частина I: Огляд

Бог Біблії – це Бог-Місіонер. Його місіонерська природа й характер кореняться в Його ініціативі створити людство за Своєю подобою і в Його бажанні спілкуватися з ним. Взаємини Бога з Адамом і Євою до гріхопадіння включали щоденне спілкування в Еденському саду (Бут. 3:8). Еллен Уайт зазначає: «Якби вони [Адам і Єва] зберегли вірність Божественному Закону‚ їхня здатність пізнавати‚ радіти й любити постійно вдосконалювалася б. Вони збагачувалися б новими скарбами знань‚ знаходили б нові джерела радості й отримували все більше розуміння незмірної вічної Божої любові» (Патріархи і пророки. С. 51). На жаль, гріх зруйнував таке спілкування віч-на-віч.

Гріхопадіння не поклало кінця місії Бога щодо людства, а спрямувало її до нового виміру. Після гріхопадіння основою Божої місії стала Його рішучість викупити грішне людство. Господь пообіцяв викупити людей з неволі гріха (Бут. 3:15), тому Писання загалом розповідає про різні кроки, зроблені заради спасіння й відновлення грішного людства згідно з початковим задумом. Творець відмовляється покинути нас, оскільки місія – Його невід’ємна риса, що походить з Його природи й характеру.

### Частина II: Коментар

**Місія як атрибут Бога**

Від Буття до Об’явлення в Біблії простежується одне спільне послання: Бог сповнений рішучості усунути наслідки гріхопадіння. Якщо все Писання говорить про невпинне звернення Господа до людства, то текст Бут. 3:9 можна вважати відпо віддю на запитання, чому Він так робить. Третій розділ книги Буття – це розповідь про трагічну спробу Адама та Єви стати незалежними від Бога. У такий спосіб перші люди виявили дух самоствердження. Цей розділ також нагадує про реальність гріха та його наслідки. Результат вибору Адама та Єви змусив їх сховатися від Господа. Його першою реакцією на тяжке становище людства стало адресоване Адамові запитання: «Де ти?». Розуміння цього запитання має важливе значення для розуміння сенсу й мети всього Писання.

Запитання «Де ти?» не богословське, а місіологічне. Це запитання показує, що, незважаючи на неправильний вибір Адама та Єви, Бог не залишив їх. Людський бунт анітрохи не зменшує Його бажання мати близькі взаємини з людьми. Бог, як і раніше, любить і шукає Своїх заблудлих дітей.

Запитання «Де ти?» – перше запитання, яке Бог поставив у Біблії, – адресоване людині та стосується більше її стану, ніж місця перебування. Це запитання не мало на меті з’ясувати, де саме ховаються від Бога Адам і Єва. Господь ніколи не ставить запитань для збору інформації. Його всезнання є джерелом безмежного знання, навіть знання про те, чого ще не існує і чого ще не сталося. Усезнаючий Бог достеменно знав, де ховалися Адам і Єва, що вони зробили і в якому стані були.

Відсутність Адама на місці зустрічі з Богом свідчила: щось не так. Отже, поставлене Богом запитання – це не «Де ти?» в сенсі географічного розташування Адама, а запитання про взаємини: «Де ти у взаєминах?». Перші наслідки гріха вже були відкриті (у попередніх віршах), і Бог поставив запитання насамперед для того, щоб спонукати Адама та Єву замислитися про їхні взаємини з Богом і про наслідки їхнього непослуху. Першій парі було дано нагоду дослідити себе й визнати свою провину. Запитання Господа сприяє таким роздумам: «Чому ти не на звичному місці нашої зустрічі? Що сталося з нашими взаєминами? Чому ти намагаєшся триматися від Мене на відстані? Що означає це фігове листя, яким ви прикриваєтеся?»

Оманлива обіцянка сатани нашим прабатькам полягала в тому, що через непослух вони стануть подібними до Бога. Інакше кажучи, він обіцяв їм, що гріх покращить їхнє життя. Ми знаємо, чим це скінчилося. Замість того щоб стати подібними до Бога, Адам і Єва виявилися нагими. Аби приховати свою наготу, вони вирішили зшити фігове листя. Якби це рішення допомогло в їхній ситуації, вони б не намагалися сховатися від Господнього обличчя, а відкрито сказали Йому про те, що Він позбавляє їх чогось важливого для їхнього цілковитого благополуччя.

До того ж запитання «Де ти?» – це щирий вигук Бога-місіонера, Чий сповнений болю голос видає Його усвідомлення глибини прірви, яка утворилася між Ним і людьми. Це запитання також було запрошенням Господа до Його заблудлих дітей повернутися до довірливих взаємин із Ним. У світлі обітниці з Бут. 3:15 це запитання містить обітницю надії. Хоч непослух Адама та Єви кинув тінь на Божий план для людства, цей план не був зруйнований. У контексті суду дано обітницю про Викупителя.

Третій розділ книги Буття – це не лише розповідь про реальність гріха та його наслідки. Фактично це миттєвий знімок спасенної Божої місії. Коли Адам і Єва свідомо не послухалися Бога, Він не роздумував, як учинити з порушниками Його доброї волі. План нашого викуплення не був запізнілою відповіддю, він був створений не після гріхопадіння Адама. Цей план став «відкриттям тайни, яка споконвіку замовчувалася» (Римл. 16:25). Прірву у взаєминах, створену свідомим непослухом Адама та Єви, Бог подолає завдяки Жертві. Хоч люди страждатимуть від наслідків свого гріха і стануть смертними, вони мають надію на викуплення й вічне життя. Викуплення людства було не тільки обіцяне на словах, а й видиме в дії: «І зробив Господь Бог Адамові та жінці його одежу шкуряну – і зодягнув їх» (Бут. 3:21). Цей одяг, виготовлений зі шкур принесених у жертву тварин, є виявом як справедливості, так і благодаті Бога. Хоч гріх у будь-якому прояві образливий для Нього, Він милостиво пропонує очистити нас від усякої нечистоти і покрити нашу наготу Своєю праведністю.

**Втілення як місія**

Втілення Христа мало найважливіше значення для здійснення Божої місії. У Бут. 3:15 Адамові та Єві був обіцяний Прихід Викупителя, а в Новому Завіті ця обітниця виконалася в народженні Ісуса. Через втілення трансцендентний Бог-Творець став іманентним, щоб явити Себе людям найбільш повно й доступно. В Особі Свого Сина Господь ототожнив Себе з людством, аби явити нам настільки велику любов, що вона привела Ісуса на Голгофу. Прагнучи спасти людей, Бог не залишився стояти осторонь. Навпаки, Він проклав міст через прірву, яка розділила нас, прийнявши людську природу й відчувши людський смуток і спокуси. Звершуючи служіння для людей, Христос не тільки провіщав з наполегливістю пророка Боже правління, а й утілив його, наділивши Божу викупну місію обличчям, голосом і руками. Зцілюючи хворих, очищаючи прокажених, даруючи зір сліпим і воскрешаючи мертвих, Ісус продемонстрував Божу владу, здатну повністю знищити прокляття гріхопадіння. Він виявив Божу любов так, щоб люди могли зрозуміти її, відчути й навернутися до Бога. Найвищим проявом цієї любові стала замісна смерть Христа, завдяки якій відчужене людство примирилося з Богом (Івана 3:16). Служіння й жертва Ісуса – ось у чому переважно полягає Божа місія.

**Нова фаза Божої місії**

Останні слова Ісуса в Біблії: «Так, незабаром приходжу!» (Об’явл. 22:20). Другий прихід Ісуса завершить Божу місію, яка розпочалася після гріхопадіння, і відкриє нову фазу Божої місії на Новій Землі. Обітниця викуплення з Бут. 3:15 буде повністю виконана, коли Ісус повернеться, щоб оголосити землю Своїм Царством.

Фаза Божої місії на Новій Землі знаменує повну ліквідацію наслідків гріхопадіння: Бог знову перебуватиме серед Свого народу; страждань і смерті більше не буде (Об’явл. 21:3, 4); люди матимуть доступ до дерева життя (Об’явл. 22:2).

### Частина III: Практичне Застосування

Головне запитання Бога: «Де ти?» сьогодні адресоване кожному з нас. Біблія повідомляє: «Всі згрішили й позбавлені Божої слави» (Римл. 3:23). Замість того щоб намагатися сховатися від Бога через провину за свої гріхи, як це безуспішно робили Адам і Єва, нам потрібно об’єктивно дослідити, де ми перебуваємо з погляду наших взаємин з Ним, і сповідувати Йому всі наші гріхи. Керований Святим Духом апостол Іван пише: «Якщо ж визнаємо свої гріхи, то Він, вірний і праведний, щоби простити нам гріхи й очистити нас від усякої неправедності» (1 Івана 1:9). Без упевненості в цьому ми справді не змогли б змінити напрямок свого духовного життя. Будь-яка спроба прикрити свою наготу перед Богом так само нерозумна, як і спроба Адама та Єви використати листя смоківниці. Будь-яке придумане людиною розв’язання проблеми гріха і провини неадекватне й марне. Фігове листя наших добрих справ, репутації і церковних чинів не замінить духовного вбрання. Тільки Бог може зодягнути нас у справжній духовний одяг. Єдине надійне рішення – запропонований Ним одяг праведності Ісуса. Бог не покриває наших гріхів і провини. Він ліквідує їх, а натомість покриває нас Христовою праведністю.

Як Бог вирушив шукати Адама та Єву, так Він шукає і нас, але не для того, щоб покарати, а щоб запропонувати нам примирення з Ним і спасти від покарання за наші гріхи.

` `