---
title:  Бог став єдиним із нами
date:   03/10/2023
---

У Старому Завіті показано, як Творець почав здійснювати Свій задум через єврейський народ, який мав представляти світові Його характер і місію. Усі діяння Бога відповідали Його місіонерській стратегії. Він сказав через пророка Ісаю: «Пам’ятайте про давнє, відвічне, бо Я Бог, і немає більш Бога, й нікого, як Я, що звіщаю кінець від початку, і наперед – що не сталося ще, і що говорю: “Мій замір відбудеться, і всяке жадання Своє Я вчиню”» (Ісаї 46:9, 10). Однак у Новому Завіті бажання Бога бути з людством набуває нового сенсу. Завдяки втіленню Христа обітниця, дана в Еденському саду (Бут. 3:15), стає реальністю.

`Прочитайте в Матв. 1:18–23 розповідь про народження Ісуса. Що ця розповідь говорить нам про Бога?`

«Емануїл… З нами Бог». Раніше Бог жив серед Свого народу у святилищі, а тепер – у фізичному тілі Ісуса з Назарета. Справді, у народженні Ісуса Бог явив Своє постійне бажання перебувати з нами в природі й місії. Божий Син був повністю Людиною і повністю Богом. Він підтвердив: «Я є дорога, і правда, і життя! Ніхто не приходить до Отця, якщо не через Мене» (Івана 14:6).

`Прочитайте Івана 1:14–18. Що історія народження Христа говорить про Божу місію заради нашого спасіння?`

Бог втілював План Своєї місії, а потім через Ісуса Христа був присутній у тілі серед Своїх дітей. «І Слово стало тілом, і перебувало між нами, і ми побачили славу Його, – славу як Єдинородного від Отця, повного благодаті й істини» (Івана 1:14). Ісус виконав старозавітні пророцтва і, згідно з Божественним задумом, став єдиним з нами, Богом у людському тілі. Бог місії продовжував здійснювати свій намір.

`Подумайте про Божу любов до нас. Вона така велика, що Він прийшов на Землю, втілившись у людську природу! Як ми повинні реагувати на цю любов, особливо у світлі місії зі спасіння людей?`