---
title:  Дар гостинності
date:   22/10/2023
---

`Прочитайте Бут. 18:1–15. Наскільки гостинно Авраам зустрів гостей?`

Сидячи біля свого намету під час денної спеки, Авраам побачив трьох мандрівників. Звичайно, Авраам мав звичку виявляти гостинність незнайомцям, саме тому він побіг назустріч мандрівникам. Тобто Авраам виявив ініціативу зустрітися з ними ще до того, як вони прийшли до нього.

«Господи, коли тільки знайшов я милість в очах Твоїх, – не проходь повз Свого раба! Принесуть трохи води, – і ноги Свої помийте, і спочиньте під деревом. І хай хліба шматок принесу я, а Ви підкріпіть серце Ваше. Потому підете, бо на те Ви йдете повз свого раба» (Бут. 18:3-5).

Авраам знав про своє завдання ділитися з усіма людьми знанням про Господа у світі язичництва, ідолопоклонства й політеїзму. Як бачимо, безпосереднім способом виконання місії була гостинність до незнайомців, які з’явилися на горизонті.

«Його [Авраама] великий табір налічував понад тисячу душ, серед яких було багато голів родин і немало новонавернених з язичництва. Така сім’я вимагала твердої руки біля керма. Слабкі, нерішучі методи виявилися б недієвими. Про Авраама Бог сказав: “Бо вибрав Я його, щоб він наказав синам своїм і домові своєму по собі” (Бут. 18:19). Однак Авраам застосовував свою владу з такою мудрістю і любов’ю, що завойовував серця. Ось свідчення Божого Стража: “І будуть вони дотримуватися дороги Господньої, щоб чинити справедливість та право” (Бут. 18:19). Вплив Авраама поширювався за межі його дому. Де б він не розкладав свого намету, поруч споруджував жертовник для жертвоприношення й поклоніння. Коли намети знімали, залишався жертовник, і не один ханаанський кочівник, який отримав пізнання Бога завдяки життю Його слуги Авраама, зупинявся біля того жертовника, аби принести жертву Єгові» (Е. Уайт. Виховання та освіта. С. 187).

Від самого початку цей чоловік зрозумів, що Бог покликав його до місіонерства, і він вирушив в Обітовану землю не для відпочинку, а для того, щоб стати благословенням для довколишніх, а через своє насіння – для всього світу.

`Як ви можете наслідувати гостинність Авраама у своєму житті?`