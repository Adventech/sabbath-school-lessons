---
title:  Любов Авраама до всіх
date:   23/10/2023
---

`Прочитайте Бут. 18:16–33. Як Авраам виявляв любов до людей різних племен, рас і народів?`

Другою рисою Авраама, згаданою у Бут. 18, була його любов навіть до незнайомих людей. Це важливий урок для кожного з нас. Жителі Содома й Гомори були грішниками, далекими від цінностей Авраама, але його серце було наповнене любов’ю до всіх, незалежно від раси, статі, мови чи релігії.

Потім Бог відкриває Авраамові Своє рішення знищити Содом і Гомору. «І промовив Господь: “Через те, що крик Содому й Гомори великий, і що гріх їхній став дуже тяжкий, зійду ж Я та й побачу, чи не вчинили вони так, як крик про них, що доходить до Мене, – тоді їм загибіль, а як ні – то побачу”» (Бут. 18:20, 21).

З великою покорою і благоговінням Авраам звернувся в благанні до Бога: «Не можна Тобі чинити так, щоб убити праведного з нечестивим, бо стане праведний як нечестивий, цього ж не можна Тобі! Чи ж Той, Хто всю землю судить, не вчинить правди?» (Бут. 18:25).

Керований любов’ю, Авраам сподівався спасти не тільки праведників, а й усіх жителів цих міст. Звичайно, йому було відомо, наскільки вони злі й безбожні. Хто знає, які розповіді він чув про цих людей і їхні звичаї? З наступного (19-го) розділу, де описано жахливу історію Лота і натовпу біля його будинку, ми дізнаємося, що це були дуже злі люди.

Проте Авраам, відчуваючи Божу любов, звернувся до Господа із заступницьким проханням. Патріарх знав, що люди, покаявшись, завжди можуть повернутися до Бога. Авраам вважав, що збереження життя жителів безбожних міст дало б їм шанс покаятися.

Підставою для такого прохання Авраама було те, що він особисто знав, наскільки велика Божа любов до людей. Він також був сповнений любові до заблудлих, розуміючи: доки людина жива, є надія на спасіння.

`Чому заступництво таке важливе в нашому молитовному житті? Як молитва за інших допомагає нам зростати духовно й більше відчувати реальність Божої любові до грішників?`