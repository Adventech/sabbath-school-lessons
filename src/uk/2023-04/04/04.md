---
title:  Молитовний дух Авраама
date:   24/10/2023
---

`Прочитайте Бут. 18:23–32 і Якова 5:16. Що ці тексти повідомляють про силу заступницької молитви?`

Діалог між Авраамом і Богом є прообразом заступницької молитви. Авраам представлений у цьому розділі як заступник перед Богом за жителів Содома й Гомори. Авраам – прообраз Ісуса як нашого Заступника перед Отцем. Наша місія сьогодні матиме успіх лише в тому разі, якщо ми продовжуватимемо заступатися в молитві.

Бог наповнив Авраама любов’ю до жителів Содома, Гомори й інших довколишніх міст. Ось чому його молитва була чесна та щира. Раніше він уже воював з деякими царями, які перемогли царів Содома й Гомори. Після перемоги Авраама назустріч йому та Мелхиседеку вийшов Берай, цар Содома. Берай попросив патріарха: «Дай мені людей, а майно візьми собі» (Бут. 14:21). Це показник любові царя Берая до свого народу. Оскільки однією з найвеличніших рис Авраама була любов, він любив царів Содома й Гомори, молився за них і їхній народ. «Любов до людей, які гинуть, надихала Авраама до молитви» (Е. Уайт. Патріархи і пророки. С. 140).

У своїх молитвах Авраам виявляв покору й наполегливість. Після того як Бог прийняв перше прохання патріарха про спасіння міста, якщо в ньому живе 50 праведників, він продовжив своє заступництво.

Наша місія не може бути успішна без заступницької молитви. Після зустрічі з кимось, після проповіді чи вивчення Біблії ми повинні молитися за людей, з якими спілкувалися. Господь уважно стежить за тим, щоб через наші молитви небесна благодать торкалася сердець цих людей. Наших друзів чи знайомих навернуть не наші слова чи красномовство, а Святий Дух. Ось чому, займаючись будь-якою місіонерською діяльністю, ми повинні молитися за кожну людину окремо.

`Прочитайте Римл. 8:34 та Євр. 7:25. Що Ісус здійснює для нас і як ця істина допомагає нам краще зрозуміти свою роль заступників за інших?`