---
title:  Коментарі для вчителів
date:   27/10/2023
---

### Частина I: Огляд

Попередній урок був присвячений Божому заклику до людей співпрацювати з Ним і ділитися Його любов’ю зі світом. Ця місія бере початок з часів творіння і золотою ниткою проходить через усе Писання. Цього тижня ми зосередимося на тому, як ділитися Божою вісткою. Місія починається із заклику, але на цьому не закінчується, оскільки без активних дій від самого заклику буде мало користі.

У тексті 1 Івана 4:8 ми читаємо, що Бог є любов. У цьому Посланні йдеться про те, що люди, які стали свідками Божої любові, будуть ділитися нею з ближніми. Якщо ви ділитеся з ближніми тим, що не є виявом любові, отже, це не частина Божої місії і цим не варто ділитися. Нижче наведено кілька прикладів, які можуть служити керівництвом, як сьогодні ділитися Божою любов’ю з довколишніми людьми, які ще не відчули повноту Його любові.

### Частина II: Коментар

Найкраще для початку пізнання Божої любові – це Євангеліє. Втілення Ісуса стало досконалим прикладом любові. Ніхто з нас не може відтворити у своєму житті приклад Ісуса, але ми покликані наслідувати цей приклад, особливо в тому, як Він ставився до людей і виявляв любов. Читаючи Євангеліє, ми знаходимо повторювані епізоди з життя Ісуса. Саме ці епізоди допомагають нам оцінити, як ми ділимося Божою любов’ю.

Ісус виявляв співчуття як до окремих знедолених людей, так і до великих натовпів. Нерідко співчуття спонукало Його торкатися людини та зціляти її (Луки 5:12, 13), в іншому випадку Він забезпечував їжею кілька тисяч людей (Івана 6:1-14) або викладав істину в притчах (Матв. 13:34). Співчуття невіддільне від Божої місії. Якщо, подумавши, ми не можемо пригадати достатньо випадків вияву співчуття нами чи нашими церквами, нам необхідно переосмислити, як ми беремо участь у Божій місії та чи беремо в ній участь взагалі.

Ісус також шукав і знаходив людей, відкритих для злиття благословення. Беручи участь у Божій місії, ми повинні наслідувати Його приклад. Наша перевага – шукати в нашому суспільстві тих, хто потребує допомоги і, застосовуючи творчий підхід, ділитися з ними Божою любов’ю. Тоді ми будемо йти за Ісусом і виконувати Його настанови (див. Матв. 25:31-46). Спаситель прагнув відновити зруйновані взаємини, і більшу частину Свого часу на Землі Він провів, відновлюючи розірвані зв’язки. Ми всі недосконалі, але якщо відчули любов і прощення Ісуса, то повинні явити їх усьому світові. Ця праця – частина Божої місії.

Учені сперечалися: Ісус прагнув насамперед працювати для юдеїв чи дбав і про решту світу. Деякі стверджують: оскільки Христос проводив більшу частину Свого часу з євреями й наказав учням робити те саме, то в центрі Його уваги були євреї (Матв. 15:24). У цій ідеї є суттєва частка правди, оскільки Він насамперед «до Своїх прийшов». Однак Господь прийшов не лише спасти їх, а й виховати з-поміж них перших місіонерів, які понесуть Його вістку далеко за межі Ізраїлю. Євангеліє містить безліч прикладів, які свідчать про любов Ісуса не лише до євреїв. Він згадував старозавітні розповіді про вдову із Сарепти Сидонської, про Наамана-сирійця, царицю Савську, протиставляючи вірі цих людей невір’я Свого народу (Луки 4:24-27; Матв. 12:42). Ісус бував і за межами Юдеї, спілкуючись із місцевими жителями: провів два дні в самарійському місті (Івана 4:40), відвідав землі Тирські й Сидонські (Марка 7:24), не кажучи вже про населене язичниками Десятимістя (Мрка 7:31-36).

Спаситель жив місією і любов’ю, які тоді кидали виклик вузькому мисленню багатьох Його співвітчизників. Виявляючи любов і виконуючи Свою місію, Він підготував ґрунт для того, що сталося після Його смерті, – воскресіння й вознесіння. Ісус очікував, що люди, які йшли за Ним під час Його перебування на Землі, настільки відчують Його любов, що захочуть поділитися нею з іншими людьми й народами. Передбачаючи такий досвід любові, Ісус зробив добре відомий заклик, доручивши Своїм учням іти у світ (Матв. 28:18-20). Це доручення було не просто закликом до місії, а закликом здобувати й виховувати нових учнів, ділячись з ними Божою любов’ю, яку кожен з учнів Ісуса відчув особисто. Господь не закликає нас брати участь у Його місії, доки ми не пізнаємо Його і не відчуємо Його любов. Тільки тоді ми матимемо те, чим варто поділитися.

У Писанні є ще одна важлива книга, яку корисно прочитати, щоб зрозуміти, як свідчити про Бога любові. Хоч у нашій Біблії вона названа «Дії святих апостолів», було б ліпше назвати її «Дії Святого Духа». Ця книга є свідченням партнерських взаємин між Святим Духом і людьми. Як і в Євангеліях, ми бачимо тут віруючих, які мали чудовий досвід спілкування з Ісусом і не бажали берегти цей досвід лише для себе. Наділені силою Святого Духа, вони всюди ділилися любов’ю Христа.

Як згадувалося в одному з попередніх уроків, місія – це завжди дорога із двостороннім рухом, де всі учасники можуть чогось навчитися одне в одного. Книга Дій нагадує нам, що ми, люди, не займаємо місце Бога. Адже Він через Духа скрізь іде попереду нас. Ця біблійна істина веде до певних висновків.

По-перше, якщо Дух іде попереду нас, ми повинні чекати будь-якого прояву Духа, коли досягнемо мети нашої подорожі. Петро відчув це під час зустрічі з Корнилієм (Дії 10-11:1-18). Зрештою Петро зрозумів: Бог не тільки вже був там до його приходу, але і йому самому є чого навчитися в Корнилія щодо Божої любові. Історія Петра й Корнилія свідчить як про постійне зростання Петра в розумінні Бога, так і про зростання Корнилія і його сім’ї. Ми не повинні виконувати Божу місію самовпевнено, ніби нам нема чого навчитися в тих, хто приходить до нас у пошуках світла. Ми йдемо у світ, очікуючи побачити: Дух вже діє, відкриваючи нам можливості для співпраці.

По-друге, ми маємо чим поділитися. Святий Дух, ідучи попереду нас, співпрацює з нами. Кожен з нас має унікальну історію або свідчення про нашу подорож з Ісусом. Нам потріб но ділитися цими історіями. Завдяки їм ми можемо запалити в чиємусь серці нове розуміння Бога або пробудити в людині бажання йти за Спасителем. Це спонукання виникає тому, що через наші слова й учинки ми виявляємо Божу любов. Оскільки в основі Божого плану для нашого життя лежать здорові взаємини, Він часто чекає або обмежує Своє одкровення, доки не з’явиться Його послідовник, готовий поділитися Благою вісткою. Тому важливо розуміти цей привілей, молитися за тих, з ким Бог уже працює, і, якщо є змога, ділитися з ними своїми духовними досвідами.

### Частина III: Практичне Застосування

Тимчасом як церковні лідери часто намагаються мотивувати людей взяти участь у місії, дуже важливо визнати: є те, що кожен з нас може зробити, аби оцінити себе та здатність місцевих церков виконувати Божу місію. Якщо ми робитимемо це свідомо, то відчуємо кардинальне перетворення, щоб ми могли покоритися та внесли такі зміни до церкви, які допоможуть нам більше зосередитися на потребах довколишніх людей.

Кожен із нас має періодично приділяти час самоаналізу. Це вимагає великої чесності перед собою, що часто нам важко дається. Кожен із нас повинен запитати себе: чи відчував я останнім часом любов Бога? Якщо ні, то чому? Якщо так, то поставте собі наступне запитання: чи поділився я цією любов’ю, яку відчуваю, з ближніми? Ці прості запитання можуть багато чого відкрити.

Водночас церква може ставити ті самі запитання. Чи є церква місцем, де громада пізнає Бога? І якщо так, чи ділиться вона цією реальністю з довколишніми людьми? Після того як церква підіб’є підсумки такого аналізу, можна скласти подальші плани, щоб або рухатися до нового сприйняття Бога, або активно використовувати свій досвід з Господом, ділячись ним із ширшою спільнотою.

Тут дуже суттєвими є періодичні нагадування (через проповіді, дитячі розповіді, книги, статті) про потреби світу. Нині Бог ставиться до нас так, як Ісус поводився зі Своїми учнями. Він бажає, щоб ми були громадянами світу, які думають не лише про свої потреби. Нам необхідно прагнути того, аби все людство відчуло Божу любов, і ми повинні активно шукати шляхи здійснення цієї мети. Для деяких ця істина означає, що потрібно відкласти частину своїх фінансових ресурсів на цілеспрямовану місію. Для інших вона означає особисту відкритість для Божого заклику, який, можливо, включає переїзд на нове місце або в тій самій країні, або в іншій. Чому? Тому що Господь просить кожного з нас поділитися своєю історією та своїми талантами з людьми, які відчайдушно потребують прояву Божої любові. Незалежно від того, до чого Бог закликає вас, пам’ятайте: ви повинні залишатися відкритими для отримання благословень, коли ділитеся ними, а Бог уже там попереду вас.

` `