---
title:  Для подальшого дослідження
date:   27/10/2023
---

«Любов до людей, які гинуть, надихала Авраама до молитви. Ненавидячи гріхи цього розпусного міста, він бажав спасіння для грішників. Глибока зацікавленість Авраама долею жителів Содома свідчить про турботу, яку ми повинні виявляти до нерозкаяного грішника. Ми маємо плекати ненависть до гріха, але водночас – жалість і любов до грішника. Навколо нас душі‚ що прямують до загибелі‚ – такої ж безнадійної та жахливої‚ яка спіткала Содом.

Кожний день є для когось останнім днем випробування. Щогодини хтось відходить у вічність‚ де вже ніколи не почує про Божу милість. Де ж той голос остороги, який би благав беззаконника рятуватися від жахливої загибелі? Де руки, які б простягнулися до грішника, щоб врятувати його від смерті? Де ті, котрі б в покорі та з непохитною вірою благали Бога за нього? Дух, виявлений Авраамом, – дух Христа. Сам Божий Син є великим Заступником за грішника. Той, Хто заплатив за викуплення людської душі‚ добре знає її ціну. Відчуваючи до гріха огиду, на яку тільки здатна Бездоганна Чистота, Христос виявив до грішника любов, яку може збагнути лише Безмежна Милість. У смертній агонії на хресті, знемагаючи під жахливим тягарем гріхів усього світу, Він молився за тих‚ хто знущався над Ним і вбивав Його: “Отче, прости їм, – бо не знають, що роблять” (Луки 23:34)» (Е. Уайт. Патріархи і пророки. С. 140).

«Народи, по сусідству з якими жив Авраам, шанували його як могутнього князя, мудрого й талановитого вождя. Вплив Авраама поширювався і на них. Його життя і характер‚ які помітно відрізнялися від способу життя ідолопоклонників‚ свідчили на користь правдивої віри. Його відданість Богові була непохитна; люб’язність і доброчинність викликали довір’я і дружні почуття‚ а його непідробна велич – повагу й пошану» (там само. С. 133, 134).

**Запитання для обговорення**:

`Наведіть із Писання приклади людей, які виконали своє покликання до місії. Подумайте про Івана Хрестителя. Чи можна вважати, що він досяг успіху в місії?`

`Прочитайте уривок Бут. 19:30–36. Що він повідомляє нам про моральність дочок Лота, врятованих із Содома?`

`Які ще уроки ми можемо засвоїти з прикладу Авраама щодо місіонерської діяльності та її методів?`

`Як ви вважаєте: заступництво Авраама за Содом і Гомору було успішне чи невдале?`