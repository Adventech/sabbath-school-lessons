---
title:  Покора божій волі
date:   26/10/2023
---

`Прочитайте Бут. 12:1–9. Що ці вірші повідомляють про покору Божій волі, навіть якщо майбутнє незрозуміле?`

Однією з головних якостей Авраама була його покора Божій волі. Увесь досвід Авраама з Богом характеризувався послухом.

_Покликання Авраама._ Він отримав заклик із Неба: «І промовив Господь до Аврама: Вийди зо своєї землі, і від родини своєї, і з дому батька свого до Краю, який Я тобі покажу» (Бут. 12:1). Почувши голос, патріарх міг би проігнорувати його, вважаючи його галюцинацією. Також він міг заперечити Богові, сказавши, наприклад: «Я не хочу йти, мені й тут подобається». До того ж слова «до Краю, який Я тобі покажу» можуть здатися дивним описом пункту призначення! Однак Авраам відгукнувся на цей заклик Господа. Він підкорив свою волю Божій волі й залишив батьківський дім та свою країну: «І відправивсь Аврам, як сказав був до нього Господь» (Бут. 12:4).

_Вибір землі._ Між слугами Лота й Авраама спалахнула сварка, але патріарх був не з тих, хто всіма силами обстоює свої права. Він підкорився волі Бога, Який знову благословив його: «І промовив Господь до Аврама, коли Лот розлучився із ним: “Зведи очі свої, та поглянь із місця, де ти, на північ, і на південь, і на схід, і на захід, бо всю цю землю, яку бачиш, Я її дам навіки тобі та потомству твоєму”» (Бут. 13:14, 15).

_Зруйнування Содома й Гомори._ Коли Бог відкрив Авраамові долю цих двох міст, сповнений любові патріарх спробував їх урятувати. Оскільки навіть десяти праведників не було в цих містах, їх було зруйновано. Авраам підкорився Божій волі та прийняв Його суд над безбожними містами.

Господь зміг використати Авраама завдяки його послуху за будь-яких обставин. Такий самий послух повинні виявляти і ми.

`Завдання. У містах ми стикаємося з перешкодами, які заважають правильно й ефективно проповідувати Євангеліє. Нам треба благати Бога втрутитися.`

`Завдання із зірочкою. Знайдіть можливість поспілкуватися з людиною, яка перебуває у складній ситуації, схожій на вашу. Скажіть їй, що ви молитеся за неї. Попросіть Бога показати вам, як ви можете допомогти цій людині.`