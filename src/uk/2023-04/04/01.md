---
title:  Ділитися Божою місією
date:   21/10/2023
---

### Біблійні тексти для дослідження
Бут. 12:1–9; 18; 19:1–29; Якова 5:16; Римл. 8:34; Євр. 7:25.

> <p>Пам’ятний вірш</p>
> «Нову заповідь даю вам: Любіть один одного! Як Я полюбив вас, щоб і ви любили так один одного. З того дізнаються всі, що ви Мої учні, коли любов матимете між собою» (Івана 13:34, 35).

Від самого початку Авраам хотів, аби Бог використав його для Своєї місії. Про це свідчить, наприклад, розділ 18 книги Буття. Тоді Бог попередив патріарха про те, що мало статися із Содомом і Гоморою. «Бо не чинить нічого Господь Бог, не виявивши таємниці Своєї Своїм рабам пророкам» (Амоса 3:7). А в історії Содома й Гомори Божим слугою-пророком був Авраам (див. Бут. 20:7).

Відпочиваючи під час денної спеки, Авраам побачив трьох мандрівників. «У своїх гостях Авраам побачив лише трьох втомлених подорожніх, навіть не здогадуючись, що серед них був Той, Кому він міг беззастережно поклонятися» (Е. Уайт. Патріархи і пророки. С. 138).

Однак незабаром Авраам особисто почав брати участь у Божій місії. Як показано в розділі 18, його участь полягала в тому, щоб молитися й заступатися за жителів Содома й Гомори. Він бажав спасти цих людей. І саме в цьому полягає місія, чи не так?

У цьому розділі зображено три великих духовних якості Авраама: гостинність, любов і молитва. Ці якості можуть допомогти нам у місіонерській роботі.