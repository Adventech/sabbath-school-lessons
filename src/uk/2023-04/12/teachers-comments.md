---
title:  Коментарі для вчителів
date:   22/12/2023
---

### Частина I: Огляд

Книга Естер унікальна з кількох причин. Однією з таких причин є відсутність у ній згадки про Бога. Ніхто в цій оповіді не згадує Господа. І все ж таки, незважаючи на таку особливість, книга містить мудрість для тих, хто слідує за Ісусом і бажає ділитися своїм духовним досвідом у світі, де багато хто закритий для відкритого визнання віри.

Розмірковуючи про Велике доручення, люди часто зосереджуються на явних діях, що сприяють поширенню віри, таких як євангелізаційні зібрання, розповсюдження релігійної літератури, вивчення Біблії та інші форми місіонерського служіння. Усе це вимагає певного рівня свободи та зв’язку зі спільнотою, щоб значні перетворення були можливі. Та як щодо місць, де уряд не дозволяє релігійної діяльності? Як бути з областями, де люди зовсім не зацікавлені в такій діяльності? Церква часто оминає подібні регіони. Однак у таких місцях проживає значна частина населення світу. Цього тижня через призму історії про Естер і Мордехая ми побачимо: Бог бажає, щоб ми виявляли творчий підхід і свідчили навіть у тих місцях, які закриті для явної місіонерської роботи.

### Частина II: Коментар

Історія Естер та Мордехая, як і історії Даниїла та Йосипа, нагадує послідовникам Бога, що їм не потрібно бути пасто рами чи релігійними лідерами, аби брати участь у місії Бога. Ці біблійні історії показують, що через державну службу, державних чиновників та інші урядові установи Божий народ також може служити суспільству та впливати на нього, щоб люди пізнали Божу любов.

Вірні цінностям і мудрості, переданим через їхніх єврейських предків, Естер і Мордехай зробили все можливе для спасіння свого народу. Читаючи біблійні історії, ми іноді випускаємо з уваги деталі й не завжди усвідомлюємо драматичність деяких ситуацій, як, наприклад, у випадку з Естер і Мордехаєм. Вони зіткнулися з надзвичайно напруженою і небезпечною ситуацією. Якби вони пішли проповідувати або взяли безпосередню участь у місіонерській діяльності, це не послужило б важливішій Божій місії, яка полягає в тому, щоб залучати людей до взаємин із люблячим Господом. Потрібна була сміливість стояти за життя перед обличчям смерті. Мордехай та Естер зайняли цю позицію, хоч належали до групи недооціненої в імперії меншості. Та завдяки Божому впливу й готовності Естер і Мордехая приймати мудрі рішення згідно з Його загальним планом для людства цариця та її прийомний батько змогли стати благословенням для свого народу. Вони стали частиною історичної події, пам’ять про яку передалася нам через сторінки Біблії та звичаї свята Пурім (Естер 9:18-32).

Багато читачів цього посібника з вивчення Біблії живуть там, де панує релігійна свобода, тому, сповідуючи свою віру, їм не потрібно непокоїтися про своє життя й безпеку. Однак інші не мають такої розкоші. Нині багато послідовників Ісуса перебувають у становищі, коли відкрита відданість Богові може привести їх до в’язниці або загрожувати їхньому життю й життю їхніх сімей. Незважаючи на цю небезпеку, деякі із цих людей активно працюють у зоні свого впливу. Господь спонукає їх виявляти свою віру такими способами, які здаватимуться нам далекими від місіонерського служіння. Проте, можливо, для цих людей найкращий спосіб служити Богові – уникати відкритого визнання своєї віри. Натомість вони тихо працюють у тилу, впливаючи на життя довколишніх і допомагаючи їм процвітати. Така робота не менш важлива, ніж гучні проповіді Євангелія, можливі для тих, хто має більше свободи. Мужність, яка необхідна для того, щоб залишатися вірним у ситуаціях, коли не можна відкрито свідчити про свою віру, часто показова й разюча. Тільки на Новій Землі ми дізнаємося, який вплив ці люди справили на незліченну кількість життів у всьому світі.

З історії Естер і Мордехая можна засвоїти ще один місіонерський урок. Ні Естер, ні Мордехай не були підготовленими богословами чи пасторами. Вони були звичайними людьми, які посіли значне становище в тодішній імперії (Естер 2:7). Вони й не підозрювали, наскільки важливою буде їхня роль. Естер і Мордехай працювали і жили чесно (2:19-23; 4:15, 16). Усупереч усім життєвим випробуванням, вони залишалися відданими працівниками Бога і здобули гарну репутацію завдяки своїй старанності й чесності (розд. 6). І коли дії довколишніх людей (особливо Гамана та його поплічників) були спрямовані проти них, репутація Естер і Мордехая мала вирішальне значення для їхнього виживання.

Якби у звичайному житті вони не були відповідальними людьми, які віддано служили ближнім, історія була б зовсім інша. Непорочність цих юдеїв заклала міцну основу, завдяки якій вони могли просити про ласку й говорити відкрито, коли йшлося про життя і смерть (5:8; 7:3, 4). І їх не лише вислухали, а й прислухалися до них (розд. 8).

У цьому урок і для нас. Більшість членів Церкви адвентистів сьомого дня не є співробітниками її офісів, не обіймають таких посад, як пастор, учитель чи капелан. Проте ми бачимо з історії Естер і Мордехая, що найбільший вплив у суспільстві часто справляють нецерковні працівники. Звичайний член Церкви, який може працювати у світському бізнесі або на державній службі, має найбільший місіонерський потенціал. Ми ніколи не повинні недооцінювати роль наших стосунків із людьми в довгостроковій перспективі. Історія місії Бога наповнена історіями (багато з яких не розказано), що нагадують історію Естер і Мордехая. Хоч більшість послідовників Ісуса не обіймають таких високих постів, як Естер і Мордехай, вони все ж таки перебувають у таких місцях, до яких пастори або інші працівники Церкви не мають доступу.

У таких місцях репутація людини, яка підтримує на роботі високий рівень чесності й старанності, приверне до неї інших і сприятиме шанобливому ставленню, що відкриє численні можливості для впливу. Іноді відкритої проповіді про Бога недостатньо, щоб залучити людей до життя, яке Господь бажає для всього людства. Дуже важливо нагадувати про цю реальність і собі, і людям довкола нас.

Якби ми підрахували всі біблійні історії про вірних послідовників Бога, то здивувалися б, як багато цих історій розповідають про звичайних людей, які виявляють свою віру в повсякденному житті. Біблія показує, що Божа місія призначена для всіх людей і кожен може бути учасником цієї місії. Не обов’язково відмовлятися від своєї кар’єри у сфері, яка не стосується Церкви. Необхідно, аби більше людей розглядали свої місця роботи як поле для місії. Це не означає, що потрібно обов’язково євангелізувати своїх працівників. Часто це означає, що віруючі працюють чесно й сумлінно, дозволяючи стосункам, які встановилися завдяки такому підходу, природно розвиватися. Висока ймовірність того, що люди, котрі застосовують такий підхід, періодично потраплятимуть у ситуації, які вимагають мужності й рішень, що справляють вплив далеко за межами їхнього життя. Маючи живі взаємини з Богом, вони будуть підготовлені до таких ситуацій.

### Частина III: Практичне Застосування

Церква повинна постійно молитися за тих, хто живе в місцях, де небезпечно виявляти прихильність до своєї віри. Нам треба молитися, аби Бог дав таким людям мужність виявляти свою віру відповідно до їхніх обставин. Церква має регулярно заступатися перед престолом благодаті за тих, хто тією чи іншою мірою позбавлений волі й молиться про те, щоб завдяки своєму впливу відкрити іншим любов Бога і життя, яке Він бажає для всього людства. Було б дуже добре щомісяця проводити в громадах тиждень таких особливих молитов.

Водночас ми маємо підбадьорювати тих послідовників Бога, які не є офіційними церковними співробітниками. Нам слід визнати, що вони також просувають справу місії можливими шляхами впливу. Церква також повинна інвестувати в навчання членів Церкви, щоб вони визначили, як їхня робота може бути полем місіонерської діяльності навіть без відкритого свідчення. Генеральна Конференція має у своєму розпорядженні ресурси й персонал, який обмірковував і застосовував підхід «виготовлення наметів» у місіонерському служінні, і ці люди можуть бути контактними особами для такого навчання. Ретельне дослідження того, як члени Церкви на своїй звичайній роботі можуть бути орієнтовані на місію, відкриє нові шляхи поширення Євангелія у всьому світі.

` `