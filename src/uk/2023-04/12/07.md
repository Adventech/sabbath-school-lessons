---
title:  Для подальшого дослідження
date:   22/12/2023
---

«Перед кожною родиною, кожною школою, кожними батьком і матір’ю, кожними учителем і дитиною, котрих осяяло світло Євангелія, у цей час кризи постає запитання, поставлене цариці Естер у той час серйозної кризи в історії Ізраїлю: “А хто знає, чи не на час, як оцей, досягла ти царства!”» (Естер 4:14)» (Е. Уайт. Виховання та освіта. С. 263).

«Естер була гарною єврейською дівчиною, двоюрідною сестрою Мордехая. Він узяв її до свого дому після смерті її батьків і полюбив як свою дочку. Бог із її допомогою врятував єврейський народ від винищення в Персії.

У давнину Господь діяв через посвячених жінок, які виконували Його справу разом із чоловіками, яких Він обирав Своїми представниками. З допомогою жінок Бог здобув великі й вирішальні перемоги. У часи небезпек Він неодноразово виводив їх уперед і з їхньою допомогою рятував життя багатьох. Руками цариці Естер Господь здійснив велике спасіння Свого народу. Коли здавалося, що ніщо вже не може врятувати ізраїльтян, Естер і жінки, які допомагали їй, постом, молитвою і своєчасними діями знайшли вихід зі становища та врятували свій народ.

Вивчаючи внесок жінок у розвиток Божої справи в часи Старого Завіту, ми знаходимо для себе уроки, котрі допомагають нам діяти в критичних ситуаціях, які сьогодні виникають у нашому служінні. Імовірно, ситуація не буде такою відповідальною, як трапилося з Божим народом за часів Естер, але навернені жінки часто здатні виконувати важливу роботу і за скромніших обставин. Багато хто це вже робив і, як і раніше, готовий робити» (Е. Уайт. Дочки Божі. С. 45, 46).

**Запитання для обговорення**:

`Книга Естер залишає деякі запитання без відповідей, особливо щодо ролі Естер при дворі царя, адже вона стала царицею. Як ми можемо примирити цей статус із її вірою і чи можливо це?`

`Відомі слова Естер: «А якщо я загину, то загину!» (Естер 4:16) луною відгукувалися протягом тисячоліть як приклад вірності навіть перед смертю. Як її слова відображають переживання Божого народу в останні дні, коли проблеми, описані в Об’явл. 13, стануть реальністю?`

`У класі обговоріть запитання наприкінці уроку за понеділок про те, що іноді не потрібно виявляти свою віру. Чи може з нами колись статися щось подібне?`