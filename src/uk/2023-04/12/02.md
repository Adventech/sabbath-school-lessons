---
title:  У полоні чужої культури
date:   17/12/2023
---

Бути експатріантом у чужій культурі нелегко. Нам може бути складно зрозуміти, з чим зіткнулися євреї, перебуваючи під гнітом спочатку вавилонян, а потім персів.

Наприклад, ніхто з нас не живе в адвентистській країні, де принципи віри певною мірою є законом країни. Однак до депортації єврейський народ жив у своїй країні, де принципи його віри було закріплено й у законах держави.

Подумайте: з одного боку, наскільки легко було євреям виявляти вірність Богові. Наскільки легше було б дотримуватися суботи, якби ця заповідь була закріплена в законодавчих кодексах усієї країни!

З іншого боку, Святе Письмо показує: якими б не були державні закони, навіть якщо вони сприятливі для віри, вірність має виходити із серця, інакше обов’язково будуть гріхи, відступництво й загибель.

«І промовив Господь: За те, що народ цей устами своїми наближується, і губами своїми шанує Мене, але серце своє віддалив він від Мене, а страх їхній до Мене – заучена заповідь людська» (Ісаї 29:13).

Якщо людина сповнена рішучості бути вірною, то навіть найнесприятливіші умови не можуть перешкодити їй жити в послуху.

`Прочитайте Дан. 1:1–12; 3:1–12; 6:1–9. Що ці історії говорять про труднощі, з якими може зіткнутися Божий народ, живучи в чужій культурі?`

Незалежно від нашого становища й місця проживання, ми занурені в середовище, яке своїми законами й культурою може кинути серйозний виклик нашій вірі та свідченню. Наведені історії з книги Даниїла (хоч вони закінчилися добре) показують, що навіть у важких обставинах люди можуть залишатися вірними Богові. Навіть якби ці розповіді мали не таке позитивне завершення, ці люди, безсумнівно, усе одно вчинили б правильно.

`З якими викликами для вашої віри ви стикаєтеся у своїй культурі? Як ви на них реагуєте?`