---
title:  Вірне свідчення Мордехая
date:   19/12/2023
---

Живучи в чужій країні й залишаючись вірними Богові, Мордехай та Естер рано чи пізно могли зіткнутися з бідою. Це й трапилося з Мордехаєм.

`Прочитайте Естер 3:1–15. Що сталося з Мордехаєм і чому?`

З третього розділу книги Естер ми дізнаємося, що цар Ахашверош звеличив Гамана, надав йому високе становище і наділив особливою владою. Усі мали кланятися Гаманові. Однак читаємо: «А Мордехай не падав на коліна й не вклонявся» (вірш 2). І ми знаємо чому: він віруючий єврей, який поклонявся лише Богові.

«І сказали царські раби, що були в царській брамі, до Мордехая: “Чого ти переступаєш царевого наказа?” …він виявив їм, що він юдеянин» (вірші 3, 4). Безсумнівно, цією відповіддю Мордехай пояснив: як поклонник живого Бога, Який створив небо й землю, він не може поклонятися жодній людині. Мордехай свідчив про свою віру і настільки вірно дотримувався її, що це наражало на небезпеку його самого і, на жаль, інших.

«Від Даниїла, його друзів і Мордехая сяяло яскраве світло серед моральної темряви царських дворів Вавилону» (Е. Уайт. Адвент Рев’ю енд Саббат Геральд, 13 травня 1884 р.).

Коли Гаман вирішив знищити єврейський народ, він охарактеризував його так: «Є один народ, розпорошений та поділений між народами в усіх округах твого царства, а закони їх різняться від законів усіх народів і законів царських вони не виконують, і цареві не варто позоставляти їх» (Естер 3:8). Народ, який має інші звичаї і не кориться царським законам? Ідеальний набір причин для переслідування.

`Чи можемо й ми сьогодні бути випробувані, подібно до Мордехая? Як нам слід реагувати на такі випробування?`