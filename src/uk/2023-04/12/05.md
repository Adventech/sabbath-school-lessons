---
title:  «Чи не на час, як оцей»
date:   20/12/2023
---

`Прочитайте Естер 4:1–14. Чому саме тоді було доречно, щоб Естер назвала себе єврейкою?`

Коли Мордехай звернувся по допомогу до Естер, вона вже кілька років була одружена з Ахашверошем, але в Персії існував закон, згідно з яким ніхто не міг наблизитися до царського престолу без запрошення царя. Кожен, хто порушив це правило, ризикував життям. Проте навіть знаючи про це, Естер усе одно пішла до тронної зали без запрошення.

Своєю вірою Мордехай прагнув зміцнити віру Естер. Ось вершина книги Естер: «І сказав Мордехай відповісти Естері: “Не думай в душі своїй, що втечеш до царського дому одна з усіх юдеїв... Бо якщо справді будеш ти мовчати цього часу, то полегшення та врятування прийде для юдеїв з іншого місця, а ти та дім твого батька погинете. А хто знає, чи не на час, як оцей, досягла ти царства!”» (вірші 13, 14).

Віра Естер піддалася випробуванню, коли Мордехай нагадував їй про любов до свого народу. Ніхто, крім Мордехая, не знав, що вона єврейка, тому, вирішивши втрутитися, вона без вагань поставила на карту своє життя. Віра Естер в Бога була сильна, вона знала, що без Божої допомоги їй не досягти успіху. Відповідь цариці Мордехаю свідчила про її віру: «Іди, збери всіх юдеїв, що знаходяться в Сузах, і постіть за мене, і не їжте й не пийте три дні, ніч та день. Також я та дівчата мої будемо постити так, і так прийду до царя, хоч це не буде за законом. А якщо я загину, то загину…» (вірш 16). Мордехай розіслав цю інформацію всій єврейській громаді в Сузах, і доки вони постили й молилися, Естер приготувалася до небезпечного моменту. «І сталося третього дня, і вбрала Естер царські шати, та й стала на внутрішньому подвір’ї царського дому, навпроти царського дому. А цар сидів на троні свого царства в царському домі навпроти входу до дому. І сталося, як цар побачив царицю Естер, що стоїть у брамі, то знайшла вона ласку в очах його. І цар простягнув Естері золоте берло, що в руці його, а Естер підійшла й доторкнулася до кінця берла» (Естер 5:1, 2).

`Для юдеїв піст обов’язково супроводжувався молитвою. І хоч вони діяли заради свого спасіння, молитва посідала важливе місце в їхній реакції на випробування. Який урок ми можемо почерпнути із цього?`