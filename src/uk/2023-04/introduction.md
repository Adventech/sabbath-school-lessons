### Перестань тільки говорити й почни щось робити!

Багато років тому один з адвентистських журналів опублікував притчу про жахливе болото. Через це болото вела стежка, прямуючи якою люди часто падали й тонули. Їхні передсмертні крики було чути в сусідньому селі. Це було жахливо!

Жителі села зібралися на раду. Вони представили різні теорії і документи, які аналізували причину та пропонували рішення. На раду збиралися регулярно й обговорювали «болотну проблему», проте так нічого й не робили. Минали роки, а дискусії тривали. На цю тему було написано дисертації, виступали почесні лектори. Проводили спеціальні розпродажі, щоб зібрати кошти для тих, хто пожертвував стільки годин, сидячи на цих зборах. Зрештою, зібрали гроші на будівництво звукоізольованого конференц-залу, щоб крики тих, хто заблукав і помирає у болоті, не заважали обговоренню. Однак ніхто нічого не зробив, аби допомогти тим, хто потрапив у біду. Ніхто нічого не зробив, щоб запобігти загибелі ще більшої кількості людей. Члени рад лише розмовляли.

Церква загалом і ваш клас Суботньої школи зокрема точно не хочуть бути схожими на жителів цього села. Так, ми любимо проводити час разом у молитві, досліджуючи Боже Слово, розмірковуючи й обговорюючи. Однак ми прагнемо вийти за межі таких зустрічей і в реальному житті зробити щось для довколишніх, справляючи на них добрий вплив. Ми хочемо змінити ситуацію у своїх спільнотах і в усьому світі, аби Божа справа була завершена і Христос швидше повернувся на Землю.

Мета Посібника з вивчення Біблії цього кварталу – спонукати нас вийти до людей і зробити щось для них. Ми розглянемо багато чудових біблійних розповідей, прочитаємо захопливі історії і досвіди. Ми дізнаємося про доступні ресурси, які допоможуть нам об’єднатися з ближніми, особливо з тими, хто далекий від християнства. Однак справжня мета, справжня серцевина кожного уроку – спонукання піти і справді щось зробити (цю мету ми обговорюватимемо щотижня по четвергах).

У цьому Посібнику ми поділимося богословським поглядом, надамо вам інструменти й ідеї для роботи. А в четвер частина уроку буде присвячена ретельно продуманій послідовності завдань. Ми почнемо з легких завдань, але в міру вивчення уроків кварталу вони поступово будуть ускладнюватися. Мета полягає в тому, щоб кожен з нас прийняв цей виклик, помолився про керівництво Святого Духа, застосував вивчене в уроці, а наступного тижня витратив кілька хвилин на обговорення того, чи все вдалося. Цей час буде не для хвастощів, а для обміну досвідом: що було добре, а що – не дуже. Слухаючи досвіди, група формуватиме нові ідеї. Списки особистих і колективних молитов зростатимуть.

Ми бажаємо, щоб цей квартал запам’ятався незвичайними ідеями, захопливими історіями або глибокими теологічними концепціями. Їх буде багато, але ми хочемо, щоб усі згадували цей квартал як час, коли Святий Дух благословив наші скромні зусилля та здійснив місіонерські чудеса на Божу славу й честь.

У 1980 році Генеральна Конференція вперше відкрила навчальні центри Глобальної місії. Вони діють під керівництвом Офісу Генеральної Конференції Церкви адвентистів сьомого дня. Нині таких центрів шість. Їхня мета полягає в тому, щоб допомогти Церкві ефективніше створювати нові групи віруючих серед основних нехристиянських спільнот світу.

Цей Посібник з вивчення Біблії для дорослих склали директори навчальних центрів Глобальної місії ГК: Петрас Бахадур, Річард Елофер, Клебер Гонсалвес, Кліфмонд Шамірудін, Дуг Венн, Грег Уітсетт за сприяння Гері Краузе (директора Адвентистської місії) і Джеффа Скоггінса (директора з планування Глобальної місії). Для отримання додаткової інформації можна перейти на сайт www.GlobalMissionCenters.org.