---
title:  Вістка й місія трьох ангелів
date:   25/12/2023
---

Книга Об’явлення змальовує картину великої боротьби, найяскравіше представлену в тексті Об’явл. 12:12: «Тому веселіться, небеса, і ті, хто живе на них! Горе землі й морю, бо до вас зійшов диявол, який у великій люті, знаючи, що має обмаль часу!» Важко уявити, як можна правильно розуміти Писання, не розуміючи причин цієї боротьби, що досягає кульмінації в останні дні.

`Прочитайте Об’явл. 14:6–12. Що зображено в уривку і як ці вірші стосуються нашої місії і покликання?`

Центральне місце у Божій місії займає Боже послання – вічне Євангеліє. Це послання, по суті, і є місією. Світ повинен дізнатися про те, що на нього чекає, і кожній людині доведеться зробити вибір або на життя, або на смерть.

`«Хто не зі Мною, той проти Мене; і хто не збирає зі Мною, той розкидає» (Луки 11:23). Що в цих словах Ісуса безпосередньо стосується нашої місії?`

Триангельська вістка з розділу 14 книги Об’явлення – це основа, серцевина істини, яку ми, адвентисти сьомого дня, покликані проголошувати світові. Центральні й основні в цій вістці дві теми: «вічне Євангеліє» (вірш 6) і поклоніння Творцеві. Ці дві теми відображені в портреті святих останнього часу: «Тут терпіння святих, які бережуть Божі заповіді та віру Ісуса!» (вірш 12). Що б ми не робили, нам ніколи не можна забувати про наше особливе покликання й місію: сповіщати заблудлому світові надію «вічного Євангелія» і попереджати про майбутні події.

`«Хто не зі Мною, той проти Мене» (Луки 11:23). Як ви розумієте ці слова Ісуса? Чому вони спонукають нас проаналізувати, кому насправді належить наше серце?`