---
title:  Для подальшого дослідження
date:   29/12/2023
---

«Наслідком великого викуплення стане те‚ що світ знову користуватиметься Божим благоволінням. Усе, втрачене через гріх, відновиться. Не тільки людина, а й Земля буде викуплена, щоб стати вічною оселею слухняних.

Протягом шести тисяч років сатана боровся за панування над Землею. Нарешті здійсниться споконвічний Божий намір, який Він мав при творінні. “І приймуть царство святі Всевишнього і володітимуть царством повіки й повіки вічні”» (Е. Уайт. Патріархи і пророки. С. 342).

Та перш ніж це стане реальністю, наш обов’язок – співпрацювати з Богом у Його місії, донести світові вістку попередження, щоб люди могли прийняти Христа і стати частиною Божої обітниці про оновлення.

«Я дуже хочу побачити безліч працівників, які працюють для тих, хто не має свідчень нашої віри. Багато людей отримало велике світло, почувши вістку трьох ангелів, і тепер вони повинні проголошувати цю вістку в усіх частинах світу. Я хочу зробити свій внесок і відкрити шлях іншим, щоб нести світло істини. Хай допоможе нам Господь надіти обладунки. Віруючі повинні об’єднатися в урочистій роботі, щоб представити світові останнє застереження» (Е. Уайт. Неопублікований лист 390, 1907 р.).

Протягом кварталу ми вивчали різні аспекти й питання, пов’язані з Божою місією. Цього тижня наше дослідження завершилося вивченням книги Об’явлення, яка повідомляє, які мають бути відновлені взаємини з Богом і чим завершиться Божа місія, а саме: оновленням нашої Землі. Так, знищення гріха та страждань буде жахливою подією в історії Землі. Однак Господь звертає наш погляд за межі цих подій, даруючи нам утіху й підбадьорення в тому, що Він відновить нашу планету.

**Запитання для обговорення**:

`Що таке «вічне Євангеліє»? Чому воно «вічне»? Чому Євангеліє має лежати в основі нашої місії?`

`Чому ми приділяємо велику увагу Триангельській вістці? Деякі люди кажуть, що треба зосередитися на Ісусі, а не на чомусь такому «негативному», як ці послання, які несуть грізне попередження. Що ви можете їм відповісти?`

`Чи допомогли вам уроки цього кварталу краще зрозуміти не лише важливість Божої місії, а й те, як ви і ваша церква можете краще брати участь у ній? Адже до цього ми всі й покликані.`