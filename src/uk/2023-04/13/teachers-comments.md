---
title:  Коментарі для вчителів
date:   29/12/2023
---

### Частина I: Огляд

Другий прихід Ісуса – це кульмінація біблійної історії. Розділи 21 і 22 книги Об’явлення описують щасливе завершення Плану спасіння та створення Нової Землі. Настала довгоочікувана година, яку чекали всі святі відтоді, як згрішили наші прабатьки. Господь повертає людині все, що було втрачено. Здійснюється початковий намір Бога, який Він мав при створенні Землі, коли вона стає вічною оселею викуплених.

А що можна сказати про Божу місію? Чи є Другий прихід Христа і створення Нової Землі завершенням Божої місії?

Об’явлення Бога про Себе можна розглядати в трьох фазах, кожна з яких потребує різних визначень «місії». (1) Перша фаза включає створення світу і взаємодію Бога зі створеними істотами в Еденському саду. Навіть у раю Божа місія полягала в тому, щоб через взаємини любові відкрити Його характер. Проте гріх змінив цю реальність, наповнивши наш світ стражданням, болем і смертю. (2) Через гріхопадіння людей до Божої місії додалися нові елементи, а саме: втілення Божого Сина, Його життя, смерть і воскресіння. Створення Нової Землі стало можливим завдяки хресному подвигу Ісуса. (3) Третій етап Божої місії досягне свого апогею під час Другого приходу. А що далі? Невже це фінал Божої місії?

### Частина II: Коментар

Як адвентисти сьомого дня, ми надаємо Другому приходу особливого значення. Світ відчайдушно потребує надії, яку дарує вістка про Другий прихід. Коли Адам і Єва обрали шлях, протилежний Божому шляху любові, на Землі запанували страждання та смерть. Бог призначив людству зовсім іншу долю, але, на жаль, наші прабатьки, скориставшись даром свободи волі, зробили неправильний фатальний вибір. Аби спасти людство, Господь багаторазово й різноманітно відкривав Себе людям протягом усієї історії. Найповніше одкровення було дано жителям Землі з Приходом у наш світ Ісуса, Божого Сина (Івана 1:1-14). Втілення, життя, смерть і воскресіння Ісуса – важлива частина Божої місії, вона зробила вічне життя можливим для всього людства.

Незважаючи на винятковий акт любові й викуплення, здійснений Ісусом близько 2 000 років тому, ми все ще занурені в страхіття гріховного світу. Виконання Божої мети – привести нас до вічного життя у відновленому світі – усе ще попереду. Кульмінацією того, що Бог уможливив завдяки подвигу Ісуса, стане воскресіння померлих праведників і перетворення живих праведників, які разом вознесуться при Другому приході Христа (1 Кор. 15:12-34, 51-53). Та навіть цей результат не є остаточним здійсненням Божого викуплення. Воно здійсниться, коли Землю буде оновлено, як описано в Об’явл. 21, 22.

Божа місія зосереджена на взаєминах, і в Об’явл. 21, 22 відображено бажання Господа перебувати на Землі та спілкуватися з нами віч-на-віч (21:3; 22:4). Таке єднання Бога й людини – головна мета Божої місії. Щодня спілкуючись з Ісусом, ми вже передчуваємо життя на Новій Землі, життя віч-на-віч з нашим люблячим Спасителем.

Отже, Божа місія спасіння людей завершиться на Новій Землі. Справді, на цьому етапі вже не буде потреби в Плані викуплення. Під час Другого приходу відбувається завершення саме цього етапу Божої місії і розпочинається наступний етап. Що це за етап? Як ми вже наголошували, Божа місія зосереджена на взаєминах, а наші взаємини з Господом будуть продовжуватися вічно, отже, це етап вічного єднання з Господом і Його пізнання.

Люди будуть вічними учнями, які постійно зростатимуть у пізнанні Господа і Його великого Плану спасіння. Нова Земля – це новий початок, заснований на тому, що було раніше, але який вічно змінюється в бік поглиблення любові в наших взаєминах з Богом. У цьому сенсі Божа місія – це вічна діяльність, у якій ми маємо честь брати участь. Ця фаза Божої місії є часом достатку й радості, «життя над міру» (Івана 10:10). Нова Земля яскрава й різноманітна, її населяють спасенні народи (Об’явл. 21:24). Іван Богослов, натхнений Богом, описує викуплених, які з радістю споживають плоди дерева життя і п’ють із джерела живої води (Об’явл. 21:6; 22:2). Нова Земля – це місце, яке перевершує все, що може намалювати найсміливіша уява. Сам Господь перебуватиме серед людей, взаємодіючи з ними, пояснюючи те, що раніше було незрозумілим, і пропонуючи нові ідеї. Тому не дивно, що у відповідь на це видіння Іван із захопленням молиться про те, щоб Ісус прийшов швидше (Об’явл. 22:20). Те саме бажання надихає сьогодні й нас ділитися з ближніми Благою вісткою про Божі вічні плани для викуплених.

### Частина III: Практичне Застосування

Адвентисти сьомого дня пишаються тим, що в центрі їхньої ідентифікації перебуває вістка про Другий прихід. Ми повинні бути вдячні за цю вістку й маємо ділитися нею з довколишнім світом, адже він відчайдушно потребує її.

Однак істина про Другий прихід виходить за межі просто гарної новини. Людство також має побачити, що означає жити з надією на Другий прихід і Нову Землю. Віра в біблійні істини повинна сприяти не лише проповіді Євангелія, а й перетворенню життя віруючих. Люди, які читають останні розділи книги Об’явлення та сприймають красу описаних там взаємин, повинні жити таким життям уже зараз. Так, ми обмежені через вплив гріха та смерті, але ці обмеження не відкидають можливості демонструвати фрагменти життя на Новій Землі вже сьогодні. Для тих, хто відчув Божу любов і вірить в обітниці Писання, вічне життя починається вже зараз.

Коли надія на Другий прихід і реальність Нової Землі стануть частиною нашого способу життя, ми розглядатимемо своє повсякденне життя як промінь надії у світі непроглядної темряви. Ця перспектива допоможе віруючому відчути й розділити з іншими Божий мир і радість, які виявлятимуться в доброті, терпінні й лагідності. Така думка може також надихнути інших людей використовувати свої таланти й дари, щоб творчо втілювати в життя Божу любов, як призначалося від самого початку. Живучи таким життям любові вже зараз, ми виявляємо вірність Богові та свідчимо, що Його шлях – це шлях до життя над міру. І цей вибір вказує на те, що послідовники Господа повною мірою насолоджуватимуться життям на Новій Землі.

` `