---
title:  Остання Криза
date:   26/12/2023
---

Ісус дав повеління Своїм учням і нам: «Тож ідіть і навчіть усі народи, хрестячи їх в Ім’я Отця, і Сина, і Святого Духа, навчаючи їх зберігати все, що Я заповів вам. І ось Я з вами по всі дні аж до кінця віку! Амінь» (Матв. 28:19, 20). Це Велике доручення. А Триангельська вістка з її закликом «звіщати його жителям землі, – усякому народові, поколінню, племені й народності» (Об’явл. 14:6), – це основа Великого доручення як істини для теперішнього часу (2 Петра 1:12).

`Прочитайте тексти 1 Івана 4:8; 2 Петра 3:9; 1 Тим. 2:4; Бут. 12:3. Чому кожна група людей важлива для Бога?`

Любов Христа не виключає жодної групи людей, вона призначена для всього людства. Попри вчення, що Христос помер лише за певну еліту, Біблія ясно говорить, що Спаситель віддав Своє життя за всіх людей, незалежно від їхньої національності, соціального статусу, матеріального становища чи будь-якого іншого чинника. Якщо ви людина, то Христос помер за вас. І крапка. Залишається єдине запитання: як ви відреагуєте на Його викупну смерть?

Коли Ісус повернеться, буде лише два класи людей: ті, які підкорилися владі сатани через релігійні й політичні інститути (Об’явл. 13, 17), і ті, котрі повністю підкоряються Ісусу Христу, віра яких проявляється через дотримання Божих Заповідей (Об’явл. 14:12).

Від самого початку люди мали інформацію про Бога, про Його шлях праведності й любові (Римл. 1:18–21). Отже, усі люди минулих століть будуть судимі згідно з тим, чи жили вони з Богом і відповідно до отриманого світла (Римл. 2:11–16).

Проте наприкінці часів посилиться поляризація і свобода совісті буде зневажена. Люди будуть змушені приєднатися до партії сатани. Тому необхідно терміново проголошувати Євангеліє і викривати плани ворога. І саме в цьому суть Триангельської вістки й нашої місії.

`Ми знаємо, що Христос помер за кожного з нас. Однак чи не з’являлася в нас така думка: «За все своє життя я зробив багато поганого. Чи може все це бути оплачене смертю Христа на хресті?»`