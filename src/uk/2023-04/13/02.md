---
title:  'Об’явлення: Божа місія для останнього часу'
date:   24/12/2023
---

Перші рядки книги Об’явлення повідомляють читачеві, що ця книга зосереджена на Божій місії.

`Прочитайте Об’явлення 1:1–7. У чому ви бачите докази того, що Об’явлення зосереджене на Божій місії для останнього часу?`

Перші вірші свідчать, що Ісус – джерело й центр книги Об’явлення. Далі тексти 4, 5 посилаються на три Особи Божества, Які спільно працюють для спасіння людей. Отець – вічний Бог, Який був, є і буде. Святий Дух, посланий Отцем і Сином, завжди перебуває з Божим дітьми, наділяючи їх духовними дарами. Потім Іван нагадує про статус Ісуса Христа, Який є «вірний Свідок», «Первородний з мертвих» (вірш 5), законний Власник цієї планети. Сатана хотів використати Землю для встановлення свого царства, проте зазнав поразки. Бог здобув перемогу над сатаною, а пролита кров нашого Творця змиває нашу провину.

`Прочитайте Об’явл. 1:6 та 1 Петра 2:9. Що означають титули викуплених, згадані в цих віршах?`

Божа місія – це дещо більше, ніж просто переміщення людей, які гинуть, у безпечне місце. Боже спасіння пропонує нам новий почесний статус, оскільки в нас відновиться Божий образ. Викуплені належать до царської сім’ї, адже пов’язані з Царем Всесвіту кровними узами через пролиту кров Ісуса Христа. Як члени царської сім’ї, тепер ми приєднуємося до місії царської сім’ї заради спасіння інших людей. Це робить нас священниками! Христос назвав Свою Церкву «царством», а її окремих членів – «священниками».

У тексті Об’явл. 1:7 описана невідкладність цієї місії: Ісус прийде з хмарами, і голоситимуть за Ним усі земні племена, бо вони не спасенні. Бог бажає повернути до Себе всіх, хто віддалився від Нього. Отже, книга Об’явлення відкриває Божий План спасіння для всіх людей.

`Бог не тільки створив нас, а й викупив, до того ж такою неймовірною ціною. Чому ця істина дарує нам велику надію, незважаючи на наше нинішнє становище?`