---
title:  'Наші виправдання: страх'
date:   29/10/2023
---

`Прочитайте Наума 1:1; 3:1–4; 2 Цар. 17:5, 6; 19:32–37. Що ці тексти повідомляють про Ніневію і відносини між Ассирією та Ізраїлем? Як ці відносини могли вплинути на рішення Йони вирушити до Таршішу замість Ніневії?`

Можливо, однією з причин небажання йти до Ніневії був страх. Ассирійці були грізним противником, а Ніневія була столицею їхнього царства.

«За днів розділення Ізраїлю Ніневія, столиця Ассирійського царства, була одним із найбільших міст стародавнього світу… У період свого матеріального процвітання Ніневія була осередком злочинів і беззаконня. Богонатхненне перо характеризує її як “місто кровожерне... повне неправди й насилля”. Користуючись мовою образів, пророк Наум порівнює Ніневію із жорстоким хижим левом: “Бо над ким, – запитує він, – твоє зло не ходило постійно?” (Наума 3:19)» (Е. Уайт. Пророки і царі. С. 265).

Ніневія була чудовим містом. Історики свідчать, що Санхерів значно розширив місто, на південному заході збудував величезний палац завбільшки 503 м на 242 м, у якому було 80 кімнат. Він також збудував 18 каналів для подачі води до міста на відстані 65 кілометрів. Розміри цієї споруди вражали око.

Ассирійці були вкрай безжальні. У своєму звіті про завоювання Вавилону Санхерів хвалився, що заповнив вулиці трупами його жителів, молодих і літніх; а рельєфні зображення, знайдені під час розкопок, зображують солдатів, які пронизують своїх жертв. З такими людьми нікому не хотілося б зустрітися, адже вони були готові вкрай жорстоко вчинити з тими, хто їм не подобався. Справді, при думці про те, що він ходитиме серед багатьох таких лиходіїв у Ніневії, Йона міг тремтіти від страху.

Однак ми часто засуджуємо Йону за те, що він дозволив страху перешкодити йому виконати Божу вказівку. На жаль, ми не усвідомлюємо, що здатні зробити те саме – дозволити страху, а не Богові керувати нами.

`Згадайте час, коли ви були впевнені, що Бог наказує вам зробити щось, чого ви через страх не хотіли робити. Які уроки ви засвоїли із цього досвіду?`