---
title:  «Ось я, – пошли ти мене!»
date:   02/11/2023
---

Історія Йони більш ніж дивовижна. Бог зміг спасти ніневітян завдяки свідченню неслухняного пророка, і це серйозне нагадування для нас: наша роль полягає лише в тому, аби бути каналами для Бога – єдиного, Хто може переконувати й навертати серця. Це нагадування про те, що Господь шукає тільки покірних посланців, які будуть дотримуватися Його вказівок.

`Прочитайте Ісаї 6:1–8. Яка головна думка цього уривка?`

Звучить заклик. Бог шукає добровольців. Ми повинні відгукнутися на цей заклик, підкорившись Його керівництву, слухаючи Його голос, а потім прийнявши рішення коритися всьому, що Він говорить нам.

Історія Йони також відкриває Божу любов до людей, які живуть там, де не відчувають Його любові й не чують Його голосу. Як Бог змилувався над Ніневією, так Він милує мільйони людей, які сьогодні населяють ті міста, де дерева та квіти замінені будинками, а постійний шум заважає зберігати спокій і слухати. Господь сказав, що жителі Ніневії «не вміють розрізняти правиці своєї від своєї лівиці» (Йони 4:11). Богові потрібні посланці, готові нести Його вістку надії тим, хто перевантажений суєтою і життєвими проблемами.

`Ісая почув голос, Який говорив: «Хто піде для Нас?» Якою буде ваша відповідь?`

`Завдання. На чистому аркуші паперу або у своєму молитовному щоденнику складіть список із 10 осіб, які не вірять у Бога. Назвемо їх вашими учнями. Запишіть їхні імена, якщо це можливо. Тримайте цей список під рукою і до кінця кварталу моліться щодня за кожного з ваших 10 учнів. Моліться, аби Бог допоміг стати друзями із цими знайомими. Моліться про те, щоб у вас встановилися близькі стосунки з ними. У міру зміцнення ваших взаємин із цими людьми уважно спостерігайте за ними та слухайте їх, щоб визначити їхні потреби, образи й біль. Потім моліться, щоб Господь допоміг вашим учням розв’язати їхні проблеми.`

`Завдання із зірочкою. Виберіть сусіднє місто, а також місто в іншій частині світу. Почніть молитися за людей, які живуть і працюють у кожному з них. Просіть, аби Бог спонукав адвентистів у цих містах ділитися істиною про близький Прихід Христа.`