---
title:  'Наші виправдання: незручність'
date:   31/10/2023
---

Господь допустив драматичні переживання Йони в утробі риби (див. Йони 2) з любові й милості до нього. Молитва пророка свідчить, що він не залишив непоміченим це Боже послання любові. Однак така неймовірна зустріч з Богом ще не гарантувала, що спосіб мислення Йони легко зміниться, навіть якщо він все ж таки вирушить до Ніневії.

`Прочитайте Йони 3. Як люди відреагували на вістку пророка? Які уроки ми можемо почерпнути із цієї розповіді?`

Якими б не були особисті почуття Йони до ніневітян, він проповідував те, що сказав йому Бог, і результати були неймовірні. Ніневітяни покаялися! Так, пророкові довелося багато пережити; він зробив те, чого не хотів робити, і Бог був прославлений.

Отже, Божа місія лягає на плечі тих, хто готовий жертвувати, хай і неохоче (див. Филп. 1:15-18). У Господа в пріоритеті заблудлі душі, і наші цінності повинні поступитися місцем Божому пріоритету.

Подібно до Йони, ми іноді маємо упередження, які заважають нам звернутися до певної людини або групи людей. Подолання забобонів вимагає покори. А місіонерська діяльність потребує часу й емоційної енергії. Інвестування в життя інших людей і щира турбота про них можуть стомлювати. В епоху, коли ми самі відчуваємо стрес, намагаючись впоратися з власними проблемами, надання емоційної підтримки іншим може здатися надто виснажливою справою.

До того ж участь у місії часто вимагає, щоб ми змінили своє ставлення до грошей і використовували їх для місії. Місіонерські витрати пов’язані з турботою про людей, придбанням літератури та просвітницьких матеріалів або з оплатою послуг, щоб звільнити час для місіонерської роботи. Будь-яка місіонерська діяльність потребує жертв.

Гарна новина полягає ось у чому: незважаючи на недоліки Йони, Бог дивовижно використав його, щоб привести ніневітян до покаяння. На жаль, пророк не відчував радості з приводу спасіння ніневітян, йому ще потрібно було багато чого навчитися.

`Яку жертву Бог просить вас принести для того, щоб поділитися Його любов’ю з людьми? Наскільки ви вірите в те, що Він виконає Свою обіцянку збагатити ваше життя через цю жертву?`