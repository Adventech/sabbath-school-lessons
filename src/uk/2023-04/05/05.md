---
title:  'Наші виправдання: неприємні конфронтації'
date:   01/11/2023
---

«І молився він до Господа та й казав: О Господи, чи ж не це моє слово, поки я ще був на своїй землі? Тому я перед тим утік до Таршішу, бо я знав, що Ти Бог милостивий та милосердий, довготерпеливий та многомилостивий, і Ти жалкуєш за зло» (Йони 4:2). Яку гарну молитву промовив Йона! А може, це не так?

`Прочитайте Йони 4. Що було не так із цією людиною?`

Йона настільки ненавидів людей, до яких Бог послав його, що вважав за краще померти, ніж принизити свою гідність, коли виявиться невдале завершення його проповіді про судний день для Ніневії. Фактично він хотів, щоб Ніневія стала наступною після Содома й Гоморри. Пророк чекав на Боже покарання для цих ненависних людей. Коли ж цього не сталося, його світогляд похитнувся, і Йона хотів краще померти, ніж допустити, щоб його погляди на світ зазнали змін.

І знову Бог протистоїть пророкові не з проповіддю чи зауваженням, а через життєвий досвід. Світогляд не формується миттєво. Він не змінюється лише тому, що ми чуємо щось нове чи незвичайне. Світогляд часто формується та змінюється на основі життєвого досвіду.

Господь провів Йону через новий досвід, аби допомогти йому усвідомити, що його світогляд спотворений. Він за день виростив таку велику рослину, що вона дала достатню тінь для захисту Йони від палючого сонця. Однак пророк був вдячний не Богові, Який здійснив чудо, а рослині. Замість того щоб розглядати це незаслужене чудо як Божий дар, він вважав його справедливим благословенням за його добрі вчинки. Коли ж рослина всохла, для Йони це було нещастям, через яке він зомлів, сильно засмутився й розлютився.

Бог м’яко змінює пророка і допомагає йому зрозуміти, наскільки безглуздо з його боку цінувати рослину більше, ніж багато тисяч чоловіків, жінок і дітей у Ніневії, а також їхніх тварин.

`Ця біблійна історія не завершується покаянням Йони. Як ми ставимося до того, що Господь піклується про нечестивців з жорстокими й упертими серцями?`