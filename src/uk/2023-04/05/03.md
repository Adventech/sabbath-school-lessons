---
title:  'Наші виправдання: хибні погляди'
date:   30/10/2023
---

Коли здійнялася буря, Йона звинувачував себе (Йони 1:1–12). Моряки були язичниками, вони вірили, що різні боги правлять різними землями, а море вважали хаотичним царством демонів. На думку моряків, необхідно було умилостивити гнів демонів, а для цього потрібна жертва. Йона розумів, що через нього Господь здійняв бурю, тому запропонував морякам кинути його в море. Хоч і неохоче, але вони були змушені так учинити.

`Прочитайте Йони 2:1–3, 7–10. Що ці вірші говорять про те, як Йона розумів Боже провидіння?`

Хоч пророк утік з тієї території, де люди проголосили своїм Богом Єгову, він дізнався (на гіркому досвіді), що навіть в іншій країні Єгова залишається Верховним Владикою. Вітер і хвилі належать Богові. Риба також. «Господня земля, і все, що на ній» (Псал. 24:1). Серце Йони звернулося до Володаря землі й моря, він покаявся і був врятований.

Ми також можемо мати неправильне розуміння Бога та Його волі. Хоч нам наказано зберігати себе «чистими від світу» (Якова 1:27), наша увага має бути зосереджена на тому, як ми можемо принести Божі благословення й надію нужденним.

Ще одна омана, яка заважає нам прийняти Божий заклик до місії, – віра в те, що успіх залежить від нас самих. Ми можемо спасти когось не більше, ніж Йона міг спасти Ніневію. У місіонерській роботі ми можемо взяти на себе роль «спасителя». Однак наше покликання не в тому, щоб займатися спасінням, а в тому, аби співпрацювати з Богом у Його спасінні. Ми свідчимо, прославляючи Бога за те, що Він змінює нас, але тільки Господь може привернути людей до Себе. Ми можемо посіяти насіння істини, проте тільки Бог може навернути серця. Ми часто плутаємо свою роль з роллю Бога, і цього достатньо, щоб знайти привід не свідчити. Так, Бог використав Йону, але тільки Господь, а не Йона, навернув серця жителів Ніневії.

`Якщо в місіонерській роботі ми покладаємося на себе, а не на Бога, нам буде складно і навіть неможливо здобувати душі. Як ми можемо навчитися дозволяти Богові здобувати душі, використовуючи нас, наше життя і свідчення?`