---
title:  Виправдання для ухилення від місії
date:   28/10/2023
---

### Біблійні тексти для дослідження
Йони 1–4; Наума 1:1; 2 Цар. 17:5, 6; Псал. 24:1; Якова 1:27; Ісаї 6:1–8.

> <p>Пам’ятний вірш</p>
> «І почув я голос Господа, що говорив: “Кого Я пошлю, і хто піде для Нас?” А я відказав: “Ось я, – пошли Ти мене!”» (Ісаї 6:8).

Не всі люди, покликані виконувати місію, були такі слухняні, як Авраам. Негативним прикладом може бути пророк Йона (прочитайте Йони 1–4). Бог закликав його викрити жителів Ніневії, столиці Ассирії. Це місто, розташоване на території сучасного Іраку, за 900 км від Єрусалима, тобто на відстані одного місяця пішого шляху. Йона не просто відмовився йти – він побіг у протилежному напрямку. Прибувши до Яффи, він знайшов корабель, що вирушав до Таршішу (нині південна Іспанія), і заплатив за дорогу. Подорож морем на відстань 3000 км тривала б не менше місяця, залежно від погоди. Не бажаючи проповідувати в Ассирії, Йона був готовий витратити на втечу цілий місяць – саме стільки, скільки йому знадобилося б на дорогу до Ніневії. Чому ж цей Божий пророк так учинив?

Ніневітяни, відомі своєї безбожністю й жорстокістю, раніше нападали на Ізраїль та Юдею. Проте Бог закликав Йону піти до Ніневії і проповідувати проти її зла (Йони 1:2). Характеристика ніневітян дуже схожа на характеристику Содома й Гомори, використану Богом у розмові з Авраамом (Бут. 18:20, 21). Однак, на жаль, пророк Йона не був схожий на Авраама.

`Які виправдання міг знайти Йона, щоб не виконувати доручену йому місію? Чи не знаходимо й ми таких виправдань?`