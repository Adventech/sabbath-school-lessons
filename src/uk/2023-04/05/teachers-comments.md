---
title:  Коментарі для вчителів
date:   03/11/2023
---

### Частина I: Огляд

В уроках кількох останніх тижнів наголошувалося, що місія виникла з Божої ініціативи і саме Він закликає нас до місії. Цього тижня основна увага приділяється тому, що деякі, пізнавши Бога, уникають свого покликання й переваги поділитися особистим досвідом любові.

Якоїсь миті всі люди, які мали досвід спілкування з Богом, зіткнуться зі спокусою не ділитися цим досвідом з іншими. Краще покірно визнати цю реальність, ніж припускати, що така спокуса трапляється лише з іншими. Щойно ми усвідомимо, що зіткнулися із цією спокусою, нам стане легше зробити свідомі кроки із зони мовчання у здоровіший простір, де ми будемо ділитися Божою любов’ю з іншими.

Виправдання для ухилення від місії – це спокуса диявола, який не хоче, аби будь-хто відчув Божу доброту. Отже, ухилення від місії – це не просто порушення свого обов’язку, а й утрачена можливість залучити інших до більш глибокого та значущого досвіду з Господом і наповненого сенсом життя. У наступному розділі коментарів описано причини, які спонукають нас уникати участі в місії. Ці причини не єдині, але вони найпоширеніші. Перший приклад представлений у поведінці учнів у Гетсиманському саду, а другий – у деяких моментах з історії Йони.

### Частина II: Коментар

**Гетсиманія**

Наближаючись до останньої години Свого земного життя перед арештом, судом і розп’яттям, Ісус повів учнів до Гет симанського саду. Спаситель попросив трьох найближчих учнів молитися з Ним і пильнувати, доки Він підноситиме молитву до Небесного Отця. Усе, що відбувалося, було для Ісуса великим тягарем, і Він потребував утіхи й підтримки друзів (Матв. 26:36-45).

На жаль, учні, які щиро любили Ісуса і вважали Його своїм дорогим Другом, не змогли виконати Його прохання й заснули. Ця недбалість виявилася кілька разів, бо учні втратили пильність, дозволили своїй сонливості перемогти і не розділили тягар Господа. Вони не встигли це виправити. У сад прийшов Юда з великою юрбою, Ісуса схопили й повели (Матв. 26:47-56). Отже, учні втратили можливість послужити Тому, Кого так любили.

Проблема полягала не в тому, що учні ніколи не відчували любові Ісуса. До цього моменту вони мали багато доказів, які демонстрували Його любов до них. І річ не в тому, що апостоли далеко відійшли від Ісуса. Адже вони перебували разом із Ним у саду. Проте вони втратили пильність. Учні не змогли зрозуміти, наскільки важливо було пильнувати і молитися за Ісуса в цей критичний час. Вони втратили можливість поділитися любов’ю Отця з Тим, Хто так сильно любив їх і постійно навчав їх любити.

Сумно констатувати, що часто ми винні в такому самому самозаспокоєнні й недбалості. Ми маємо чудовий досвід з Ісусом і є Його послідовниками. Проте багато хто з нас втратив пильність у своїй вірі. Ця недбалість часто виникає непомітно. Проаналізувавши своє життя, ми можемо зрозуміти, що не любимо інших по-справжньому. Подібно до учнів, ми знаємо, що Ісус добрий і що ми хочемо бути з Ним, але впадаємо в стан духовної сонливості, втрачаючи численні можливості поділитися Божою любов’ю зі зневіреним світом. Нам потрібно шанобливо нагадувати одне одному, що треба пильнувати і завжди бути готовими поділитися зі стражденним світом любов’ю, яку ми відчули.

**Йона**

Другий повчальний приклад того, чому ми уникаємо місії, міститься в розповіді про Йону. Ці причини відрізняються від самозаспокоєння й недбалості, які виявили учні в Гетсиманії, проте також поширені.

Йона знав Бога та пророкував від Його Імені в Ізраїлі, перш ніж отримав заклик вирушити до Ніневії (2 Цар. 14:25). Його пророча діяльність завжди здійснювалася серед ізраїльтян і служила на благо Ізраїлю. Він не трудився серед ворогів свого народу. Читаючи книгу Йони, можна помітити, що він не відчував любові до людей неєврейського походження, тим паче до таких жорстоких людей, як ніневітяни.

Коли пророк почав розмірковувати про труднощі й уявні перешкоди, які можуть виникнути під час виконання завдання, він піддався спокусі засумніватися в мудрості Божого заклику. Він вважав, що не буде жодної користі від проповіді вістки про покаяння в цьому нечестивому місті. Скориставшись цими ваганнями й сумнівом, сатана позбавив його мужності. Пророка охопив такий великий страх, що він «встав... щоб утекти до Таршішу з-перед Господнього лиця». На Йону покладалася величезна відповідальність, але Той, Хто доручив йому цю справу, був досить могутній, аби підтримати його і забезпечити успіх. Якби пророк беззаперечно корився Богові, він уникнув би тих гірких переживань, які згодом випали на його долю, й отримав би рясні благословення. Однак Бог не залишив Йону в його відчаї. Випробування й дивовижні події мали відродити віру пророка в Бога і Його безмежну рятівну силу.

Коли ж Йона дізнався про намір Усемогутнього змилуватися над містом, яке, незважаючи на свою безбожність, у веретищі й попелі розкаялося перед Господом, він, здавалося, мав би першим тішитися чудовою Божою благодаттю. Проте він стривожився, гадаючи, що його вважатимуть фальшивим пророком. Турбуючись про свою репутацію, він випустив з уваги безмежну цінність душ, які перебували в нечестивому місті. Бог виявив милосердя до ніневітян, які розкаялися, а «було це для Йони на досаду, досаду велику, і він запалився». Знову пророк дав волю сумніву й невір’ю і ще раз зазнав великого розчарування. Тоді Господь наочно, за допомогою рослини, роз’яснив Йоні те, чого той не розумів (див. Е. Уайт. Пророки і царі. С. 267-272) .

Йона відчув Божу любов у своєму житті та знав, що Він співчутливий. Однак пророк не міг позбутися почуття національної гордості. Вважаючи себе кращим за інших, він не бажав виконувати місію так, як цього хотів Бог. Запитання наприкінці книги Йони – це запитання, яке ми повинні поставити собі й нашим церквам. Чи демонструємо ми любов до навколишніх спільнот, особливо до тих людей, які зовні не схожі на нас або приїхали з інших частин світу? Дуже часто я чув розмови в церкві або на уроці Суботньої школи, які відкривали забобони та згубні етноцентричні погляди. Таке ставлення часто супроводжується виправданнями, чому певні групи людей не відповідають нашій місії. Подібне мислення нічим не відрізняється від мислення Йони.

Йона не зрозумів важливої істини: коли Бог виявляє любов і співчуття до інших, це має бути нагадуванням про те, що Господь зробив те саме і для нас. Коли ви виконуєте місію, ділитеся Божою любов’ю і спостерігаєте, як вона перетворює життя людей, такий досвід може покращити і ваше ходіння з Богом. Цей досвід допоможе будувати нові стосунки з людьми, які відрізняються від вас, але також люблять Ісуса.

Отже, недовіра до Бога, сумнів у Його всемогутності та премудрості, особисті амбіції і турбота про свою репутацію більше, ніж про спасіння душ, відсутність любові до людей, егоїзм, страх, етноцентризм<sup>1</sup> – ось поширені причини того, чому ми намагаємося уникнути місії. Однак Бог здатний зцілити нас від цих духовних недуг і зодягнути силою для свідчення.

### Частина III: Практичне Застосування

Кожен із нас має бути вдячний за чудовий досвід спілкування з Ісусом. Однак згодом ми часто стаємо самовдоволеними в нашому ходінні з Богом. А самовдоволення часто веде до схильності шукати виправдання, чому ми не ділимося любов’ю Господа з людьми. Ця недбалість укорінюється непомітно, і перш ніж усвідомлюємо це, ми вже спимо, хоч маємо пильнувати. Як окремим людям і як церкві загалом, нам необхідно чесно поглянути на своє повсякденне життя та взяти на себе відповідальність. Якщо не прагнемо активно підтримувати стосунки з людьми, які страждають чи потребують допомоги, щоб нести свій тягар, то ми стали самовдоволеними. Підзвітність вимагає зібратися разом з невеликою групою довірених друзів з вашої місцевої церкви, які готові відкрито заявити про свою самозаспокоєність і допомогти одне одному відродити досвід спілкування з Богом, творчо ділячись своїм духовним досвідом з ближніми.

Для інших реальність ще більш похмура. Вони вигадали для себе привід, щоб уникнути місії серед певних груп людей, таких як мусульмани чи католики, оскільки вважають, що ці люди недостойні Божої любові. Такі виправдання свідчать про почуття переваги й етноцентризму, і в такому разі необхідно просити Бога допомогти цим віруючим любити всіх людей. Ми можемо розібратися у своїх поняттях, запитавши себе, що думаємо про тих чи інших людей. Якщо ми боїмося певних груп або думаємо, що їх не варто спасати, це ознака того, що щось не так з нами, а не з групою, яка розглядається. Чесна оцінка вимагає такого рівня самоаналізу та правдивості, якого важко досягнути, але церква, яка готова боротися з такими реаліями, – це церква, на яку може вплинути Святий Дух.

` `

---

<sup>1</sup> Етноцентризм – схильність людини розглядати власний етнос і його культуру як еталон, зразок та оцінювати всі життєві явища крізь призму цінностей своєї етнічної групи (прим. експерта).