---
title:  Посередники місії – божий народ
date:   11/10/2023
---

Протягом усієї історії у Бога завжди були люди, які вірно представляли Його характер і в послуху намагалися досягати Його цілей. Божий народ – це ті, хто був покликаний і прийняв запрошення Господа стати учасником Його благодаті. Усі вони були та продовжують залишатися Господнім інструментом для виконання Його місії.

`Прочитайте Бут. 12:1–3 та П. Зак. 7:6, 11, 12. Яка була початкова мета Бога щодо Свого народу в старозавітні часи?`

Завіт Бога з Авраамом і його нащадками мав особливу мету. Вони були покликані й уповноважені стати посередниками Божої місії – каналами благословення для всіх народів (пор. П. Зак. 28:10; Ісаї 49:6). Однак вони були обрані в рамках взаємин завіту з Богом, заснованих на умові віри й послуху (Бут. 22:16–18; Вих. 19:5, 6; П. Зак. 28:1, 2; 2 Хронік 7:14). Цей процес залучення довколишніх народів до Ізраїлю був Божою «стратегією місії» у старозавітні часи.

Проте Божа місія продовжується і в новозавітні часи. Воскреслий Господь і Спаситель розпочав оновлену «місіонерську стратегію» (див. Матв. 28:18–20; Дії 1:8). Згідно із цією стратегією, учні Христа, які є Церквою, самі вирушають з місією до всього світу, не чекаючи, доки світ прийде до них (як це робив давній Ізраїль). Місія виникла не з народженням новозавітної Церкви. Навпаки, Церква існує, тому що Бог ще має місію, яку потрібно виконати, і для цього Він використовує Свою Церкву.

Однак залишається запитання: яка місія Церкви? Вона така сама, як і в Того, Хто покликав Церкву до існування: «Син Людський прийшов знайти та спасти те, що загинуло!» (Луки 19:10). Хоч ніхто з нас не може нікого спасти, ми можемо й повинні вказувати іншим на єдиного, Хто може спасти, – на Ісуса Христа.

«Місія Христової Церкви – спасати грішників, які гинуть. Вона повинна сповіщати про любов Бога до людей і здобувати їх для Христа силою цієї любові» (Е. Уайт. Свідчення для Церкви. Т. 3. С. 381). Який привілей і яка величезна відповідальність!

`Місія для Церкви – те саме, що повітря для нашого життя. Без повітря ми помираємо, без місії Церква також помирає. Що ви можете зробити для підтримання життя вашої громади?`