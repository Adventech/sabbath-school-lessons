---
title:  Послання місії – вічне євангеліє
date:   10/10/2023
---

`Прочитайте Об’явл. 14:6, 7. Які аспекти Божої місії ви можете виділити у «вічному Євангелії», представленому першим ангелом у Триангельській вістці?`

Це єдине місце в Писанні, де пов’язані слова «вічне» та «Євангеліє». Євангеліє – Блага вістка про благодать, запропоновану всім в Ісусі Христі. Він прийшов у наш світ, аби явити «благодать й істину» (Івана 1:14). Ісус прожив безгрішне життя й помер на хресті як викупна Жертва, щоб понести покарання за наші гріхи (Ісаї 53:4, 5; 1 Петра 3:18). Він воскрес до життя, повернувся на Небо, був звеличений Отцем і нині заступається за нас у Небесному святилищі (Об’явл. 1:18; Дії 2:33; Євр. 7:25). Незабаром Спаситель виконає Свою величну обітницю – прийде вдруге у величі та славі, а через тисячоліття встановить Боже Царство на Новій Землі (Івана 14:1–4; Дії 1:11; Об’явл. 21:1–4). Саме про це свідчить вічне Євангеліє.

Однак зауважте, що це послання вічне. Існує тільки одне Євангеліє, яке може спасти нас. Так буде доти, доки Божа місія не буде повністю виконана. Ніколи не буде іншого Євангелія. Оманливі вчення приходять і йдуть (Ефес. 4:14), а вістка про спасіння (вічне Євангеліє) залишається незмінною, і ті, хто вірить у неї і живе в послуху, отримають нагороду (див. П. Зак. 5:33; Римл. 2:6).

Це доручення дано як першим учням, так і нам. Ми також повинні всюди здобувати учнів для Христа. Але яких учнів? Чи мають це бути добрі, чесні, люблячі, віддані Богові люди? Такі якості потрібні, але їх недостатньо. Ми повинні здобувати учнів, які будуть зосереджені на всіх біблійних елементах учнівства (Луки 9:23; Івана 13:34, 35; 2 Кор. 5:17) з кінцевою метою: знайти й підготувати інших учнів до Другого приходу Вчителя, Ісуса Христа.

«Проголошення суду – це повідомлення про близький Другий прихід Христа. І це проголошення названо вічним Євангелієм. Отже, проповідь про Другий прихід Христа й попередження про Його близькість – суттєва частина євангельської місії» (Е. Уайт. Наочні уроки Христа. С. 227).

`Як у вістці першого ангела концепція суду пов’язана з «вічним Євангелієм»? Чому, говорячи про суд, слід пам’ятати, що в його основі лежить Євангеліє?`