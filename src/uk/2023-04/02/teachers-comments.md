---
title:  Коментарі для вчителів
date:   13/10/2023
---

### Частина I: Огляд

Прощаючись з учнями перед Своїм вознесінням на Небо, Ісус сказав: «Дана Мені вся влада на небі й на землі. Тож ідіть і навчіть усі народи, хрестячи їх в Ім’я Отця, і Сина, і Святого Духа, навчаючи їх зберігати все, що Я заповів вам. І ось Я з вами по всі дні аж до кінця віку! Амінь» (Матв. 28:1820). Це повеління відоме як Велике доручення. Давши Велике доручення, Ісус поклав на Своїх учнів місію з поширення Його вчення серед усіх груп людей у світі. Христос запевнив Своїх послідовників: виконання цього складного завдання можливе завдяки Його всемогутності та всюдисущості, які Він виявлятиме заради них.

### Частина II: Коментар

Хоч спочатку виникали певні розбіжності з приводу деяких аспектів Великого доручення (Дії 15:1-29; Гал. 2:11-14), загалом розуміння ранньою Церквою своєї ідентичності й місії було зосереджене на повелінні Христа здобувати учнів серед усіх народів. Той факт, що кожне з чотирьох Євангелій закінчується Великим дорученням, є переконливим свідченням важливості його ролі (Матв. 28:18–20; Марка 16:15–20; Луки 24:45–49; Івана 20:21–23). Відтоді Велике доручення протягом століть інтерпретувалося й застосовувалося по-різному.

**Компоненти учнівства**

Огляд літератури з учнівства виявляє три основних виміри ефективного підходу до учнівства: раціональний, реляційний і місіонерський.

Раціональний (навчальний) вимір розглядає учнівство як процес, у якому віруючий свідомо навчається в Ісуса. Учень – це той, кого віддавали на навчання вчителеві. Ця людина слідувала за вчителем для набуття як теоретичних, так і практичних знань. Раціональний вимір передбачає необхідність постійного оновлення та зростання учнів. Оскільки навчання в Матв. 28:19 представлене як безперервний процес, як раціональний вимір учнівства, то це процес навчання та зростання протягом усього життя. Однак мета такого постійного навчання полягає не тільки в тому, щоб передати знання, а й у тому, аби прищепити учневі повне посвячення Ісусові.

Реляційний (суспільний) вимір учнівства розвивається в контексті спільноти. Новий Завіт зображує динамічну суспільну культуру ранньої Церкви, яка склалася завдяки їхньому розумінню учнівства як процесу взаємин. Маючи старозавітне коріння, рання Церква продовжувала підкреслювати спорідненість як одну зі своїх основних цінностей. Цю нову громаду відрізняло те, що спорідненість більше не визначалася з погляду родоводу чи етнічної приналежності, а з точки зору спільної віри та спілкування в Христі. Церква стала середовищем включення та прийняття (Гал. 3:28). Членство було відкрите для всіх на підставі визнання віри в Христа як Спасителя й публічної демонстрації цілковитої вірності Христові через водне хрещення (Дії 2:37, 38).

Рання Церква виражала свої цінності суспільної солідарності та спорідненості за допомогою таких термінів, як «Тіло Христове» й «Божа сім’я», для опису взаємозалежності між її членами, яка дозволяла їм ставитися одне до одного як до членів сім’ї (Римл. 12; 1 Кор. 12; Ефес. 2:19; Ефес. 4; Гал. 6:10; 1 Тим. 3:15; 1 Петра 4:17). Така турбота сприяла розвитку міцного почуття взаємозалежності, корпоративної солідарності й підзвітності серед членів Церкви. Їхня взаємозалежність передбачала, що кожен член Тіла повинен відігравати свою унікальну роль і водночас залежати від усіх інших членів.

Ставши свідками цього нового способу життя, до нової спільноти віруючих приєднувалося безліч людей (Дії 2:46, 47). Тоді учнівство не було синонімом простого прийняття істин про Ісуса. Бути учнями Христа означало навчатися в Ісуса і втілювати в життя знання про Нього. Цей вид учнівства був тим, що рання Церква здійснювала від імені Христа і як вона представляла Христа у світі. Ця суспільна культура Нового Завіту, у якій віруючі були інтегрованими членами груп підтримки, стала благодатним ґрунтом для посіву та зростання насіння Євангелія.

Місіонерський вимір учнівства (необхідність ділитися своєю вірою) пов’язаний із розумінням заклику «навчіть»<sup>1</sup> (матетеусате) у тексті Матв. 28:19. Це заклик до місіонерської діяльності та здобуття нових учнів. Це основне повеління Великого доручення, і воно має залишатися головним обов’язком Церкви в будь-якому контексті. Віруючі Нового Завіту пов’язували поняття приналежності до громади з відповідальністю ділитися тим, що сповідує ця громада. Місія в контексті Великого доручення – це більше, ніж заклик ділитися Євангелієм з тими, хто не знає Христа. Місія – це заклик і ділитися своєю вірою, і наставляти зацікавлених слухачів, щоб вони могли звільнитися від влади сатани, повністю й постійно присвячуючи себе служінню Ісусові Христу.

Отже, у Новому Завіті слово «учень» вживається для позначення взаємин із Христом і цілковитої відданості Йому. Ці взаємини виникають у процесі вивчення й засвоєння Його вчення, оновлюючись завдяки постійному зростанню в пізнанні Ісуса Христа (2 Петра 3:18) і життю повного підкорення Його волі через силу Святого Духа (Филп. 3:8). Особливе значення має прагнення допомогти іншим познайомитися з Ісусом, довіритися Йому і йти за Ним (2 Тим. 2:2). Учнівство не слід розуміти як окрему церковну програму, що триває певний час. Учнівство – це процес зростання в Христі протягом усього життя; цей процес змінює пізнавальні, емоційні й оціночні погляди віруючих на життя.

**Нинішній стан учнівства**

Християнські дослідники учнівства досягли консенсусу, що порівняно з Новим Завітом нинішня практика учнівства значною мірою втратила свій початковий зміст серед християн. Підготовка учнів переважно зводиться до простого переведення новонавернених християн до членів Церкви. На жаль, сьогодні зростання Церкви сприймається як чисельне та статистичне зростання без особливої духовної глибини. Інакше кажучи, християни загалом краще навертають людей, ніж допомагають новонаверненим стати учнями Христа. На жаль, це свідчить, що можна стати християнином, але при цьому не обов’язково бути учнем Христа.

**Зробити учнями – відповідальність кожного віруючого**

Повеління Ісуса зробити учнями всі народи стосувалося не лише апостолів. Ця праця є обов’язком кожного християнина. Петро стверджує, що саме для цього й існують віруючі: «А ви – рід вибраний, царське священство, святий народ, придбаний, аби звіщати чесноти Того, Хто вас покликав із темряви до дивного Його» (1 Петра 2:9). Зверніть увагу на такі твердження Духа пророцтва:

* «Кожний справжній учень народився для Царства Божого як місіонер. Хто п’є живу воду, той сам стає джерелом життя. Отримувач стає роздавачем. Благодать Христа в душі подібна до джерела в пустелі, яке всіх освіжає та пробуджує в душах, що гинуть, бажання пити воду життя» (Е. Уайт. Бажання віків. С. 195).
* «Від усіх, кому Бог довірив істину для теперішнього часу, Він очікує особистого служіння. Не всі можуть вирушити в інші країни як місіонери, але всі можуть бути місіонерами у своїх сім’ях і серед сусідів» (Е. Уайт. Свідчення для Церкви. Т. 9. С. 30).
* «Відповідальність за виконання цього доручення лежить не тільки на служителях, посвячених через покладання рук. Кожний, хто прийняв Христа, покликаний працювати для спасіння своїх ближніх» (Е. Уайт. Дії апостолів. С. 110).
* «Скрізь, де заснована церква, усі її члени повинні брати активну участь у місіонерській роботі. Їм необхідно відвідати кожну сім’ю в околиці та з’ясувати її духовний стан» (Е. Уайт. Свідчення для Церкви. Т. 6. С. 296).

Брати активну участь у виконанні Великого доручення – постійна й обов’язкова вимога для кожного учня Христа.

### Частина III: Практичне Застосування

Силою євангельського доручення всі християни покликані активно ділитися своєю вірою. Нижче наведено три важливих поради, які допомагають віруючим працювати відповідно до місіонерського повеління Христа у всіх сферах життя, зокрема й професійній.

`Усі християни повинні зробити високі стандарти трудової етики частиною свого християнського свідчення. Писання велить християнам зберігати у своєму професійному житті богоподібний характер, виконуючи роботу з усією старанністю, ніби вони працюють безпосередньо для Бога (Колос. 3:23, 24). Коли віруючі розглядають свою роботу як частину Божого покликання, вони надають християнському свідченню нового сенсу. Чесність, прагнення до досконалості, надійність, шанобливе ставлення до інших на робочому місці – ці якості можуть дати християнам міцний фундамент для того, щоб ділитися своєю вірою.`

`Через наставників, орієнтованих на місію, церкви можуть спонукати молодших членів поєднати свої професійні мрії з їхньою вірою у Христа і Його Великим дорученням.`

`Завдяки правильному підходу до учнівства й постійній підтримці батьки можуть підвищити місіонерський потенціал своїх дітей. Тому церкви повинні допомагати батькам наставляти своїх дітей, аби їхня відповідальність за виховання дітей спонукала зробити їх учнями.`

---

<sup>1</sup> У грецькому оригіналі тут вжито наказовий спосіб у множині дієслова матетеуо – «робити учнем» (прим. експерта).