---
title:  Для подальшого дослідження
date:   13/10/2023
---

Для свідчення всім народам. «Слова Спасителя: “Ви – світло для світу” вказують на те, що Він поклав на Своїх послідовників всесвітню місію. Як сонячні промені проникають у найвіддаленіші куточки земної кулі, так і Бог бажає, щоб світло Євангелія поширилося на кожну душу на Землі. Якби Церква Христа виконувала задум нашого Господа, світло пролилося б на всіх, хто перебуває у смертній темряві. Замість того щоб збиратися разом, уникаючи відповідальності й виконання своєї місії, члени Церкви розсіялися б по всіх країнах, дозволяючи світлу Христа сяяти через них, працюючи, як Він, для спасіння душ, і це Євангеліє про прийдешнє Царство швидко поширилося б по всьому світі.

З усіх країн звучить македонський заклик: “Прийди і допоможи нам”. Бог відкрив перед нами поля. Небесні істоти співпрацюють з людьми. Провидіння йде попереду нас, і Божественна сила співпрацює з людськими зусиллями. Воістину, сліпими мають бути очі, які не бачать праці Господа, і глухими вуха, що не чують заклику істинного Пастиря до Своїх овець. Ми почули Божий заклик і відгукнулися. Нехай тепер відгукнеться кожне освячене серце, прагнучи проголосити життєдайну вістку. Якщо чоловіки й жінки в покорі й вірності візьмуться до дорученої їм Богом роботи, Божественна сила виявиться в наверненні багатьох до істини. Результати їхніх зусиль будуть прекрасні» (Е. Уайт. Адвент Рев’ю енд Саббат Геральд, 14 листопада 1912 р.).

**Запитання для обговорення**:

`Вплив Церкви на суспільство визначається тим, наскільки ми – Тіло Христове – виявляємо у своєму житті Божу любов у виконанні Його місії. Як ви ставитеся до цього завдання?`

`Як ваші сусіди-неадвентисти сприймають Церкву АСД? Поясніть свою відповідь. Якщо сприйняття позитивне, що ви можете зробити, аби посилити його? Якщо воно негативне, як ви можете покращити ситуацію?`

`Чому так важливо зберігати «вічне Євангеліє» як центр нашої місії на Землі? Яку надію на вічність ми могли б запропонувати комусь у світі, якби вона не ґрунтувалася на тій великій надії, яку ми маємо завдяки Благій вістці про те, що Ісус здійснив для нас на хресті?`