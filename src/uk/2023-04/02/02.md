---
title:  Витоки місії – у триєдиному богові
date:   08/10/2023
---

Святе Письмо повідомляє, що на чолі й у центрі Божої місії стоїть Ісус як єдиний шлях до спасіння. Сам Христос проголосив: «Я є дорога, і правда, і життя! Ніхто не приходить до Отця, якщо не через Мене» (Івана 14:6). Ісус також допомагає зрозуміти головну роль Триєдиного Бога в Його місії.

Усе, що Христос здійснив на Землі, було або для Його Небесного Отця, або від Нього (див. Івана 4:34; 5:30; 12:45). Однак ми завжди повинні пам’ятати, що місія Ісуса почалася не тоді, коли Він прийшов у світ. Триєдиний Бог розробив План спасіння раніше від створення нашого світу (пор. Ефес. 1:4; 1 Петра 1:20).

Бог планував Свій крок назустріч людству ще до заснування нашої планети, і Він цілеспрямовано ввійшов в історію людства, щоб зробити цей крок.

Божий Син створив наш світ (Івана 1:3), і коли «прийшла повнота часу» (Гал. 4:4), Бог явив Свою любов, пославши Його на Землю (Івана 3:16, 17). Божий Син прийшов, помер на хресті й переміг смерть. Потім на Землю зійшов Святий Дух (Івана 14:26; 16:7), Який обвинувачує світ за гріх (Івана 16:8–11) і нині продовжує місію Отця й Сина, спонукаючи Божий народ сповіщати вістку про Бога (Івана 14:26; 16:13, 14).

`Прочитайте Івана 20:21, 22. Як розуміння того, що місія бере свій початок в Отцеві, Сині та Святому Духові, має формувати нашу місію?`

Незважаючи на те, що в Біблії немає слова «Трійця», існує безліч свідчень триєдності Божества. Наприклад, після воскресіння Христос явився Своїм учням і пообіцяв: «І ось Я посилаю на вас обітницю Мого Отця, а ви залишайтеся в місті Єрусалимі, доки не зодягнетеся силою з висоти!» (Луки 24:49, курсив автора). Тут в одному реченні описана реальність місії Триєдиного Бога: обітниця Отця, упевненість Сина у виконанні цієї обітниці й сама обітниця – злиття Святого Духа (див. Луки 3:16; Дії 1:4, 5, 8).

Отже, місія належить не нам. Вона належить Триєдиному Богові, тому буде успішно доведена до кінця.

`У справі спасіння душ беруть участь Отець, Син і Святий Дух. Чому розуміння цієї істини приносить нам утіху й дарує підтримку?`