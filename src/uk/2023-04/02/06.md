---
title:  Арена місії – світ
date:   12/10/2023
---

`Прочитайте Об’явл. 7:9, 10. Що ці вірші повідомляють про географічні масштаби Божої місії?`

В уроці цього тижня ми обговорили два важливих тексти про місію, у яких наголошується, наскільки важливу роль виконує здобуття учнів у Великому дорученні й вістці вічного Євангелія. Цікаво, що обидва тексти мають принаймні одну спільну точку дотику: місцезнаходження місії. «Тож ідіть і навчіть усі народи» (Матв. 28:19; курсив автора); «…звіщати його жителям землі, – усякому народові, поколінню, племені й народності» (Об’явл. 14:6; курсив автора).

Інакше кажучи, Євангеліє Христа має досягнути представників усіх класів, націй, племен і народностей. Євангеліє об’єднує всіх спасенних в одне велике братство. У нас є тільки один Взірець для наслідування – Христос. Якщо ми приймемо істину такою, якою вона є в Ісусі, національні забобони й ревнощі будуть зруйновані, і дух істини об’єднає наші серця в єдине ціле.

Коли Ісус сказав: «Ви будете Моїми свідками» (Дії 1:8), Він мав на увазі три географічних регіони:

Перший: «Ви будете Моїми свідками в Єрусалимі». Тоді Його учні жили дуже близько до Єрусалима. Тому Ісус, по суті, сказав: «Почніть ділитися своїм досвідом спілкування з Богом зі своїми близькими». Місія починається вдома, у сім’ї, серед сусідів, друзів. Це початкова територія місії.

Другий: Потім Ісус продовжив: «…по всій Юдеї та Самарії». Наша місія також включає тих, хто певною мірою близький, але водночас далекий від нас. До цієї групи належать люди, які можуть говорити тією самою мовою, що й ми, – люди зі схожою культурою, але які не розділяють наших переконань. Це наша наступна територія місії.

Третій: Далі Христос сказав: «…до краю землі». Божа місія закликає нас досягати людей з усіх місць, народів, племен і народностей. Це наша кінцева територія місії.

`Завдання. Цього тижня щодня моліться за свою громаду. Бог помістив вас до неї не випадково.`

`Завдання із зірочкою. Вивчіть демографічні дані вашого регіону (які люди живуть навколо вас): етнічна, релігійна й мовна приналежність, вік, соціальне становище тощо. Попросіть Бога показати вам, як ви можете стати Його каналом любові до цих людей.`