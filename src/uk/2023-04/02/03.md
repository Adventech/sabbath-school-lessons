---
title:  Мета місії – здобуття учнів
date:   09/10/2023
---

`Прочитайте Матв. 28:16–20. Які елементи учнівства можна виділити в цьому уривку?`

Уривок Матв. 28:16–20 містить біблійний мандат, який зазвичай називають Великим дорученням (вірші 18-20). У ньому Ісус закликає Своїх послідовників іти у світ і готувати учнів, навчаючи і хрестячи їх (див. також Марка 16:15, 16; Луки 24:44–49; Івана 20:21–23; Дії 1:8).

Тексти Матв. 28:16–20 можна розділити на чотири частини: 1. Ісус наказує Своїм учням іти до Галилеї, щоб зустрітися з Ним (вірші 16, 17). 2. Наблизившись до них, Він проголошує Свою владу й суверенітет (вірш 18). 3. Господь доручає Своїм учням виконати конкретне завдання, а саме: готувати учнів (вірші 19, 20). 4. Спаситель обіцяє перебувати зі Своїми учнями до кінця (вірш 20).

Здобуття учнів є основним напрямком Великого доручення й головним завданням місії. У грецькому оригіналі тексту Матв. 28:19 говориться: «Тому ідіть... і зробіть їх Моїми учнями». Слово «тому» дає основу дорученню, яке щойно було представлене (Матв. 28:18): сила, влада й панування Ісуса – це результат перемоги, здобутої у Його воскресінні.

Зверніть увагу: єдине дієслово у Великому дорученні, що вжито в наказовому способі, – «зробіть» у словосполученні «зробіть їх Моїми учнями». Навчити народи, хрестити їх і ділитися вченням Ісуса з усім світом – це характеристика процесу учнівства. Тут Христос направляє Своїх учнів до однієї мети: здобувати учнів. Це справді один із найбільших місіонерських уривків у всьому Писанні. Він закінчується обітницею Ісуса постійно перебувати зі Своїми послідовниками до кінця.

Звичайно, Велике доручення призначалося не лише для перших учнів, які зібралися на схилі гори. Вони не могли самі вирушити до всіх народів, аби виконати цю місію. Тому доручення універсальне за своїм охопленням: кожен справжній послідовник Ісуса Христа повинен здобувати учнів. Вістка, яку потрібно передати (вічне Євангеліє Ісуса Христа), призначена для всього світу без жодних географічних, соціальних чи етнічних обмежень.

`Місія полягає в тому, щоб робити інших учнями Христа. Як це повеління Вчителя впливає на ваше життя та служіння людям? Що ви можете зробити, аби активніше виконувати Велике доручення?`