---
title:  Божа місія для нас. Частина 2
date:   07/10/2023
---

### Біблійні тексти для дослідження
Івана 20:21, 22; Матв. 28:16–20; Об’явл. 14:6, 7; П. Зак. 7:6, 11, 12; Об’явл. 7:9, 10.

> <p>Пам’ятний вірш</p>
> «Тож ідіть і навчіть усі народи, хрестячи їх в ім’я Отця, і Сина, і Святого Духа» (Матв. 28:19).

Святе Письмо свідчить про те, що Бог є Богом місії. Ця істина – сполучна нитка в історії людства, вона відкриває намір Господа щодо Його творіння. Завдяки цій істині видно мету Божественного об’явлення: відновлення Божого образу в Його грішних дітях (пор. Колос. 3:9, 10; 1 Івана 3:2).

Місія Бога – це також призма, через яку слід бачити та сприймати Боже Слово. Читаючи Біблію, ми чуємо голос Господа, Який звертається до нас. Незважаючи на спричинене гріхом розділення (Ісаї 59:2), Творець через Свою місію продовжує відновлювати зруйновані взаємини з людством до славного часу, коли Він створить «все нове» (Об’явл. 21:5).

Бог вирішив явити Себе нам, щоб ми могли зрозуміти Його природу, наміри й налагодити справжні тривалі взаємини з Ним. Ми не тільки пізнаємо Спасителя, а й ділимося з іншими своїм досвідом спілкування з Ним і Його спасенною любов’ю.

Отже, у Святому Письмі Бог викладає основні особливості Своєї місії.