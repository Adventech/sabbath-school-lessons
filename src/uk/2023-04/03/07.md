---
title:  Для подальшого дослідження
date:   20/10/2023
---

Прочитайте в книзі Еллен Уайт «Дії апостолів» розділ «Велике доручення» (с. 25–34) і «Шукач істини» (с. 131–142).

«Перед вознесінням на Небо Христос дав Своїм учням доручення. Він наказав їм виконати Його завіт, у якому передавав світові скарби вічного життя. Ви були свідками Мого жертовного життя задля спасіння світу, – сказав Він їм. – Ви бачили, як Я трудився для Ізраїлю, і хоч Мій народ не прийшов до Мене, щоб отримати вічне життя, хоч священники й начальники зробили зі Мною те, що хотіли, і відкинули Мене, їм буде надана ще одна можливість прийняти Божого Сина. Я охоче приймаю всіх, хто приходить до Мене, визнаючи свої гріхи. Того, хто приходить до Мене, не прожену геть. Вам, Моїм учням, Я доручаю цю вістку милості. Вона має бути проповідана як юдеям, так і язичникам; спочатку Ізраїлеві, а потім кожному народові, племені й народності, аби всі, хто увірує, були зібрані в одну Церкву» (Е. Уайт. Дії апостолів. С. 27, 28).

Ісус сказав: «Тож ідіть і навчіть усі народи» (Матв. 28:19).

«Доручення проповідувати Євангеліє – це великий місіонерський привілей Христового Царства. Учні мали горливо працювати для спасіння душ, несучи всім запрошення милості. Вони не повинні були чекати, доки люди самі прийдуть до них, натомість іти до людей зі своєю вісткою» (там само. С. 28).

«У нашому світі є багато людей, які ближче до Божого Царства, ніж ми уявляємо. У цьому похмурому світі гріха Господь має багато дорогоцінних перлин, до котрих Він посилає Своїх вісників. Усюди є душі, котрі будуть свідчити про Христа. Чимало людей дорожитимуть Божою мудрістю більше за будь-яку земну перевагу і стануть вірними світлоносцями. Спонукувані любов’ю Христа, вони кликатимуть й інших приходити до Нього… Почувши такі слова, брати заспокоїлися. Переконавшись, що поведінка Петра була прямим виконанням Божого плану, а їхні упередженість і почуття винятковості повністю суперечили духові Євангелія, вони прославили Бога, говорячи: “Отже, і язичникам Бог дав покаяння для життя!” Тому без суперечок і дискусій упередженість була облишена, дух винятковості, прищеплений багатовіковою традицією, був подоланий, і відкрився шлях для проповіді Євангелія язичникам» (там само. С. 140–142).

**Запитання для обговорення**:

`Як би ви застосували слово «місія» до свого життя?`

`Як ви могли б щодня відображати місію у своєму ставленні й поведінці? Як ви можете бути орієнтовані на місію у своїх повсякденних справах?`

`Наскільки важливо досліджувати своє серце і шукати сили згори, щоб очиститися від упереджень проти тих, хто відрізняється від нас?`