---
title:  Вихід за межі зони комфорту
date:   15/10/2023
---

Бог бажає, щоб ми вийшли за межі своєї зони комфорту й вирушили до інших людей. Бажання перебувати лише з подібними до нас, з тими, хто нам близький за етнічними чи соціальними ознаками, може призвести до егоїзму й навіть зла. Історія Вавилону добре ілюструє цю небезпеку й містить важливий урок для нас.

`Прочитайте Бут. 11:1–9. Які були наміри людей? Що вони хотіли зробити і чому Бог перешкодив їм?`

Ця історія розкриває величезні амбіції вавилонян. Вони задумали збудувати монументальну споруду – небачені досі місто й башту. «І сказали вони: Тож місто збудуймо собі, та башту, а вершина її аж до неба. І вчинімо для себе ймення, щоб ми не розпорошилися по поверхні всієї землі» (Бут. 11:4).

Як часто люди прагнуть зробити те саме? Чи то через політику, мистецтво, бізнес, чи навіть релігію – це не має значення. Багато хто прагне вчинити для себе велике ім’я. Соломон відкриває, наскільки марні й безглузді їхні зусилля (див. Екл. 2:1–11).

Текст Бут. 11:4 повідомляє: вавилоняни хотіли збудувати башту, щоб не розпорошитися по поверхні Землі. Згідно з егоїстичними задумами, вони прагнули триматися разом та об’єдналися для будівництва башти. Проте Бог мав інший план. «І промовив Господь: Один це народ, і мова одна для всіх них, а це ось початок їх праці. Не буде тепер нічого для них неможливого, що вони замишляли чинити» (Бут. 11:6). Цей честолюбний план був злом.

Еллен Уайт пише, що вавилоняни не довіряли Божій обітниці про те, що Він більше ніколи не знищить землю потопом (Бут. 9:14, 15). Вони мали намір збудувати башту для власної безпеки. Які б не були їхні мотиви, Бог знав, що ці наміри нечисті та сповнені егоїстичних амбіцій, тому завадив їм досягти заявлених цілей.

`Чи належите ви до спільноти, членам якої комфортно спілкуватися одне з одним? Як ви можете взаємодіяти з людьми, які належать до інших спільнот?`