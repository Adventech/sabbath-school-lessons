---
title:  Коментарі для вчителів
date:   20/10/2023
---

### Частина I: Огляд

Вивчаючи два попередніх уроки, ми зрозуміли, що місія заснована насамперед на діяннях Бога. Божа місія – це рушійна сила для всіх видів місії, що здійснюються Церквою, і головна умова їхнього успіху. Цього тижня акцент зміститься з Божої місії на заклик співпрацювати з Богом і ділитися Його любов’ю з рештою світу. Хоч основну увагу ми приділимо людському аспекту місії, усі уроки потрібно вивчати у світлі двох попередніх уроків, присвячених місіонерській ініціативі Бога.

Безліч розповідей та окремих уривків Писання свідчать: Бог активно закликає людей стати Його співпрацівниками й ділитися благословеннями, які Він бажає дарувати всьому людству. Цього тижня ми розглянемо декілька таких випадків. Усі приклади, наведені в цьому уроці, потрібно розглядати у світлі споконвічного Божого задуму творіння, описаного в Бут. 1, 2 і коротко підсумованого в Бут. 1:26–28. Навіть після гріхопадіння початкові наміри Бога щодо людства залишилися незмінними. Однак втілення цих намірів змінилося через розрив взаємин, який стався внаслідок вибору Адама та Єви. Тепер на додаток до початкового бажання Бога почав здійснюватися План викуплення. Його головні етапи – утілення, життя, смерть, воскресіння, заступництво та Другий прихід Ісуса Христа. Радісну вістку про це несуть нашому світові послідовники Ісуса.

### Частина II: Коментар

Помістивши людство у щойно створений світ, Бог поділився Своїм початковим наміром з Адамом і Євою. Вони були покликані піклуватися про землю, про тваринний і рослинний світи, а також плодитися і розмножуватися (Бут. 1:26-28). Це повеління і той факт, що протягом усього творчого тижня постійно повторюється слово «добре», дають нам уявлення про те, що Бог помістив людство у світ, наповнений прекрасними творіннями. Вивчення цих творінь і життя серед них сприяли б процвітанню й достатку. Господь постійно долучався до життя на Землі, Його звичкою було періодично приходити до Еденського саду (Бут. 3:8). Людство отримало свободу для творчої реалізації поставлених Богом завдань. Це благословення було Його початковим місіонерським закликом до людства.

Після гріхопадіння все на нашій Землі змінилося. Однак зміни не скасовували початкового Божого повеління людству. Неодноразово Господь нагадує тим, хто готовий слухати, що вони повинні плодитися й розмножуватися, а також піклуватися про землю (Бут. 9:1; 15:4, 5; 22:17, 18; 35:11). У Біблії цей лейтмотив повторюється від початку і до кінця, досягаючи кульмінації у темі про Нову Землю в Об’явл. 21, 22.

Однак гріх призвів до необхідності здійснення Плану спасіння, який дозволив би людству жити повним життям, яке Бог від самого спочатку призначив для нього. Викуплення було продемонстроване людям за допомогою ритуалу жертвоприношення. Ділячись цим Планом з наступними поколіннями, Адам і Єва також передали їм і акт жертвоприношення, розкривши масштаб Божих діянь для спасіння грішних людей. Імовірно, багатьом було складно зрозуміти, як буде здійснене викуплення, але все ж таки люди могли бачити, що в Бога є обнадійливий План для грішників. Цей План став частиною всеосяжної вістки, яку необхідно нести світові. Здійснення Божого Плану дозволить людям жити в тій реальності, яку Він спочатку призначив нам в Едені.

**Покликання Авраама** (Бут. 12:1-3)

Урок цього тижня присвячений покликанню Авраама (Бут. 12:1-3). Це покликання включає кілька життєво важливих складових. Нам слід зрозуміти їх, якщо ми хочемо усвідомити, яким був, є і буде Божий заклик до місії. По-перше, цей заклик корениться в текстах Бут. 1:26–28. Цей зв’язок найбільш чітко виражений у зверненні Ісаї розділити зі світом радість Едену, де пророк згадує про покликання Авраама й Сарри (Ісаї 51:1-3). Коли Бог закликав Авраама стати благословенням для народів, Він мав на увазі, що це благословення прийде через оновлене життя, життя в цілковитій свободі та творчості, як Господь задумав від самого початку. Побіжно прочитавши тексти Бут. 12:1-3, ми не зможемо до кінця зрозуміти суть цього благословення, але його значення стає яснішим, якщо читати біблійний уривок у ширшому контексті Писання. Розділ 22 книги Буття дає додаткову інформацію про те, чим мав ділитися Авраам, а саме – Планом Бога послати людям Заступника, Який помре за них і потім воскресне. Цей План дав людству надію на усунення наслідків гріха та перемогу над смертю, а також на те, що обітниці з Бут. 1:26-28 виконаються в майбутньому.

Інша складова покликання Авраама, яку не беруть до уваги, згадана в Бут. 12:1-3. Авраам був покликаний благословляти народи. Ми покликані робити те саме. Проте ми часто не зважаємо, що народи також будуть благословляти Авраама (вірш 3). Божий заклик до місії завжди передбачає двостороннє благословення. Послідовники Господа повинні бути готові також отримувати благословення від свого ширшого оточення. Заклик до місії – це завжди заклик благословляти і бути благословенним. Розуміння цієї динаміки змінює і ставлення покликаної людини до інших, і її підхід до сповіщення Благої вістки. Наступного тижня ми розглянемо цю тему докладніше.

Читаючи Святе Письмо, ми простежуємо в обох Завітах одну тенденцію. Вона полягає у тому, що Богові доводилося періодично нагадувати людству про початкове покликання, описане в книзі Буття. Необхідність нагадування була викликана двома причинами: 1. Божі послідовники часто забували, до чого їх покликав Бог. 2. Часи змінюються, тому Божий заклик необхідно контекстуалізувати, але сам заклик залишається таким самим.

Ми не будемо досліджувати всі наступні біблійні нагадування про Божий заклик до місії, а згадаємо лише деякі з них. Вивівши ізраїльтян з Єгипту до пустелі, Бог нагадав Своєму народові, що він покликаний служити всім іншим народам як священники (Вих. 19:4-6). Інакше кажучи, Ізраїль був покликаний служити благословенням для довколишніх народів і також отримувати благословення. Соломон повторив цей заклик, звершуючи молитву посвячення збудованого храму (1 Цар. 8:41-43). Пророки Ізраїлю та Юдеї по-різному повторювали цей заклик, як це видно з уривків Ісаї 19:23-25 і Мих. 4:2-5. Коли Ізраїль повернувся з вигнання, Бог знову нагадав їм про цей заклик через пророка Захарію (Зах. 8:20-23).

Ісус продемонстрував виконання цього заклику, здійснюючи План спасіння у Своєму житті, смерті й воскресінні. Провівши кілька років з Ісусом і побачивши Його воскреслим, учні були покликані, як був покликаний Авраам, а потім Ізраїль (Матв. 28:18-20). Апостол Павло також визнавав, що його покликання корениться в тому самому покликанні, яке стосувалося Авраама. Про це він ясно пише в Посланні до послідовників Ісуса в Галатії (Гал. 3:8, 9, 14). Востаннє ми чуємо Божий заклик у тексті Об’явл. 14:6. І це не новий заклик, а повторення заклику, який пролунав у Бут. 1:26-28 і звучить упродовж усієї історії. Ми віримо, що останній заклик призначений для нас, людей, які живуть в останні дні земної історії.

Отже, сьогодні ми покликані жити й процвітати, як задумав Бог в Еденському саду. У нас є надія, що життя і процвітання за покликанням можливі завдяки тому, що Ісус уже здійснив на Землі та звершує для нас на Небесах. Ми маємо перевагу співпрацювати з Богом у цьому покликанні та йти у світ, щоб ділитися благословенням з іншими, чекаючи на благословення і від них.

### Частина III: Практичне Застосування

Часто, чуючи або проповідуючи про заклик до місії, люди діляться Благою вісткою як інформацією. Немає сумнівів у тому, що участь у поширенні благословення, уперше представленого людству в Едені й переданого багатьма каналами в історії, включає обмін інформацією. Однак Божий заклик – це дещо більше.

Якщо ми усвідомимо, що заклик Бога до нас, людей, сягає корінням у Бут. 1:26-28, це розуміння може допомогти нам (за сприяння наших талантів і навичок) залучити людей до благословення процвітання, яке від самого початку Господь призначив для нас. Наше свідчення іншим має поєднуватися з розповіддю про План спасіння. Та зрештою саме життя, яке стає можливим завдяки спасінню, надає сенсу зверненому до нас Божому покликанню. Тому наше покликання таке: жити під Божим благословенням так, аби люди бачили, що ми маємо в Богові, і бажали того самого. Це означає, що ваше робоче місце, ваш дім і ваше коло друзів – це найважливіші сфери, де ви втілюєте покликання до місії. Можна розповідати про Бога і розповсюджувати літературу, але виконання покликання Авраама і вашого також включає дещо більше. А саме: як ви проживаєте своє повсякденне життя, який вплив справляєте на інших людей, які не покорилися Ісусові або ще не мали переваги познайомитися з Ним. Пам’ятайте також, що Божий заклик – це подвійне благословення. Коли ви втілюєте це покликання у своєму повсякденному житті, чекайте й шукайте благословень, які повернуться до вас від інших людей, від яких ви, можливо, навіть не чекали.

` `