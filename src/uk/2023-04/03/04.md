---
title:  Покликання Авраама
date:   17/10/2023
---

Відгукнувшись на Божий заклик, Авраам увійшов в Обітовану землю. Однак від самого початку все було не дуже добре. Патріарх прибув у вказане місце, але «ханаанеянин тоді проживав у цім Краї» (Бут. 12:6). Це були язичники, відомі своєю аморальністю, жорстокістю й насильством. Не дивно, що одразу після того, як Авраам потрапив туди, Господь явився йому і сказав: «Я дам оцей Край потомству твоєму» (Бут. 12:7). Безперечно, Авраам потребував підбадьорення. Однак справи у нього, як і раніше, ішли не дуже добре.

`Прочитайте Бут. 12:10–13:1. Що сталося на тій землі та яких помилок припустився Авраам?`

Звичайно, Авраамові було непросто залишити безбідне, благополучне життя на батьківщині й піти, «не знаючи, куди йде» (Євр. 11:8). Одним із перших випробувань, з яким він зіткнувся, був голод в Обітованій землі! Голод був настільки сильний, що патріархові довелося покинути цю землю й вирушити в інше місце. Однак після цього ситуація знову погіршилася.

«В Єгипті виявилося, що й Авраам не позбавлений людських слабкостей і недоліків. Приховавши той факт‚ що Сарра є його дружиною‚ він виявив своє недовір’я Божественному піклуванню‚ відсутність тієї високої віри й мужності‚ благородним прикладом яких до цього часу служило його життя… Через невір’я Авраама Сарра опинилася у великій небезпеці. Єгипетський цар, почувши про її вроду, звелів привести жінку до палацу, маючи намір взяти її собі за дружину. Проте Господь у Своїй великій милості захистив Сарру, вдаривши царський дім поразами» (Е. Уайт. Патріархи і пророки. С. 130).

Ніхто ніколи не казав, що місіонерська робота буде легка. Вдавшись до обману, Авраам тільки погіршив своє становище. На щастя, Бог довготерпеливий, Він не відкинув Свого слугу за помилку. Як радісно знати: навіть незважаючи на наші провини, Господь не залишає нас. Якщо ми у вірі й покорі покладаємося на Нього, як це робив Авраам, то ми не тільки отримаємо прощення, а Бог зможе використати нас для Своєї місії.

`Які уроки ми можемо почерпнути з історії про Авраама в Єгипті?`