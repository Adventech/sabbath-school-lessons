---
title:  Рання церква й зона комфорту
date:   18/10/2023
---

`Прочитайте Дії 8:1–4. Що спонукало віруючих ранньої Церкви вийти за межі їхньої зони комфорту?`

Досі рання Церква була переважно в Єрусалимі (або на єврейській території і серед єврейського народу). Коли почалися гоніння, у яких брав активну участь Савло, побожний юдей і фарисей, тоді єрусалимська Церква розсіялася по всій Юдеї і Самарії. Ісус передбачив: «Ви будете Моїми свідками в Єрусалимі, по всій Юдеї та Самарії» (Дії 1:8). Тепер це передбачення сповнилося, як зазначено в тексті Дії 8:4: «А ті, які були розпорошені, ходили й благовістили Слово».

Навіть після того як церква почала виходити за межі Єрусалима, віруючі все ще проповідували лише в районах проживання євреїв чи в сусідніх містах. У тексті Дії 11:19 зазначено, що церква була розсіяна по всій Фінікії (Лівану) і Кіпру, проте на цьому етапі християни не проповідували вістку нікому, крім юдеїв. Учні Ісуса й рання Церква не збиралися відвідувати язичників і приймали лише юдеїв, які приходили до Господа. Вони все ще мали дуже вузькі погляди на те, яка має бути місія Церкви.

Апостол Петро, учень Ісуса й один з найвидатніших діячів ранньої Церкви, не бажав нести Благу вістку язичникам навіть після того, як це почав робити Павло. Петро був відомий як апостол для обрізаних (тобто юдеїв), а Павла вважали апостолом для язичників (Гал. 2:8). Спочатку Петро навіть не хотів, щоб його бачили з язичниками (Гал. 2:11, 12). Однак Бог вивів Петра з його зони комфорту та змінив його поняття. Він усвідомив, що насправді означало євангельське доручення і що смерть Ісуса мала здійснити для всього світу.

`Прочитайте Дії 10:9–15, 28, 29. Яку вістку Господь послав Петрові та як ми повинні застосовувати цей принцип у нашій місіонерській роботі?`