---
title:  Починати там, де ми перебуваємо
date:   19/10/2023
---

`Прочитайте Дії 1:8. Що Ісус сказав Своїм учням?`

Учні Христа повинні проголошувати Благу вістку всім людям. Ділитися істиною потрібно не для того, щоб переконувати інших у їхній неправоті, а для того, аби представити Ісуса, зображеного в Триангельській вістці (Об’явл. 14:6–12).

`Які ж принципи містяться в тексті Дії 1:8?`

По-перше, «будете Моїми свідками в Єрусалимі». Як ми вже говорили, нам необхідно бути свідками Господа там, де ми живемо. Це можуть бути наші дім, громада, район і місто. Ми маємо бути Його свідками насамперед для близьких людей: родичів, членів церкви, колег, сусідів, а також для жителів нашого населеного пункту.

Іноді люди зацікавлені лише в тому, щоб вирушити в далеку країну, аби бути там Божими свідками. Проте, перебуваючи вдома, вони не свідчать довколишнім. Ми повинні почати там, де перебуваємо, і рухатися далі так, як веде нас Господь.

Далі: «по всій Юдеї та Самарії, – і аж до краю землі» (Дії 1:8). Ісус наголошує: місіонерська робота передбачає подолання культурних кордонів. Ми починаємо там, де перебуваємо, а потім нас можуть спонукати переїхати в інші місця, щоб охопити різноманітні соціальні, етнічні й релігійні групи. Якщо я належу до певної етнічної чи мовної групи, мені може бути значно легше свідчити їм через мінімальні культурні бар’єри. У деяких регіонах світу церкву відвідують представники лише однієї нації чи народу. Однак, згідно з Великим дорученням Ісуса, нам, Його свідкам, дуже важливо вийти із зони комфорту і працювати з такими групами людей. Вони також потребують Благої вістки про Ісуса.

`Завдання. Подумайте та складіть список груп людей у вашій спільноті, яким ваша громада досі не свідчила.`

`Завдання із зірочкою. Почніть молитися про можливість у найближчому майбутньому брати участь у місії для згаданих вище людей.`