---
title:  Любити ближнього, як самого себе
date:   15/11/2023
---

`Прочитайте Матв. 22:37–40. Як ці слова Ісуса співвідносяться з Його відповіддю законникові в Луки 10:27, 28?`

Згідно зі словами Ісуса в Матв. 22:37–40, повсякденне вираження істинної віри залежить від цих двох заповідей (справжня віра виявляється в дотриманні цих двох заповідей). А в Луки 10:27, 28 ясно сказано: якщо людина дотримується цих двох заповідей, то матиме вічне життя.

«Любов – основоположний принцип Божого правління на Небесах та Землі, і вона має бути основою характеру християнина. Це єдине, що може зробити і зберегти його непохитним. Це єдине, що допоможе йому вистояти у випробуваннях і спокусах» (Е. Уайт. Наочні уроки Христа. С. 49).

`Прочитайте Гал. 5:14; Мих. 6:6–8; 1 Івана 4:20, 21. Як ці вірші повторюють слова Ісуса?`

За словами Павла, «весь Закон міститься в одному виразі, а саме: Люби свого ближнього, як себе самого» (Гал. 5:14). Павло розумів, що любов до Бога можна побачити на власні очі лише тоді, коли вона проявляється в нашому ставленні до ближніх. Хоч апостол говорив, що «праведний вірою житиме» (Римл. 1:17), проте життя вірою не є чимось прихованим, невідомим чи невидимим для інших. Яків, Павло, Михей та Іван пояснюють, що саме діла демонструють реальність віри людини.

У розділі 13 Першого послання до коринтян Павло переконливо говорить: якщо хтось стверджує, що володіє великими знаннями чи звершує великі справи, має велику віру і навіть віддає своє життя за інших, але не має любові, ця людина стала «дзвінкою міддю або гучним кимвалом» (вірш 1).

`Проаналізуйте наведену вище цитату Еллен Уайт. Вона стверджує: лише перебуваючи в любові, люди можуть залишатися непохитними та перемагати спокуси. Як ці слова показують, що дотримання заповіді любити – це не прагнення спастися ділами, а практичне вираження нашої віри в Ісуса?`