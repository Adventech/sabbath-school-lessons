---
title:  Успадкувати вічне життя
date:   14/11/2023
---

`Прочитайте Луки 10:27, 28. Як законник відповів на своє запитання?`

Законник поставив запитання і сам відповів: «Люби Господа Бога свого всім серцем своїм, і всією душею своєю, і всією силою своєю, і всією думкою своєю, і ближнього свого, як самого себе» (вірш 27).

Як відреагував Ісус? Він сказав: «Правильно ти відповів» (вірш 28). Далі Христос поставив перед законником непросте завдання, сказавши: «Роби це, – і житимеш!» (вірш 28).

Для більшості віруючих не так вже й складно правильно міркувати про вчення й віру. Однак головне – чинити правильно і дотримуватися того, у що вони вірять. Хоч багато людей знають достатньо, аби спастися, проте будуть втрачені для вічності, оскільки не дотримувалися того, що знали. Ось наскільки серйозна ця проблема. Просто знати про любов до Бога і ближнього недостатньо, треба любити!

`Прочитайте Якова 2:17–22. Як ці вірші співвідносяться з відповіддю Ісуса законникові?`

Якщо ми любимо Бога «всім серцем», то будемо досліджувати Його Слово, молитися, дотримуватися Його Заповідей і слухати Його голос. Якщо я кажу, що люблю ближніх, але не дбаю про одновірців у церкві й ігнорую потреби інших людей, яка користь від моєї віри? Християнство – це не просто набір певних доктрин, це спосіб життя.

«Коли брат або сестра будуть голі й позбавлені щоденної їжі, а хтось із вас їм скаже: Ідіть з миром, грійтеся та їжте, – але не дасть їм потрібного для тіла, – яка з цього користь?» (Якова 2:15, 16).

`Як ви дбаєте про добробут ближніх? Чи дотримуєтеся поради Павла: «Нехай кожний дбає не про себе, а про інших» (Филп. 2:4)? Як ви можете навчитися більше піклуватися про інших?`