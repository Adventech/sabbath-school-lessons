---
title:  Запитання запитань
date:   12/11/2023
---

Хто ми? Чому ми тут? Що відбувається, коли ми помираємо? Яка наша доля? Це найважливіші запитання, які можуть ставити розумні істоти, котрі знають, що вони смертні. У Євангелії від Луки описана історія про те, як один чоловік прийшов до Ісуса із запитанням, яке насправді найважливіше з усіх.

`Прочитайте Луки 10:25. Про що запитав цей чоловік і чому?`

Яким би серйозним не було запитання, у Євангелії ясно сказано, що ця людина вирішила випробувати Ісуса. Іноді до нас також приходять скептики або навіть невіруючі люди, які з глузуванням ставлять нам запитання, але з ними все ж таки можна встановити контакт. Саме так вчинив Христос із законником, хоч знав, що наміри цієї людини не були щирі. Проте його запитання дало Ісусові можливість спонукати і самого законника, і свідків розмови досліджувати свої серця. Навіть знаючи мотиви законника, Ісус не проігнорував його і не виявив неповаги до нього.

Зрештою, чи є запитання важливіше за це? «Що маю зробити, аби осягнути вічне життя?» Якими б не були наші релігійні погляди, звичаї і ритуали, за всіма ними стоїть це ключове запитання. Чи може бути щось важливіше для істот, чиє життя названо парою, «що на мить з’являється, а потім зникає» (Якова 4:14)? Чи є якась альтернатива вічного життя, окрім вічної смерті?

`Прочитайте уривок 1 Кор. 15:30–32. На що Павло звертає нашу увагу, щоб наголосити на важливості вічного життя?`

Якими б сумнівними не були мотиви законника, він поставив життєво важливе запитання, а Ісус, завжди пильно вловлюючи будь-яку можливість для місіонерської діяльності, скористався цим запитанням, аби торкнутися сердець присутніх.

`Як нам навчитися використовувати будь-яку можливість свідчити, навіть якщо обставини не ідеальні?`