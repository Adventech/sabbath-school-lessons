---
title:  Коментарі для вчителів
date:   17/11/2023
---

### Частина I: Огляд

Прочитайте притчу про доброго самарянина (Луки 10:25-37) і поміркуйте над такими запитаннями.

Вірш 29: «А хто є моїм ближнім?». Відповідь Ісуса на це запитання («хто є моїм ближнім?») відвертає увагу від того, хто потребує допомоги, і звертає її на того, хто її надає. Коли зміщується акцент, чи виникає ризик змінити саму суть і принцип, які ми повинні зрозуміти й застосовувати на практиці?

Вірш 36: «Кого з цих трьох ти вважаєш ближнім тому, який попався розбійникам?». Запитання Ісуса торкається потреб потерпілого. Господь зосереджує увагу на людині, яку пограбували, з якою жорстоко обійшлися і якій було надано допомогу. Спаситель також згадує тих людей, які мали нагоду допомогти, але не зробили цього.

Вірш 37: «Він відповів: Того, хто змилосердився над ним! Тож сказав йому Ісус: Іди і ти чини так само». Христос показав, що недостатньо знати правильну відповідь на запитання. У Своїй настанові законникові Він наголошує на важливості вчинку, утіленні Євангелія в життя. Тобто ми маємо бути руками й ногами тіла Христового.

### Частина II: Коментар

**«Любитимеш свого ближнього, як самого себе!»**

Ставши частиною Божої Церкви, ми маємо можливість бачити проблеми кожного її члена та зрозуміти, що означає разом жити і разом долати страждання. Страждаючи зі своїми братами й сестрами, ми також можемо задовольнити їхні потреби. Нам потрібно бути ближніми для нужденних. Багато хто в церкві страждає і потребує допомоги. Чи знаємо ми, кому потрібна наша допомога? Чи полегшують у моїй церкві страждання нужденних, а може, ми самі є причиною їхніх страждань навмисно чи через незнання?

Варто зазначити, що слова Ісуса в розділі 23 Євангелія від Матвія були суворі, зважені й відображали ситуацію і релігійність Ізраїлю. Слова Христа також сприяли відновленню Його народу, щоб він міг бути співчутливим до своїх ближніх. Спаситель хотів, щоб Ізраїль зрозумів Закон по-новому, зосередився на Богові та ближньому. Намір Ісуса полягав у тому, щоб Ізраїль любив «Господа Бога свого всім своїм серцем, і всією своєю душею, і всією своєю думкою!» (Матв. 22:37). Ця заповідь – перша й найбільша. Проте друга заповідь – продовження першої: «Любитимеш свого ближнього, як самого себе» (вірш 39). Чесність і справедливість, любов і турботу повинні виявляти не окремі люди, а вся Церква, Тіло Христове.

**Старозавітні пророки як захисники ближнього**

Пророки Старого Завіту досить відкрито говорили про закони й постанови, що стосувалися тих людей, які потребували зцілення та спасіння. Такі закони і постанови, проголошені через пророків, були Божим способом передачі Своєї волі Ізраїлеві, щоб він свідчив своїм сусідам і був світлом для всіх народів. Пророки мали бути проповідниками Євангелія і виступати проти будь-якої несправедливості та зла.

Пророки закликали людей і їхніх лідерів: «Навчіться чинити добро, правосуддя жадайте, карайте грабіжника, дайте суд сироті, за вдову заступайтесь!» (Ісаї 1:17). Вони також забороняли пригноблювати вдів, сиріт, приходьків, бідних людей (див. Зах. 7:10). Пророки всіляко засуджували будь-яку несправедливість. Ілля викрив царя Ахава за вбивство Навота й присвоєння його виноградника. Амос обурювався на правителів Ізраїлю за те, що в обмін на хабарі вони зневажали права бідняків і відмовляли у правосудді пригнобленим, замість того щоб дозволити «правосуддю текти, як річці, і праведності, як безперервному потоку» (John R. W. Stott. Decisive Issues Facing Christians Today. Tarrytown, NY: Fleming H. Revell Company, 1990. Р. 236).

Структура й закони Ізраїлю «звеличували працю, засуджували ледарство, закликали батьків навчати своїх синів ремесла, заохочували людську взаємність і справедливість, демонстрували активну турботу про ближніх»; і, що особливо важливо, «вони поважали гідність чоловіків і жінок, носіїв Божественного образу» (Arthur F. Glasser. Announcing the Kingdom: Story of Gods Mission in the Bible. Grand Rapids, MI: Baker Academic, 2003. Р. 88). Поклоніння й послух Богові безпосередньо пов’язані зі справедливістю та людинолюбством. Ці настанови йдуть пліч-о-пліч, так само як справедливість і милосердя до ближнього пов’язані зі смиренним ходінням перед Богом. Усі інструкції і правила для благополуччя та справедливого ставлення до бідних, приходьків, сиріт, удів і слабких беруть свій початок від Бога, Того, Хто піклується про Своїх дітей, виявляє співчуття й милосердя до всіх, хто потребує. Повторюючи біблійне послання, один письменник так резюмує євангельську вказівку щодо бідних: «Говорити про бідність означає торкатися Божого серця» (William Robert Domeris. Touching the Heart of God: The Social Construction of Poverty among Biblical Peasants. New York: T & T Clark, 2007. Р. 8).

Часто запитують: як допомогти безробітним і бездомним, щоб вони здобули необхідні для життя Божі благословення й могли жити тим життям, яке Він спочатку призначив для людини? Еллен Уайт відповідає на це запитання: «Якби люди більше прислухалися до вчення Божого Слова, вони знайшли б розв’язання тих проблем, які бентежать їх. Багато чого щодо питань праці й допомоги бідним можна було б почерпнути зі Старого Завіту.

У Божому плані щодо стародавнього Ізраїлю кожна сім’я володіла житлом і достатньо кількістю землі для обробітку. Так люди отримували і засоби, і стимули для корисної, старанної праці, яка давала можливість утримувати себе. Жодний людський винахід ще ніколи не вдосконалив цього плану. Бідність і жалюгідне становище, у якому опинився сьогодні світ, – це великою мірою наслідок відходу від цього плану» (Е. Уайт. Служіння зцілення. С. 183, 184).

Уроки й настанови Біблії допомагають нам зрозуміти намір Господа щодо нужденних ближніх. Він бажає, щоб ми, пізнаючи істину з Його Слова, могли стати Його знаряддям милосердя й любові для тих, хто страждає і потребує надії. «Божий намір полягає в тому, аби багаті й бідні були міцно з’єднані узами співчуття і готовності допомогти» (там само. С. 193). Це єднання стане благословенням для обох груп. Воно допоможе як бідним, так і багатим зрозуміти Божий План спасіння й покаже, що життя в доброті відкриває духовні істини, які можливо зрозуміти лише серед лиха та страждань.

Тільки своєю любов’ю і служінням нужденному ближньому ми можемо довести щирість нашої любові до Христа. Справжнє місіонерське служіння походить з нашої щирої любові до нашого Спасителя. Така любов зміцнює уявлення про те, що бути часто важливіше, ніж давати або просто робити добрі справи для знедолених і бідних. «Послання Старого Завіту – це заклик до етичного способу життя, заснованого на тому, що Бог здійснив для нас у Христі. Це заклик дотримуватися Божих принципів, живучи життям свідчення, допомоги й любові до ближніх і нужденних, як до самого себе» (Jiř Moskala. The Mission of God’s People in the Old Testament. Journal of the Adventist Theological Society. 19/1-2, 2008. Р. 58).

**Життя й місія Ісуса**

Співчуття, виявлене в житті й служінні Ісуса, було найкращим прикладом для учнів, апостолів, послідовників і новонавернених ранньої Церкви. Ісус (Еммануїл) жив серед чоловіків і жінок, аби відновлювати і спасати, зцілювати й прощати з любов’ю, яка була навіть сильніша за саму смерть. Любов до ближнього (до нужденного, бідного, хворого, одержимого бісами, приходька й багатьох інших) спонукала Божого Сина присвячувати більшу частину Свого часу і сил зціленню й турботі про всіх.

Слова Ісуса завжди підтверджувалися Його діями. Його служіння зцілення (спасіння) підтверджувало Його вчення, відновлювало й оздоровлювало тіло, дух і розум людей. Ісус прийшов, щоб відкрити характер Бога грішному людському роду і відновити Його образ у Його творінні.

Коли задовольняються потреби як членів Церкви, так і не членів, коли ми стаємо ближніми для бідних і допомагаємо їм, коли годуємо голодних і поїмо спраглих, одягаємо нагих і відвідуємо в’язнів, тоді члени Тіла Христового мають справжнє спілкування з Богом та одне з одним. Це спілкування показує, що ми більше не егоїсти, а можемо ділитися одне з одним і жити життям, яке свідчить про істинну релігію та служіння Христа.

Апостол Павло заохочував місіонерське служіння ближньому, закликаючи членів Церкви творити добро всім людям, особливо тим, хто належить до сім’ї віруючих (Гал. 6:10). Проте Павло мав навіть ширший погляд на місію співчуття до ближнього, що включає і ворогів: «Але якщо твій ворог голодний, – нагодуй його; якщо спраглий, – дай йому пити» (Римл. 12:20).

### Частина III: Практичне Застосування

Як може Євангеліє Ісуса Христа (яке здатне зцілювати і спасати, захищати й відновлювати) перетворювати наших ближніх на спадкоємців Божого Царства? Ми віримо, що це перетворення є працею, яка має бути здійснена силою Божого Духа, аби багато людей могло отримати благодать Євангелія Христа і перетворитися за Його подобою на благо сімей, громад і народів. Як багато змінилося б, якби ми всі присвятили себе цьому служінню.

`Та найголовніше запитання: Ким є для нас Ісус Христос?`

«Справжня доброчинність дає людям можливість допомагати самим собі. Якщо хтось приходить до наших дверей і просить хліба, ми не повинні відпускати його голодним – його бідність може бути наслідком якогось лиха. Але справжня доброчинність означає дещо більше, ніж тільки дари. Вона означає щиру зацікавленість у благополуччі інших. Ми повинні намагатися зрозуміти потреби бідних і нужденних, надаючи допомогу, що принесе їм найбільшу користь. Віддавати цій справі думки, час, власні зусилля коштує значно більше, ніж просто дати гроші. Однак це – справжня доброчинність» (Е. Уайт. Служіння зцілення. С. 195)

` `