---
title:  Метод ісуса й відгук на нього
date:   13/11/2023
---

Євангеліст Лука повідомляє, що законник прийшов випробувати Ісуса, але Спаситель бачив його наміри. Справді, Бог знає прагнення й бажання наших сердець краще, ніж ми самі. Однак ми не знаємо мотивів тих, хто ставить нам запитання, чи не так?

Іноді прихильники інших релігій запитують нас про нашу віру. Наприклад, наші друзі-мусульмани ставлять запитання, пов’язані з Божественністю Ісуса: «Де в Біблії сказано, що Ісус – Бог?» або «Чому ви говорите, що є один Бог, і водночас навчаєте про Трійцю?» Хоч ці запитання здаються провокаційними, проте потреба людських сердець в Ісусі та їхнє глибоке прагнення пізнати істину можуть бути щирі. Ми не знаємо, що в них на серці, але нам і не потрібно це знати. Нам просто треба якнайкраще служити іншим незалежно від їхніх глибинних мотивів.

`Прочитайте Матв. 26:56; Дії 17:11; 1 Кор. 15:3; 2 Тим. 3:16. Як ці вірші допомагають нам зрозуміти відповідь Ісуса законникові в Луки 10:26?`

Іноді ми хочемо отримати відповіді, але самі не докладаємо зусиль, аби їх знайти. Ісус запитав законника: «Що в Законі написано? Як читаєш?» (Луки 10:26). Господь вказав на важливий аспект навчання. Замість того щоб слухати Боже Слово від інших, нам потрібно самим читати Писання. Відповіді вже є, і Святий Дух впливає на серця, відкриваючи, що нам слід робити.

Бог дав нам Своє Слово. Воно містить усю істину щодо того, як нам необхідно жити, як ставитися до інших і «вспадкувати вічне життя». Звичайно, у Церкві є вчителі та служителі, але в пошуках істини ми маємо особисто звертатися до Біблії. «Для моєї ноги Твоє слово світильник, то світло для стежки моєї» (Псал. 119:105). Цей вірш не просто поезія, це священна істина, яка вказує нам на Боже Слово та його важливість для віруючих.

`Ісус, Слово, Яке стало тілом, завжди направляв людей до Писання. Що це говорить нам про важливість Біблії? Чому ми повинні відкидати будь-які філософські чи богословські міркування, які послаблюють нашу довіру до Біблії?`