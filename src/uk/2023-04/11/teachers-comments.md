---
title:  Коментарі для вчителів
date:   15/12/2023
---

### Частина I: Огляд

Хоч Євангеліє від Матвія було написано спеціально для єврейської аудиторії, у ньому часто йдеться про присутність поруч з Ісусом язичників. Наприклад, коли мудреці зі Сходу здолали довгий шлях, аби вшанувати справжнього царя Ізраїлю, первосвященники та книжники (мудреці Ірода) не доклали до цього жодних зусиль. Ісус похвалив віру римського сотника, наголосивши, що й в Ізраїлі не знайшов такої віри (Матв. 8:10). Римський сотник і його воїни, які стерегли Розп’ятого на хресті, визнали Його Божим Сином (Матв. 27:54). Так Матвій підкреслює три важливих істини: (1) Божий План викуплення завжди включав усі народи Землі; (2) язичники не байдужі до впливу Святого Духа; (3) відмова від етнічних, культурних і релігійних забобонів для прояву любові до людей і служіння їм, як це робив Христос, є передумовою ефективного міжкультурного служіння. Отже, окрім заклику до глобальної місії, Євангеліє від Матвія також несе вістку про етнічне примирення в Христі.

Інші автори Євангелій також звертають увагу на взаємодію Ісуса з язичниками: Він проповідував у язичницькому регіоні Десятимістя (Марка 5:1) і в самарійському місті (Івана 4), зцілив слугу римського сотника (Луки 7:1-10). Спілкування Ісуса з іноземцями показало, що Боже Царство призначене для всіх народів: і для євреїв, і для язичників. Ісус продемонстрував на практиці, що Бог завжди прагнув охопити Своєю любов’ю всіх людей без винятку.

### Частина II: Коментар

**Боже серце для всіх народів у старозавітні часи**

Господь завжди хотів мати взаємини завіту з усіма людьми. Його турбувало не тільки спасіння ізраїльтян, тому через Авраама Він бажав поширити Свою викупну благодать на кожен народ (Бут. 12:1-3). Покликання Авраама бути благословенням для всіх народів вказує на те, що ці народи від самого початку були включені до Божого Плану викуплення. Інакше кажучи, намір Господа охопити спасінням усіх язичників (усі народи світу) не був Його планом Б. Через століття після покликання Авраама Він озвучив той самий заклик біологічним нащадкам Авраама (Ізраїлеві): стати народом священників для всіх народів (Вих. 19:6). Неодноразово Бог нагадував Ізраїлю: вони були обрані не тому, що були найкращими серед усіх народів (див. П. Зак. 7), а тому, що Він полюбив їх. Ізраїль був обраний, щоб стати провідником, через який інші народи пізнають Бога і поклоняться Йому. Єврейський народ мав стати світлом для інших народів. У тексті Єрем. 2:3 Ізраїль згадується як початок Божого врожаю, а це означає, що після першого плоду очікувався більший урожай. Відтоді як Бог закликав Авраама бути Своїм прапороносцем, Його план полягав у тому, щоб дарувати спасіння як євреям, так і язичникам. Отже, Ізраїль як нація не був обраний як винятковий серед усіх інших націй. Оповіді Старого Завіту чергуються з історіями про язичників, які прийняли Бога Ізраїлю як свого Бога. Приклади включають Рахав, Рут, Урію хіттеянина, царицю Савську.

Хоч Бог обрав Ізраїль Своїм представником, Він не залишив посередництво у здійсненні Свого Плану викуплення лише євреям. Господь невідступно відкривав Себе людям інших народів. Еллен Уайт пише: «За межами єврейської нації були мужі, котрі провіщали з’явлення Божественного Вчителя. Ці люди шукали істину, тому їм був посланий Дух одкровення. Один за одним, подібно до зірок, що з’являються на темному небосхилі, поставали такі вчителі. Їхні пророчі слова вселяли надію в серця тисяч язичників» (Бажання віків. С. 33).

Мелхиседек, ханаанський цар-священик, є одним із таких неізраїльтян, до яких Бог звернувся без посередників. Мелхиседек був священником Бога Всевишнього (Ель Еліона). Розповідь про зустріч Мелхиседека з Авраамом дуже повчальна (див. Бут. 14:14-24). Авраам ототожнює свого Бога Ягве з Ель Еліоном трьома способами. По-перше, він об’єднав два Божественних імені – Ягве й Ель Еліон – у жесті, який означає, що вони вказують на одного й того самого Бога (вірш 22). По-друге, Авраам повторив слова Мелхиседека про Ель Еліона, додавши до них ім’я Ягве: «Я звів свою руку до Господа, Бога Всевишнього, Творця неба й землі» (вірш 22). По-третє, прийняття Авраамом благословень Мелхиседека й передача патріархом десятини ханаанському священникові означають, що Авраам узаконив Мелхиседекове священство (вірші 19, 20). Бог обрав Мелхиседека «Своїм представником серед людей того часу, хоч він і належав до ханаанської громади» (Жак Б. Дюкан. Буття. Міжнародний біблійний коментар адвентистів сьомого дня. С. 214).

Важливо зазначити, що постійне й різноманітне спілкування Бога-Місіонера зі Своїми творіннями не робить участі віруючих у Його місії недоречною. Тексти Матв. 28:18-20 та 1 Петра 2:9 вказують на те, що підготовка учнів для Христа є основною причиною нашого існування; і це стосується як усієї Церкви, так і окремих віруючих. Для нас це привілей – бути співпрацівниками Господа в тому, що Він цілком міг би зробити без нашої участі. До того ж знання, що Бог завжди попереду нас готує ґрунт для євангельського насіння, є ще одним стимулом прийняти цей привілей, який Він милостиво надає нам.

**Боже серце для всіх народів у новозавітний час**

Хоч публічне служіння Ісуса проходило здебільшого на юдейській території, кількість Його особистих зустрічей із язичниками, описаних у Євангеліях, вражає. Спаситель навіть заявив, що в Нього є й інші вівці поза єврейською громадою (Івана 10:16). Завдяки служінню Господа на Землі, а також Його дорученню Своїм послідовникам готувати учнів з усіх народів (Матв. 28:18-20; Дії 1:8) ранні християни поступово зрозуміли, що обітниця Божого завіту призначається не лише нащадкам Авраама, а й людям з інших народів, які будуть прийняті як Його спадкоємці через свідчення Церкви. Після навернення сім’ї Корнилія (Дії 10) у життя християнської громади, яка зароджувалася, увійшло щось нове. Ця подія і тривалі роздуми про значення нової справи, яку здійснював Бог (Дії 15), переконали ранню Церкву в тому, що допущення язичників до спільноти віруючих як повноправних бенефіціарів (одержувачів) Божого викуплення в Христі було визначене Самим Богом. Тому вони нічого не могли зробити, щоб скасувати цю Божественну постанову. Навпаки, тепер їхнім обов’язком було не втратити жодної людини при поширенні Євангелія.

Церква – це Божий народ, що включає представників з кожної нації і є єдиним духовно (1 Петра 2:9). Вона була покликана, натхнена Святим Духом та уповноважена виконувати місіонерське завдання – бути для всіх народів світлом, яким Ізраїль як нація так і не зміг стати. Текст 1 Петра 2:9 ясно показує, що християнська громада є Божим родом з усіх народів Землі. Цей вірш поєднує в собі ідентифікацію особистості віруючих як Божих вибраних і святих людей завіту з їхнім обов’язком проголошувати Божі діяння всім, хто ще не віддав життя Ісусові Христу.

Переконаний у своєму апостольстві для язичників (Римл. 11:13; 15:16; Гал. 2:7) і натхнений рішеннями Єрусалимського собору (Дії 15), Павло присвятив більшу частину свого служіння язичникам. Його непохитна прихильність до цієї місії сприяла поширенню Євангелія далеко за межі країни. Доручивши Павлові свідчити язичникам, Господь показав, що Його спасіння призначене для всіх людей.

### Частина III: Практичне Застосування

Ми знаємо, що намір Бога полягає в тому, аби кожна група людей прийняла Його спасіння, і ми покликані взяти на себе Його місію. Ізраїлю як нації було доручено стати світлом для язичників, і нам, християнам, або духовному Ізраїлю, Господь також повелів бути Його посланцями для людей, які ще не прийняли Ісуса як свого Господа та Спасителя (Матв. 28:1820; 2 Кор. 5:20). Послідовники Христа мають зобов’язання перед тими, хто ще не знайомий зі Спасителем. Гарна новина полягає в тому, що нам не обов’язково йти на край Землі, аби знайти таких людей. Поруч завжди є люди, котрі ще не відгукнулися на Євангеліє. Це можуть бути наші найближчі сусіди, колеги, однокласники, клієнти, пацієнти, студенти. Ми можемо зіткнутися з ними як з іммігрантами, біженцями, іноземними студентами, дипломатами чи міжнародними бізнесменами. Яким би не було соціальне, культурне й релігійне походження неосвітлених світлом Євангелія людей, ми повинні визнати, що не можемо ефективно служити будь-якій групі людей, не звільнившись спочатку від стереотипів, упереджень і дискримінації щодо них. Тому нам потрібно молитися, аби Бог звільнив нас від будь-якого упередження.

` `