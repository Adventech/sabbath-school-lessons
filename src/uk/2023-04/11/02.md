---
title:  Місія у Віддалених Регіонах
date:   10/12/2023
---

Євангеліє повідомляє, що Ісус і Його учні вирушили із Генісаретської землі (Матв. 14:34) «до околиць Тира й Сидона» (Матв. 15:21). Чому Господь привів апостолів із Галилеї до цих язичницьких місць? Він веде Своїх учнів кордонами чужих регіонів, щоб там вони могли осягнути уроки, які не так легко було засвоїти в Галилеї. Ці уроки допомогли б їм підготуватися до їхньої місії: іти й навчати всі групи людей, зокрема й містян.

`Прочитайте уривки Суд. 3:1–6; 1 Цар. 5:1–12; 11:1–6. Як ці тексти допомагають нам зрозуміти передісторію цих міст?`

З уривка Суд. 3:1–6 ми дізнаємося, що Господь використовував ці давні народи для випробування віри ізраїльтян. На жаль, Божий народ не витримав цього випробування: «І вони брали їхніх дочок собі за жінок, а своїх дочок давали їхнім синам, та служили їхнім богам» (вірш 6). Фактично від самого початку ці люди були каменем спотикання для Ізраїлю.

Уривок 1 Цар. 5:1–11 описує тісний зв’язок між сидонянами та євреями. Хоч цей зв’язок був економічно взаємовигідний, проте в духовному плані на євреїв, як і раніше, негативно впливали язичництво й ідолопоклонство їхніх торгових партнерів.

Як свідчить уривок 1 Цар. 11:1–6, подальший розвиток цих відносин мав тяжкі наслідки: цар Соломон одружився із сидонською принцесою, яка збила його з правильного шляху. «І пішов Соломон за Астартою, богинею сидонською» (вірш 5).

Проте, незважаючи на історію язичництва й ідолопоклонства та їхній негативний вплив на вибраний народ, Ісус привів Своїх учнів у ці місця. Саме Він ініціював цю міжкультурну міську місію, бо протистояв упередженості й фанатизму учнів. Так Спаситель представив Своїм послі довникам комплексну модель євангелізації у містах для всіх культур і національностей.

Адвентистський місіонер у місті стикається з багатьма проблемами, зокрема зі здоров’ям і довкіллям. Інші труднощі включають високу вартість життя, расизм, фанатизм, націоналізм, обмеження свободи віросповідання й вираження власних поглядів. Однак, незважаючи на ці перешкоди, ми маємо звершувати служіння в містах.

`Як ви можете допомогти тим, хто бере участь у міському служінні?`