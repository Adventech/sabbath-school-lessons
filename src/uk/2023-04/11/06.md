---
title:  «Чи знайде він віру на землі?»
date:   14/12/2023
---

Це запитання Ісус поставив наприкінці однієї зі Своїх притч: «Однак, як прийде Людський Син, то чи знайде Він віру на землі?» (Луки 18:8). Як учні Христа, ми повинні зрозуміти, що саме шукає Ісус. А Він сказав, що шукає віри, яка сяє навіть у темряві.

`Прочитайте тексти Матв. 8:10, 13; 9:2; 20:29–34; Марка 2:5; 10:46–52; Луки 18:35–43. Кого Ісус визнав такими, котрі мають віру?`

До цього списку ввійшли люди, віра яких сяяла навіть у темних містах. У Капернаумі Спаситель відзначив кількох людей, які мали віру. Це навернений сотник-язичник, віру якого Ісус оцінив як велику (Матв. 8:10, 13). Це чотири сповнених віри друга, які розібрали дах, щоб доставити свого паралізованого приятеля до Ісуса (Матв. 9:2; Марка 2:5). А також сліпий Вартимей, чия віра яскраво засяяла в Єрихоні (Марка 10:52).

Можна припустити, що велика віра буде знайдена і серед Божого народу. Однак навіть у рідному місті Ісуса, Назареті, маловір’я і цілковите невір’я обмежили служіння Христа. Ісус кілька разів назвав ізраїльтян маловірами (Матв. 6:30; 8:26; 14:31; 16:8), а одного разу навіть вигукнув: «О роде невірний і розбещений» (Матв. 17:17).

Це урок для нас: віру можна знайти в несподіваних місцях – у містах серед іноземців, язичників і людей інших релігій. Ми повинні покірно йти в міста, як це робив Ісус, і шукати тих, хто, почувши вістку спасіння, відповість спасенною вірою в Господа. І вони справді є там.

`Завдання. Як ви дізналися про Ісуса й Триангельську вістку? Назвіть три духовних благословення, які ви отримали від Ісуса у своєму житті. Підготуйтеся розповісти про цей досвід у своєму класі Суботньої школи.`

`Завдання із зірочкою. Відкрийте своє серце в молитві про більшу віру, щоб поділитися своєю любов’ю з ближніми й далекими.`