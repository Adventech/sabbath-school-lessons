---
title:  Перешкоди Усунуто
date:   13/12/2023
---

На недосяжних околицях міст є багато людей, які прагнуть надії. Що заважало Божому народові за часів Христа нести вістку про Месію в такі чужоземні міста, як Тир і Сидон? Націоналізм, гордість і забобони засліпили Божий народ. Це перешкоджало йому побачити, що зовсім поряд живуть люди, котрі прагнуть надії, яку звіщають пророцтва про Перший прихід Христа. Нині в містах також є багато груп населення, а Ісус Христос бажає, щоб Його народ розділив із ними «блаженну надію» Другого приходу (Тита 2:13). Для Ісуса не мала значення національність людини, нас це також не повинно турбувати.

`Прочитайте Дії 10:9–16, 28, 34, 35. Як би ви узагальнили урок, який виклав Святий Дух?`

Під час обідньої молитви Петро отримав видіння. Він побачив якусь річ, мов велика скатертина, прив’язана з чотирьох кутів і наповнена різними нечистими тваринами та птахами. Тричі у видінні він почув повеління: «Встань, Петре, заріж і їж!» Бог використав це видіння, щоб допомогти Петрові усвідомити його релігійну гордість і фанатизм щодо язичників. Зрештою апостол зрозумів цю істину: «Відкривши уста, Петро промовив: Справді розумію, що не на обличчя дивиться Бог, але в кожному народі є той, хто прийнятний для Нього, хто боїться Його і чинить праведне» (Дії 10:34, 35).

У цьому контексті поміркуємо над історією, що трапилася в межах Тира й Сидона. Ще раз проаналізуємо, як Ісус поводився з матір’ю, яка благала про допомогу. Які уроки засвоїли учні із цієї подорожі? Чи перекликалися ці уроки з висновками Петра після видіння? Як ми можемо застосувати їх у нашому житті сьогодні і щодо повеління Христа свідчити в містах? Які упередження заважають нам бачити потреби містян? Які можливості Бог надав нам у містах, аби розширити наше розуміння місії та обережно протистояти релігійній відокремленості, фанатизму, націоналізму й духовній гордині?

Ісус терпляче навчав Своїх учнів, які ще не до кінця розуміли, що великий Божий План спасіння призначений для всієї людської сім’ї, а не лише для однієї нації чи сільської етнічної групи. Святий Дух може допомогти нам подолати наші упередження, щоб завершити доручену нам місію у містах.

`Прочитайте Гал. 2:11–13. Чи важко нам позбутися ввібраних з дитинства забобонів?`