---
title:  У тирі й сидоні
date:   12/12/2023
---

Дослідники Біблії вважають, що Євангеліє від Матвія було написано спеціально для єврейської аудиторії, а Євангеліє від Марка – насамперед для язичників. Вивчаючи ці Євангелія, корисно пам’ятати про цю відмінність.

`Прочитайте Матв. 15:22–28 і Марка 7:24–30. Які відмінності ви бачите в описі цієї жінки?`

Зверніть увагу, що Матвій описує цю матір, згадуючи її національність, – ханаанка. Святий Дух спонукав Марка додати інші характеристики до портрета цієї жінки: «грекиня», «родом із Сирофінікії» (тобто сиріянка з Фінікії) – цей термін використовується в Біблії лише в цьому вірші.

Подумайте, як ця історія з розділу 15 Євангелія від Матвія могла вплинути на основну аудиторію читачів з їхньою історією і світоглядом. Аудиторія Матвія побачить у цій матері зневажену язичницю. Причиною був історичний досвід єврейського народу з ханаанами як групою ідолопоклонників, чий безбожний спосіб життя та звичаї довгий час були каменем спотикання для їхнього народу. Навіть учні Христа не розглядали можливості, що ця жінка мала віру і могла бути частиною Божого Царства!

Читаючи розділ 7 Євангелія від Марка, аудиторія, яка складається з язичників, реагуватиме інакше, ніж аудиторія Матвія. Язичники не мали такого досвіду з ханаанами, як євреї. Вони ототожнювали себе із цією жінкою, язичницею із Сирофінікії. Ісус зцілив одну з них! Для язичників ця жінка була люблячою матір’ю, яка непокоїлася про долю своєї дочки і хотіла, щоб Учитель зцілив її незалежно від її етнічного походження.

«Христос не відразу відповів на прохання жінки. Він прийняв представницю зневаженого народу так, як це зробили б юдеї. Холодний, безсердечний прийом, виявлений цій жінці спочатку, мав відкрити учням ставлення юдеїв до таких людей. Проте співчуття до жінки-язичниці, виявлене потім у задоволенні її прохання, мало навчити учнів правильного ставлення до язичників» (Е. Уайт. Бажання віків. С. 400).

`Прочитайте 1 Івана 2:2. Що цей текст свідчить про рівність всіх людей перед Богом?`