---
title:  Для подальшого дослідження
date:   01/12/2023
---

Прочитайте в книзі Еллен Уайт «Служіння зцілення» розділ «Служіння багатим» (с. 209–216); у книзі «Відображаючи Христа» рубрику «Полонена служниця дбає про Наамана» (с. 337).

Ісус любить бідних так само, як багатих і впливових. Він помер як за князів, так і за жебраків. Він знав найефективніший спосіб досягти їхніх сердець. Спаситель попереджав нас, що «легше верблюдові пройти крізь вушко голки, ніж багатому ввійти в Царство Боже» (Марка 10:25). Цього тижня перед нами постає завдання донести Євангеліє Ісуса Христа до впливових і багатих людей. Вони також потребують спасіння, як і всі інші, навіть якщо, на жаль, не усвідомлюють цього через «безпеку», яку, на їхню думку, пропонує багатство.

«Багато сказано про наш обов’язок щодо занедбаних бідних, а чи не слід приділити деяку увагу і занедбаним багатим? Чимало людей дивляться на цей клас як на безнадійний, тому мало роблять, щоб відкрити очі тим, які були засліплені блиском земної слави й випустили зі своїх розрахунків вічність. Тисячі багатих людей зійшли в могилу, не отримавши застереження. Однак, незважаючи на позірну байдужість, багато заможних людей відчувають у душі пригніченість» (Е. Уайт. Служіння зцілення. С. 210).

**Запитання для обговорення**:

`Під час Свого земного служіння Ісус зруйнував кастові та класові бар’єри, служачи багатим і бідним. Як ми, адвентисти, розв’язуємо проблему розділення між багатими й бідними, яка укорінилася в нашому суспільстві?`

`Ісус сказав: «Посіяне в тернях – це той, хто слухає слово, але клопоти віку та омана багатства заглушають те слово, і воно залишається без плоду» (Матв. 13:22). Як ви думаєте, що Ісус мав на увазі, говорячи «омана багатства»? Чому нам не обов’язково бути багатими, аби бути звабленими багатством?`

`Обговоріть у класі запитання, поставлене наприкінці уроку за вівторок, про те, що знати істину – це не те саме, що бути спасенним завдяки їй. Чому це важлива відмінність для нас? Якщо нас не спасає лише знання істини, то що нас спасає?`

`Які ще причини ви можете назвати, чому багатий молодий правитель відкинув Ісуса, а Закхей прийняв Його?`