---
title:  Коментарі для вчителів
date:   01/12/2023
---

### Частина I: Огляд

Пам’ятний вірш цього тижня є частиною промови Ісуса, у якій ідеться про ціну учнівства. У Своїх настановах про учнівство Спаситель регулярно згадував про необхідність пам’ятати про ціну слідування за Ним, яка може бути висока. Уривки Матв. 16:24-28 і Луки 14:25-33 є ключовими для розуміння вчення Господа про те, що означає слідувати за Ним (див. також Марка 8:34-37; Луки 9:23-25). Важливо, що у Своїх настановах про учнівство Ісус не говорить про порочність грошей чи прокляття багатих людей. Він просто застерігає, що наше багатство може завадити нашому прагненню перебувати з Ним у вічності. Ніщо з того, що можуть дати нам гроші – насолоди, влада, слава, – не принесе нам жодної користі, якщо через це ми втратимо вічність.

Хоч Біблія не засуджує багатства, вона попереджає про потенційну небезпеку. За словами Павла, грошолюбство (а не гроші) є злом (1 Тим. 6:10). Багатих і могутніх, бідних і слабких однаково вітають у Божому Царстві. Петро зрозумів це в домі Корнилія: «Справді розумію, що не на обличчя дивиться Бог, але в кожному народі є той, хто прийнятний для Нього, хто боїться Його і чинить праведне» (Дії 10:34, 35). Бог так само піклується про спасіння багатих і сильних, як і про спасіння бідних і слабких.

### Частина II: Коментар

**Ціна учнівства**

У вірші Матв. 16:24 записано сильні слова Ісуса щодо незаперечної ціни слідування за Ним: «Коли хто хоче йти за Мною, нехай зречеться самого себе, візьме свій хрест і йде за Мною» (див. також Луки 14:26, 27). Спаситель не хотів, щоб Його послідовники керувалися прагненням отримати вигоду від здійснених Ним чудес. Слідування за Христом заради задоволення своїх бажань означало б, що наші взаємини з Ним користолюбні. Господь бажає, щоб Його послідовники щодня вмирали для корисливості, егоїстичних бажань і будьяких амбіцій, які можуть перешкодити нашим стосункам із Ним. Його заклик враховувати ціну слідування за Ним – це насамперед запрошення для слухачів зрозуміти та прийняти його умови.

Ісус також вимагає від Своїх послідовників відданості, яка перевершує інстинкт самозбереження. Учні повинні ставити відданість Христу вище за власне життя. Узяти свій хрест – це символ неминучої, найболючішої смерті; він уособлює зобов’язання платити максимально можливу ціну за те, аби бути Його учнем. Як буквальне несення хреста було актом підпорядкування римлянам, так і несення свого хреста в слідуванні за Ісусом означає цілковите підкорення Йому. Бути учнем не означає, що Господь виконає будь-яке наше прохання. Учнівство полягає ось у чому: ми передаємо Йому права власності на все, що стосується нас. Ісус говорить відверто, оскільки не хоче, щоб хтось назвався Його учнем, а потім був здивований високою ціною за свій вибір. Він не бажає, щоб Його учні підкорялися чомусь чи комусь, окрім Нього.

У розділі 14 Євангелія від Луки у зв’язку із ціною учнівства йдеться про два абсолютних принципи. Перший принцип згадується у віршах 26 і 27. Ціна слідування за Ісусом – це не доля обраних. Займенник «хто» означає: ціну учнівства заплатить кожна людина, яка бажає слідувати за Господом, незалежно від її соціального стану. Другий принцип міститься у вірші 33. Зректися всього заради слідування за Ісусом означає відмовитися від чогось не тільки фізично, а й емоційно, щоб людина не була одержима цим. По суті, Ісус закликав охочих слідувати за Ним відкласти вбік власні плани та прийняти Його плани. Цей принцип підкреслює: учень не повинен дозволяти будь-чому стояти на шляху його цілковитої відданості Христові. Спаситель очікує, що кожна людина, яка бажає слідувати за Ним, має бути готова будь-якої миті відмовитися від усіх стосунків, усього майна і навіть самого життя. Ісус бажає, щоб кожна людина, яка прагне слідувати за Ним, змінила своє ставлення так, аби щодня присвячувати своє життя Христу за будь-яку ціну. Ці слова Господа – попередження кожній людині, яка бажає бути Його учнем, утримуватися від спроб зробити Його засобом для досягнення своїх цілей. Він очікує, що Його учні замінять свою волю Його волею і повністю віддадуть Йому контроль над своєю долею.

**«Боже серце для багатих і сильних»**

Бог піклується про спасіння багатих і сильних так само, як і про спасіння слабких і нужденних. Христос помер за всіх людей, незалежно від їхнього походження, етнічної приналежності, статі чи соціального статусу. Його крові достатньо для викуплення кожної людини від її гріхів і смерті. Отже, кожна людина має доступ до Його дару прощення та прийняття Богом. Масштаби здійсненого Христом викуплення безмежні, воно доступне як бідним, так і багатим (Івана 3:16; 2 Кор. 5:15; 1 Тим. 2:3-6). Хоч онлайн-пошук запиту «Боже серце для багатих і сильних» дає незначну кількість результатів, якщо порівняти з пошуком «Боже серце для бідних і слабких», слід підкреслити, що в Божому серці є місце для кожної людини, адже Він створив нас за Своїм образом і Христос помер за кожного з нас. Хоч спасуться не всі, однак кожна людина, яка колись жила чи живе зараз, мала або має доступ до Бога або через загальне одкровення (природу), або через конкретне одкровення (Боже провидіння, що діє серед ненавернених), або через особливе одкровення (Ісуса Христа й Писання). У тексті Дії 14:17 сказано, що Бог не переставав свідчити про Себе. На Небесах опиняться як люди, які були в земному житті мільярдерами, так і люди, які жили в бідності. Серед викуплених будуть люди, яких вважали надзвичайно розумними, а також ті, хто так і не навчився читати чи писати.

У Писанні згадуються багаті та впливові люди, котрі любили й боялися Бога. Приклади Старого Завіту включають Авраама, Ісака, Йова, Давида. Приклади Нового Завіту включають Матвія (Матв. 9:9), начальника митників Закхея (Луки 19:1, 2), апостола Павла (Дії 9), ефіопського євнуха (Дії 8:26-40) і римського центуріона Корнилія (Дії 10). Цих людей відрізняло не так їхнє багатство, як їхні віддані взаємини з Богом, які вони мали попри своє багатство.

Крім наведених вище прикладів багатих і впливових людей, які не дозволили багатству та владі завадити їхнім взаєминам з Богом, Біблія також згадує про тих, хто дозволив своєму багатству утримати їх від цілковитої відданості Ісусові. Добре відомий приклад – багатий молодий правитель, який запитав Христа, що йому треба зробити, аби успадкувати вічне життя. Почувши про ціну, яку потрібно було заплатити, він відкинув пропозицію Ісуса слідувати за Ним. Хоч молодий правитель відкинув запрошення Ісуса, текст Марка 10:21 говорить, що Христос любив його. Факт, що Господь попросив цього юнака продати все своє майно, а гроші роздати бідним, перш ніж іти за Ним, не означає, що багаті люди не можуть бути Його учнями. У цьому випадку проблема полягала в тому, що багатство молодого правителя заважало йому підкорити своє серце Богові. Серце цього юнака полонило його величезне багатство, воно стало об’єктом його непохитної вірності.

**Час нашого навернення має значення**

Після свого зцілення від прокази Нааман звернувся до Єлисея з двома проханнями, які б сьогодні прозвучали недоречно.

1\. Нааман попросив дозволу взяти із собою в Сирію два мули із землею Ізраїлю на знак свого зобов’язання не поклонятися жодному іншому богові, окрім живого Бога Ізраїлю (2 Цар. 5:17).

2\. Він попросив дозволу вклонитися разом зі своїм царем у святилищі Ріммона, розглядаючи це не як акт поклоніння, а як частину своїх посадових обов’язків. Адже він був правою рукою царя і мав бути поруч із ним, куди б той не пішов (вірш 18).

Ці два прохання Наамана були незвичайні для Єлисея, тому він сказав йому: «Іди з миром!» (вірш 19). Однак сьогодні відповідь пророка викликала б занепокоєння в місіонерських колах. Відповідь Єлисея не заохочувала Наамана продовжувати ідолопоклонство; просто пророк вірив, що Бог діятиме в житті цього воєначальника. Нааман зробив величезний крок уперед у своїй духовній подорожі. Сам Бог організував його зустріч із Єлисеєм. Пророк радів із цього прогресу та вважав розсудливим не надто поспішати з іншими питаннями віри, які Нааман ще не був готовий прийняти. Той самий принцип навчання можна знайти в тексті Івана 16:12, де після трьох з половиною років спілкування зі Своїми учнями Ісус говорить їм, що має багато чого сказати їм, але Він не збирається цього робити, оскільки вони ще не готові. Христос знав їхню здатність сприймати нову істину. Він вирішив відкрити їм тільки те, що, на Його думку, було для них суттєвим, залишивши решту Святому Духові, Який діяв у їхньому житті. Еллен Уайт радить: «Хоч учитель істини має бути вірний у викладанні Євангелія, нехай він ніколи не виливає масу матеріалу, який люди не зможуть зрозуміти, тому що він новий для них і важкий для розуміння» (Євангелізм. С. 202)

### Частина III: Практичне Застосування

Людське життя обертається навколо грошей: заробляння й витрачання, доброчинність і повернення десятини й пожертвувань. До грошей не можна ставитися легковажно. Не лише багаті люди стикаються з небезпекою зробити земні блага своїм ідолом. Бідні люди також можуть стати рабами того малого, що в них є, або бажання отримати більше. Отже, їм може загрожувати небезпека втратити вічність.

Для християн важливо, щоб ставлення до грошей і всього, що вони можуть собі дозволити, не заважало їхнім взаєминам із Богом. У цьому нам допоможуть два факти, які необхідно завжди пам’ятати: (1) земні накопичення тлінні; усе, що може запропонувати світ (задоволення, безпека, влада тощо), недовговічне; (2) того дня, коли ми станемо перед Богом і дамо звіт про своє життя, нас оцінюватимуть за здоров’ям нашої душі, а не за нашим багатством.

Оскільки Бог не дивиться на обличчя, Він, як і раніше, бажає, аби багаті та впливові люди стали учнями Христа. Найбільше Його турбує не те, що в руках людини, а те, що в серці. Біблійні приклади багатих і впливових навчають нас, що ця категорія людей також може бути сприйнятливою до Євангелія. Відповідальність відданих віруючих полягає в тому, щоб молитися про безпосереднє втручання Бога в процес свідчення, аби донести Благу вістку до впливових невіруючих, а також у тому, щоб наповнюватися Святим Духом і сприяти здобуттю їхніх сердець.

` `