---
title:  Нааман
date:   27/11/2023
---

Як ми вже зазначали, Христос помер за всіх людей, незалежно від їхнього походження, багатства, етнічної приналежності чи статусу. Бог навертає до Себе серця впливових нехристиян у цьому світі й очікує, що вони житимуть згідно з наявним у них світлом (див. Е. Уайт. Дії апостолів. С. 416).

`Прочитайте 2 Цар. 5:1–19. Які уроки ми можемо почерпнути із цієї історії про те, як здобувати людей для Господа?`

Після того як Бог зцілив Наамана від прокази, він озвучив два незвичайних прохання. По-перше, начальник війська попросив дати йому стільки «землі, скільки понесуть два мули» з Ізраїлю до Сирії для поклоніння на ній живому Богові. Нааман озвучив пророкові Єлисею своє рішення: «Твій раб не буде вже приносити цілопалення та жертву іншим богам, а тільки Господеві» (2 Цар. 5:17). По-друге, Нааман попросив дозволу формально поклонитися разом зі своїм царем, хоч вирішив більше не поклонятися богам царя.

Нааман повірив у єдиного істинного Бога, однак, не маючи всього світла, ще дотримувався язичницьких вірувань. Те, що він узяв землю з Ізраїлю, свідчило: він недостатньо розумів Бога-Творця. Можливо, воєначальник припустив, що Бог панує на певній території, як і його колишні боги; а може, він хотів збудувати жертовник із цієї землі. У будь-якому разі його віра в Бога була змішана з його колишніми переконаннями. Історія Наамана ілюструє процес, через який проходять язичники, які сьогодні навертаються до Христа. Один із уроків цієї історії полягає в тому, що для зміни світогляду потрібен час.

Друге прохання Наамана було ще більш бентежне. Навіщо йому просити дозволу вклонитися разом зі своїм царем, а потім благати Бога пробачити йому за це? Відповідь пророка дає підказку: «Іди з миром!» (2 Цар. 5:19). Як впливова людина у своїй країні, Нааман мав виконувати обов’язки, які кидали виклик його новій вірі. Важливо, щоб новонавернені, особливо вихідці з інших релігій, отримували підтримку й керівництво при зіткненні з культурними й соціальними вимогами свого минулого життя, доки вони повністю не зміцняться в новій вірі.

Пам’ятайте: Нааман залишив свою безбожну країну прокаженим, а повернувся зціленим чоловіком та учнем Бога-Творця. Він щойно почав свій шлях. Йому потрібен був час, щоб зростати духовно.

`Які уроки ми повинні засвоїти із цієї історії про те, що не можна тиснути на людей і вимагати від них швидких результатів, особливо якщо ці люди не є християнами за походженням чи культурою?`