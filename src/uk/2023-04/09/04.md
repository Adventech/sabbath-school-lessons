---
title:  Никодим
date:   28/11/2023
---

Никодим був високоосвіченим фарисеєм, який володів видатними талантами, «старійшина юдейський» (Івана 3:1). Ісус назвав його вчителем Ізраїлю (вірш 10). Никодим добре знав Писання, дотримувався всіх заповідей, був шанованим членом національної ради, проте відчував духовну потребу в Господі. Оскільки він був впливовий і багатий, його співвітчизники вважали, що Бог особливо благословив його. Проте виявилося, що зовнішнє враження було оманливе.

`Прочитайте Івана 3:1–12. Що цей уривок повідомляє про духовні потреби Никодима і про те, як Ісус одразу звернув на них увагу?`

Прийшовши до Ісуса, Никодим відчув дивну несміливість, яку спробував приховати під напускною серйозністю. Проте Бог знав його серце. Так само Він знає серця й потреби всіх багатих і впливових людей. Никодим прийшов до Ісуса, оскільки хотів особисто поговорити з Ним. Гордість утримувала його від відкритого визнання Ісуса Месією, однак та ніч змінила його назавжди. Навіть переконавшись, що Ісус був посланий Богом, він протягом певного часу відкрито не визнавав себе послідовником Христа.

`Прочитайте Івана 7:43–52 та 19:39. Що ці тексти повідомляють нам про Никодима й Ісуса?`

Никодим перебував під сильним впливом галілейського Вчителя. Він неодноразово захищав Його перед синедріоном і вшанував Його після розп’яття. Безперечно, Ісус торкнувся серця Никодима, який, незважаючи на свої знання й мудрість, дуже потребував Спасителя, як і всі ми.

`Чому ми повинні остерігатися пастки, думаючи, що для спасіння достатньо лише знання істини? Скільки буде втрачено душ, які знали істину (навіть Триангельську вістку)?`