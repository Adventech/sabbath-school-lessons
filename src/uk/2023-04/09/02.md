---
title:  Навуходоносор
date:   26/11/2023
---

Як адвентисти сьомого дня, ми віримо в так зване необмежене викуплення. На відміну від деяких християн, ми впевнені, що Христос помер за все людство, а не лише за особливу групу тих, хто наперед призначений Богом для спасіння. Оскільки Господь «бажає, щоб усі люди спаслися і прийшли до пізнання істини» (1 Тим. 2:4), Ісус приніс Себе в жертву «за наші гріхи, і не тільки за наші, а й за гріхи всього світу» (1 Івана 2:2). Ось чому «Він вибрав нас у Ньому раніше від створення світу» (Ефес. 1:4), навіть якщо не кожен обирає Його. Саме тому в Біблії записані історії про те, як до Бога наверталися різні люди.

`Прочитайте Дан. 4. Що сталося із царем? Що це говорить нам про спасіння, запропоноване одному з наймогутніших людей світу?`

Яскравим прикладом того, як Бог досягає могутніх невіруючих, є біблійна історія царя Навуходоносора. Божий суд здійснився над ним так само, як і над деякими ізраїльськими царями (див., наприклад, 2 Хронік 32:25, 26; 1 Цар. 14:21–31; 1 Сам. 28). Біблійна розповідь про Навуходоносора, який дивом був зцілений від психічного захворювання і визнав БогаТворця, свідчить: Господь піклується про багатих і сильних так само, як про слабких і нужденних. Згодом наймогутніша людина на Землі проголосила: «Тепер я, Навуходоносор, хвалю, звеличую та славлю Небесного Царя, що всі чини Його – правда, а дорога Його – правосуддя, а тих, хто ходить у гордощах, він може понизити» (Дан. 4:34). Якби всі багаті, могутні й гордовиті смертні зрозуміли цю істину!

Чого навчає нас ця історія? По-перше, Бог використовує посвячених віруючих, таких як Даниїл, аби звернутися до невіруючих сильних цього світу. По-друге, Він може безпосередньо втручатися в процес свідчення, щоб ці люди почули Його. Господь упокорив Навуходоносора за його гордість і зарозумілість. Хоч це дуже драматична історія, є багато інших шляхів, завдяки яким багаті, могутні й гордовиті люди можуть стати смиренними.

`Навіть не володіючи багатством і владою, чому ми повинні бути обережні й уникати зарозумілості, яку виявляв цар Навуходоносор? Чому гордість – поширена вада не лише серед впливових людей?`