---
title:  Місія щодо нехристиян. Частина 1
date:   02/12/2023
---

### Біблійні тексти для дослідження
Дії 17; 1 Кор. 2:2; Римл. 1:18–25.

> <p>Пам’ятний вірш</p>
> «Бог, Який створив світ і все, що в ньому, будучи Господом неба і землі, не живе в рукотворних храмах» (Дії 17:24).

Описуючи перебування Павла в Афінах, Лука повідомляє: «Він проводив бесіди з юдеями та з побожними в синагозі, й щодня на майдані із зустрічними» (Дії 17:17).

Звичайно, Павлові було б найзручніше працювати серед одноплемінників – юдеїв. Однак апостол не хотів задовольнятися служінням лише серед свого народу, адже він мав свідчити всім людям.

До того ж Павло міг працювати з «побожними» язичниками (так званими прозелітами), чий світогляд вже зазнав істотних змін. Він ґрунтувався на біблійній основі, на якій Павло вже міг будувати, навіть якщо їм ще треба було пізнати Бога, Якого вони боялися, – Ісуса Месію.

Перебуваючи в Афінах, місті, відомому своєю філософією, апостол шукав нагоди свідчити місцевим жителям. Походження, світогляд і релігія багатьох були зовсім інші, ніж у Павла. Ці люди були далекі від священної історії євреїв, яка лежить в основі тієї віри, якою апостол хотів поділитися з афінянами.

Як Павло намагався зблизитися із цими людьми і чого ми можемо навчитися з його спроб?