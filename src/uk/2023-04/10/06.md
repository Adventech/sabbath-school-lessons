---
title:  Перетинаючи Межу
date:   07/12/2023
---

`Прочитайте Дії 17:24–34. Як Павло продовжує своє свідчення?`

Цікаво зазначити, що Павло фактично цитував деяких із грецьких авторів, які написали щось досить близьке до біблійної істини і дали йому можливість вести своїх слухачів далі. Тобто апостол використовував своє знайомство з їхніми віруваннями, щоб порозумітися зі слухачами і потім піти далі. Безперечно, у прагненні привести людей до Бога знайомство з їхніми віруваннями й пошук точок дотику може стати гарним способом достукатися до слухачів.

Зауважте також, що Павло використовує цю спільну з ними основу, щоб потім розповісти про воскресіння Ісуса й надію, яку вона дала всім людям. Лука описав реакцію слухачів на заключні слова Павла про воскресіння. Одні насміхалися із цієї ідеї, інші виявили бажання ще раз послухати про воскресіння, а деякі одразу повірили. Для нас ключовим у цій історії є те, що всі афіняни справді уважно слухали. І це дало Павлові надію із самого початку.

Ми знаємо, що деякі люди відкинуть Євангеліє. Однак ми маємо зробити все можливе, аби до цього вони зрозуміли, що відкидають. Завдяки своєму методу роботи серед афінян і стратегічному використанню інформації про них Павло зміг досягти того, що вони без упереджень почули про Бога, Якого вони не знають, але Який створив їх. Цей Бог любить їх і бажає, щоб вони пізнали Його. Він милостивий до них, незважаючи на їхнє невігластво. Проте незабаром настане Судний день. І якщо все це звучало надто неправдоподібно, то воскресіння Христа було доказом, який можна було перевірити.

Тепер, коли люди справді почули та зрозуміли цю вістку, їм довелося зробити особистий вибір: відкинути її одразу чи слухати далі. А дехто негайно наважився і став послідовником Ісуса (Дії 17:34).

`Завдання. У молитві просіть Бога про Його керівництво, щоб дізнатися, як краще свідчити одному зі своїх знайомих.`

`Завдання із зірочкою. Досліджуйте соціальні мережі як «ареопаг», де ви можете представляти Євангеліє невіруючим – з ясністю й розсудливістю Павла.`