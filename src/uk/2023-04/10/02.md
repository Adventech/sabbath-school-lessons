---
title:  Єврей в Афінах
date:   03/12/2023
---

`Прочитайте Дії 17:1–16. Чому Павло опинився в Афінах? Як він відреагував на побачене в місті?`

Місто Афіни було «переповнене ідолами» (Дії 17:16). Знаючи історію свого народу та його схильність (попри нескінченні застереження) до ідолопоклонства, Павло обурювався, побачивши афінських ідолів. Безперечно, апостол керувався співчуттям до афінян, які могли померти у своїх гріхах, так і не дізнавшись про істинного Бога.

Нині наші міста, як і раніше, наповнені ідолами, хоч вони й менш очевидні, ніж побачені Павлом. На жаль, багато віруючих живе в містах, зовсім не реагуючи на цих ідолів. Однак апостол добре чув голос Святого Духа і керувався ним. На відміну від деяких християн, які не розуміють, що Євангеліє призначене для всього світу, Павло знав: Бог бажає спасти всіх людей, зокрема й афінян. Апостол розумів, що концепція глобальної місії полягає в тому, щоб нести Євангеліє людям, зовсім далеким від християнства, зокрема афінським ідолопоклонникам-язичникам і філософам.

Тому Павло часто відвідував ринкову площу, де можна було зустріти таких людей. Можна сказати, що тут він створив перший навчальний центр Глобальної місії, де вивчав і перевіряв різні методи досягнення сердець язичників.

Апостол розумів, що до афінян не можна звертатися так само, як до євреїв чи навіть до побожних язичників. Це були люди, центром життя яких не був Бог Ізраїлю чи Його діла серед ізраїльського народу. Якими б важливими не були ці поняття й вірування для юдеїв і навіть для побожних язичників, вони нічого не означали для людей, з якими зустрівся Павло на афінському ринку. Отже, він мав шукати новий підхід.

Ми часто прагнемо привести до Бога людей, чиє минуле не має нічого спільного з так званою юдео-християнською спадщиною. Тому ми, як і Павло, маємо адаптуватися. Підхід, який успішний, наприклад, у Буенос-Айресі, може виявитися недієвим у Бангкоку.

`Яким ідолам поклоняються люди у вашому суспільстві і як ви можете відкрити їм очі на марність цих ідолів?`