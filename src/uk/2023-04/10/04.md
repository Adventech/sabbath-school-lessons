---
title:  Павло й Невідомий Бог
date:   05/12/2023
---

Зверніть увагу, Павло не засуджував облудну релігію чи фальшивих богів афінян. Він зібрав усі позитивні моменти, які зміг знайти (хоч їх було небагато), і здобув із них користь.

`Прочитайте Дії 17:22, 23. Що робить Павло, намагаючись викласти Євангеліє своїм слухачам?`

«Мужі-афінці, з усього бачу, що ви дуже побожні» (Дії 17:22). Павло хвалив язичників! Їхня релігія була оманою, проте апостол похвалив їх за відданість їй, бо відданість навіть оманливому вченню більш похвальна, ніж цілковита байдужість до духовності.

Павло продовжував: «Бо проходячи й оглядаючи ваші святині…» (вірш 23). Описуючи своє знайомство з афінською релігією, апостол виражає шанобливе ставлення до її послідовників. Він не поспішав показати себе самопроголошеним експертом, який має відповіді на всі запитання і знає, як цим людям потрібно змінитися. Адже Павло справді був експертом і мав відповіді, необхідні цим людям! Однак він поводився не так, інакше його одразу відкинули б. Натомість його вважали людиною, яка піклується про афінян і бажає їм добра.

Коментуючи напис: «НЕВІДОМОМУ БОГОВІ» (Дії 17:23), Павло скористався тим, що можна було розглядати як загальну основу. Вони вірили в бога (насправді в багатьох богів), що було чудовим стартом (деякі люди тоді були атеїстами) і можливістю для початку глибшої розмови. Апостол не насміхався і не засуджував появу жертовника невідомому богові. Він оцінив цей факт позитивно і висловив своє захоплення народом, який дбає про духовні речі, докладаючи зусиль і витрачаючи кошти, щоб поклонятися тому, кого вони навіть не знали, на випадок, якщо вони щось упустили.

Чи помилялися афіняни? Звичайно, але цю оману можна було розвіяти. Важливим було те, що вони поклонялися щиро й віддано, згідно зі своїм розумінням. Павло усвідомлював, що з таким матеріалом може працювати Святий Дух. Апостол знайшов тему розмови, яка їх зацікавила.

`Як ви думаєте, які теми й точки дотику могли б відкрити вам можливості для глибшої розмови з людьми?`