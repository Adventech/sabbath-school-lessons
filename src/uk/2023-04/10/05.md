---
title:  Представляючи нового Бога
date:   06/12/2023
---

Тепер, коли увага афінських мислителів була прикута до Павла, він направив свою аудиторію до Бога Небес.

`Прочитайте Дії 17:24–27. Який підхід використовував Павло, намагаючись достукатися до своїх слухачів?`

Слова Павла викликали велику цікавість у цих людей, які настільки дбали про духовне, що збудували жертовник невідомому богові. Апостол розповів про Бога-Творця, Який не живе в храмі, «не приймає служіння людських рук» (вірші 24, 25), нічого не потребує, а задовольняє потреби людей. Культура Афін була просякнута грецькою міфологією, у якій боги були непередбачувані, егоцентричні й жорстокі, тому

слова Павла здивували та захопили його слухачів. Слухачі в ареопазі зробили свої перші невеликі кроки до Бога любові. Виявляється, цього невідомого Бога можна було пізнати! Насправді Він також бажає бути пізнаним.

Імовірно, промова Павла в ареопазі була довша за ті кілька слів, якими поділився Лука в книзі Дії апостолів. Можливо, для стислості він просто резюмував промову Павла. Якщо так, то кожну зі згаданих у тексті ідей Павло конкретизував. Тому промову Павла можна представити у вигляді таких кроків:

1\. Спочатку Павло похвалив афінян за побожність і щирість.

2\. Потім він показав, що познайомився з їхньою вірою і поважає її.

3\. Далі апостол виклав одне конкретне питання, яке виявив, вивчаючи релігію афінян, і яке вони не розуміли.

4\. Після цього він представив такі якості Бога, яких вони відчайдушно потребували, а саме: всюдисущість, любов і близькість до людини.

5\. Наприкінці своєї промови Павло попередив слухачів про те, що означає відкинути пізнання Бога, Якого вони ще не знали (вірші 30, 31). Спираючись на вірування афінян, Павло завів їх якнайдалі.

Якщо йому вдалося зайти так далеко, він досяг успіху.

`Зверніть увагу на те, що Павло сказав про створений світ і Бога-Творця (див. також Римл. 1:18–25). Чому це добрий початок для розмови з більшістю людей? Що у створеному світі так ясно вказує на Бога?`