---
title:  Павло в Ареопазі
date:   04/12/2023
---

Отримавши доручення від Бога, Павло мав намір проповідувати Євангеліє скрізь, де б він не був. І саме цим він вирішив зайнятися в Афінах.

`Прочитайте Дії 17:18–21. Як язичники на майдані реагували на слова й запитання Павла?`

Розповідаючи на майдані про «чужих богів», Павло, звичайно, справив враження на людей. Тому вони привели його в ареопаг, частину міста, де розглядалися юридичні й релігійні справи, хоч не схоже, щоб мав відбутися якийсь судовий розгляд за участю апостола. Напевно, вони захотіли вислухати його «нову науку» (вірш 19). Людині з красномовством, наснагою і розумом Павла було б важко залишитися непоміченою, навіть якщо він сповіщав ідеї, які здавалися цим людям дуже дивними.

У тексті Дії 17:21 написано, що афіняни нічим іншим не займалися, а лише говорили або слухали щось нове. Можливо, Лука звинувачував їх у лінощах? Напевно, ні. Імовірно, він звернув увагу на те, що афіняни були досвідченими мислителями й полемістами. Адже саме греки породили таких людей, як Сократ, Платон та Аристотель, – філософів, вплив яких дійшов і донині. Афіни протягом століть вважалися центром інтелектуальної і філософської думки. Хоч деякі із цих мислителів не були атеїстами (принаймні не в сучасному розумінні атеїзму), багато їхніх філософських ідей радикально відрізнялися від учень християнства. Важко знайти місце у філософії епікурейців і стоїків для когось на кшталт воскреслого Месії.

Павло очікував, що в Афінах Святий Дух використає його знання й ораторські здібності, розвинуті під час навчання у Гамалиїла. Та насправді Святий Дух більше використав ту освіту, яку апостол здобув на вулицях Афін. «Наймудріші з його слухачів були здивовані, почувши його міркування. Він довів, що знайомий з їхніми творами мистецтва, літературою і релігією» (Е. Уайт. Дії апостолів. С. 237).

`Після зустрічі з афінськими язичниками і філософами Павло написав коринтянам: «Бо я вважав за правильне не знати серед вас нічого, крім Ісуса Христа, і то розп’ятого» (1 Кор. 2:2). Який урок ми можемо почерпнути з того, наскільки важливе місце має займати в нашому свідченні Христос, незалежно від того, кому ми проповідуємо?`