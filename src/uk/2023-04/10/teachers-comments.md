---
title:  Коментарі для вчителів
date:   08/12/2023
---

### Частина I: Огляд

Прощаючись перед вознесінням на Небо, Ісус доручив Своїм учням свідчити про Нього серед усіх народів (Матв. 28:19). Слово «народи» в цьому тексті стосується не держав, а груп людей. Група людей – це ті, хто має спільні історію, мову, переконання й ідентичність. На Землі немає такої людської спільноти, яка не потребувала б Євангелія Ісуса і де не потрібно було б готувати для Нього учнів. Передові місіонерські агенції, такі як Global Frontier Missions та Joshua Project, повідомляють, що у світі налічується близько 17 446 груп людей, з яких понад 7 400 ще не освітлені світлом Євангелія. Інакше кажучи, 42 % груп населення світу не мають місцевих християнських громад, здатних євангелізувати решту місцевого населення без зовнішньої допомоги. Дев’яносто п’ять із найменш охоплених Євангелієм груп людей розподілено за так званим вікном 10/40 – районом, у якому переважно проживають мусульмани, індуїсти, буддисти, анімісти, юдеї чи атеїсти. Деякі із цих груп практично не мають доступу до Євангелія. Групи, яких ще не досягло Євангеліє, також існують і в західних країнах через вплив секуляризму.

### Частина II: Коментар

**Павло: універсальний місіонер**

Цього тижня ми заглибимося в тему свідчення людям, які не мають нічого спільного або дуже мало спільного з християнами з погляду релігійних вірувань і цінностей. Люди різного етнічного походження й несхожих релігійних переконань живуть пліч-о-пліч і взаємодіють у суспільному житті. Через унікальний набір світоглядних уявлень ці люди мають різні духовні потреби та прагнення. Ми покликані ділитися своєю вірою і готувати учнів для Христа саме в такому мультирелігійному світі. На перший погляд це завдання здається складним. Воно вимагає виходу із зони релігійного комфорту (зі своїми кодексами й термінологією), переоцінки нашого ставлення (відмови від стереотипів та упереджень) до людей з іншими поглядами й вивчення нових євангелізаційних підходів. На додаток до всього багато нехристиян не схвалює християнства. На щастя, у Біблії наведено приклади місіонерів, які свідчили таким людям.

Після свого навернення до християнства апостол Павло продемонстрував невпинну відданість справі поширення Євангелія серед усіх народів. Однак він використовував різні підходи до своїх слухачів, залежно від того, були вони євреями чи язичниками. Порівнюючи його проповідь юдеям у синагозі в Антіохії (Дії 13:13-43) з виступом перед язичниками в ареопазі (Дії 17:16-33), ми бачимо, що він виявив великий такт і чуйність до своєї аудиторії. В Антіохії апостол цитує Писання, доводячи, що пророцтва Старого Завіту сповнилися в Ісусові. В Афінах він починає з того, з чим його язичницька аудиторія була найбільш знайома: замість низки біблійних уривків згадує про жертовник невідомого Бога і цитує їхніх поетів. Павло використовує інформацію, відому його слухачам, щоб розповісти їм про «Господа неба і землі», Бога-Творця. Не виправдовуючи вірувань афінян, апостол хвалить їх за релігійність. Ця позитивна оцінка могла зацікавити аудиторію рештою його виступу. Павло, глибоко стурбований численністю їхніх ідолів, усе-таки був стриманий у своїй поведінці. Будь-який прояв гніву та звинувачення на адресу цих людей, які не знали Божої істини, позбавили б його дорогоцінної можливості викласти їм Євангеліє. Важливо зазначити, що його ставлення до життєвого укладу афінян не завадило закликати їх до покаяння.

Згадане вище становище найкраще проілюстровано публікацією Марка Алана Пауелла 2004 року, у якій наведено результати дослідження впливу повсякденних реалій людей на читання й тлумачення Писання (див. Allan Powell. The Forgotten Famine: Personal Responsibility in Luke’s Parable of the ‘Prodigal Son’ in Literary Encounters with Reign of God, ed. by Sharon H. Ringe and H. C. Paul Kim, New York: T & T Clark, 2004). На першому етапі дослідження Пауелл опитав дві групи студентів біблійної семінарії, одну в Сполучених Штатах, а іншу в Санкт-Петербурзі, Росія. Експеримент полягав у тому, аби студенти прочитали історію про блудного сина в Луки 15:11-32, закрили свої Біблії, а потім якнайточніше переказали її один одному у своїх групах. Пауелл виявив дві основних відмінності в усному переказі цієї притчі. З одного боку, тільки 6 % американських студентів згадали про голод з вірша 14, тимчасом як у Санкт-Петербурзі про нього згадали 84 % студентів. З іншого боку, 100 % американських студентів наголошували на розтрачанні блудним сином своєї спадщини, а серед російських студентів цю деталь запам’ятали лише 34 %. Для американських студентів згадка про голод здалася зайвою деталлю, яка не додає нічого суттєвого до історії. Оскільки в них не було недавніх спогадів про голод, усі вони підкреслювали розтрату багатства як безвідповідальну поведінку. Однак для російських студентів, які жили та спілкувалися з деякими, котрі вижили після 900-денної блокади міста Ленінграда 1941 року нацистською армією, що спричинила голод і забрала життя до 670 000 осіб, згадка про голод була важливою деталлю, яка багато додала до історії. Цей експеримент свідчить про необхідність адаптувати і стиль, і зміст свого звернення до слухачів, як це зробив Павло, звертаючись до афінян.

**Необхідність інновацій у місіонерській діяльності**

Порівняно зі своїми сучасниками апостол Павло вирізнявся нестандартним підходом до служіння, особливо в Афінах. Його навіть можна назвати авангардистом, настільки універсальним та адаптивним було його служіння. Його унікальні місіонерські якості конче потрібні сьогодні й нам. Сучасний ареопаг існує у різних пропорціях і формах у багатьох міських центрах. Це може бути міська площа, парк, кут вулиці, торговий центр, університетський амфітеатр чи кафе. Церкві потрібні брати й сестри з відповідними дарами, талантами, особистісними якостями та творчими здібностями, наділені повноваженнями і свободою для служіння в умовах сучасності. Членам Церкви, здатним адекватно діяти в нетрадиційній обстановці, як і зацікавленим нехристиянам, слід надати свободу досліджувати нові способи поширення Євангелія, навіть якщо ці способи спочатку здаються нетрадиційними.

Коли Бог попросив Авраама принести в жертву його сина Ісака, через якого обіцяв зробити Авраама батьком багатьох народів, це було нетрадиційне прохання (Буття 22). Відповідь Єлисея на два дивних прохання Наамана (2 Цар. 5): «Іди з миром!» – могла сильно спантеличити (див. урок минулого тижня). Божий наказ Ісаї три роки ходити оголеним вулицями міста, проголошуючи союзникам Юди вістку про загибель, був справді незвичайний (Ісаї 20:2-4). На підставі цих біблійних прецедентів можна дійти такого висновку: «Якщо читати Біблію в її контексті, вона пропонує безліч тверджень і прикладів, які показують, що Бог схвалював такі місіонерські методи, які можуть не відповідати звичній для нас практиці. І загальне прочитання, і конкретні зрозумілі тексти Біблії припускають, що Бог більш відкритий і креативний, ніж ми. Якщо це так, нам не слід поспішно засуджувати інші методи як відмінні або незвичні» (Jon Paulien. The Unpredictable God: Creative Mission and the Biblical Testimony in A Man of Passionate Reﬂection. Bruce L. Bauer, ed. Berrien Springs, MI: Department of World Mission, Andrews University, 2011. P. 85). Замість того щоб продовжувати орати місіонерські поля традиційними методами, нам потрібно бути гнучкими, винахідливими й неупередженими щодо нових і навіть незнайомих підходів до Божої місії. Місія виникла в Бога і належить Йому. Тому нам треба покладатися на Нього. Завжди звертаймося до Нього, як цар Йосафат, кажучи: «Боже наш… ми не знаємо, що зробимо, бо наші очі – на Тебе!» (2 Хронік 20:12). Якщо ми щирі, Господь відкриє нам Свою волю. Можливо, Його шлях не буде для нас звичайний, як і для Йосафата було незвично відправити свою армію на війну зі співом. Проте одне можна сказати точно: виконання місії Божим шляхом і з Божою силою здійснить Його спасенний намір освітити Євангелієм кожен прошарок суспільства.

### Частина III: Практичне Застосування

Усі люди перебувають під впливом своєї культури й обмежені своїм світоглядом. Цей важливий факт слід враховувати при викладанні Євангелія. Служіння апостола Павла пропонує нам гарний приклад роботи з нехристиянами. Нижче наведено кілька основних принципів, які мають значення для нашої місії щодо тих, хто ще не знайомий з Євангелієм:

`Культура людей з їхніми глибоко вкоріненими уявленнями та світоглядом – єдина система відліку. Не можна очікувати, що люди відреагують позитивно на те, що перебуває за межами їхньої системи поглядів. Тому дуже важливо завжди уважно ставитися до повсякденних реалій людей, яким ми свідчимо.`

`Нам треба діяти стримано й шанобливо щодо нехристиян. Ми можемо отримати важливі відомості про нехристиян, вивчаючи їхні системи вірувань і розмовляючи з ними, щоб знайти ті спільні точки, які можна було б використати для проповіді Євангелія.`

`Ми також повинні зосередитися на нагальних потребах і прагненнях нашої аудиторії і показати, як Христос може їм допомогти. Ми не повинні дозволяти нашим власним культурним поглядам заважати тому, як Бог бажає через нас представити Себе нехристиянам. Важливо, щоб, представляючи Євангеліє, ми утримувалися від таких припущень: наші слухачі знають усе те, що ми знаємо про Бога; у них такі самі цінності, які небайдужі нам; вони розуміють гріх так само, як і ми, і так само відчувають свою провину й потребують Божого прощення.`

`Нарешті, потрібно бути обережними, щоб не втратити суті нашого повідомлення в процесі його адаптації до нашої аудиторії. Євангеліє призначене для того, щоб протистояти всім аспектам світоглядних установок, які не узгоджуються з Писанням.`