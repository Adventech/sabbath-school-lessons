---
title:  Pamiętać o tęczy
date:  28/11/2021
---

Słowo pamiętać42 (BI) po raz pierwszy występuje w Biblii w 9. rozdziale Księgi Rodzaju, gdy po potopie Pan powiedział Noemu, że umieści tęczę na niebie jako znak swojego przymierza z mieszkańcami ziemi, iż nigdy więcej nie zniszczy jej przez potop.

`Przeczytaj Rdz 9,8-17. Jak słowo pamiętać (wspomnieć/przypomnieć) zostało użyte w tym fragmencie księgi? Czego powinniśmy się z tych wersetów nauczyć o pamiętaniu tego, co Bóg dla nas uczynił?`

Oczywiście Bóg nie potrzebuje tęczy, by pamiętać o swojej obietnicy i swoim przymierzu. Po prostu wyraził się w ten sposób w języku zrozumiałym dla ludzi. Tęcza jest raczej dla nas, ludzi, byśmy pamiętali o Bożej obietnicy i przymierzu, iż Bóg nigdy więcej nie zniszczy świata za pomocą wody. Mówiąc innymi słowy, tęcza miała pomóc ludziom zapamiętać to szczególne przymierze zawarte przez Boga. Za każdym razem, gdy na niebie pojawia się tęcza, lud Boży ma przypomnieć sobie nie tylko o Bożym sądzie nad światem z powodu grzechu, ale także o miłości Boga do świata i o Jego obietnicy, że nigdy więcej nie będzie potopu.

Widzimy więc, jak ważne jest to, byśmy pamiętali o Bożych obietnicach, ostrzeżeniach i działaniach w świecie.

Tęcza na niebie jest coraz ważniejsza w naszych czasach, gdy wskazując na stałość praw przyrody, wielu uczonych odrzuca pogląd, iż kiedykolwiek doszło do czegoś takiego jak ogólnoświatowy potop. Ciekawe jest to, że Ellen G. White napisała, iż przed potopem wielu ludzi posiadało podobny pogląd o stałości praw przyrody, wykluczając możliwość wystąpienia ogólnoświatowego potopu. Przedpotopowi mędrcy twierdzili, że „prawa [przyrody] są tak mocno ugruntowane, iż nawet sam Bóg nie może ich zmienić”43. Tak więc przed potopem ludzie twierdzili, rzekomo na podstawie praw przyrody, że taki kataklizm nie może nastąpić. Nic dziwnego, że po potopie ludzie twierdzą, iż potop nigdy nie nastąpił.

Jednak Bóg w swoim Słowie powiedział nam o potopie i dał ludzkości znak nie tylko potopu, ale nade wszystko swojej obietnicy, iż potop nigdy więcej nie nastąpi. Zatem jeśli pamiętamy, co oznacza tęcza, możemy mieć pewność zapisaną na niebie pięknymi kolorami, iż Słowo Boże mówi prawdę. A jeśli możemy ufać Słowu Bożemu w sprawie tej obietnicy, dlaczego nie mielibyśmy ufać we wszystko, co Bóg nam mówi?

`Gdy kolejnym razem ujrzysz tęczę, pomyśl o Bożych obietnicach. Jak możemy się nauczyć ufać im wszystkim?`