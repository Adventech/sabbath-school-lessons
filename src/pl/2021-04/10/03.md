---
title:  O dawnych czasach
date:  29/11/2021
---

W 4. rozdziale Księgi Powtórzonego Prawa czytaliśmy o wspaniałych radach i ostrzeżeniach danych przez Pana Jego ludowi za pośrednictwem Mojżesza, a przywołujących wielkie przywileje dane Izraelitom jako ludowi Bożemu. Bóg wyzwolił ich z niewoli egipskiej „przez doświadczenia, znaki i cuda oraz przez wojnę, ręką możną i wyciągniętym ramieniem, przez wielkie i straszne czyny, jak to wszystko, co Pan, wasz Bóg, na oczach twoich uczynił dla was w Egipcie” (Pwt 4,34). Mówiąc innymi słowy, Bóg nie tylko uczynił dla nich coś wielkiego, ale uczynił to w taki sposób, by pomóc im to zapamiętać i nigdy nie zapomnieć, jakich wielkich rzeczy dokonał dla nich.

`Przeczytaj Pwt 4,32-39. Co Pan polecił im pamiętać i dlaczego tak ważne było to, by o tym pamiętali?`

Mojżesz wskazał Izraelitom ich historię i historię ich przodków, aż do samego stworzenia, zadając im retoryczne pytanie, czy kiedykolwiek dokonano czegoś takiego, jak to, czego Bóg dokonał dla nich. Wezwał ich do tego, by dociekali tych rzeczy i badali je, czy kiedykolwiek stało się coś podobnego do tego, czego oni doświadczyli. Zadając im szereg pytań, Mojżesz starał się im uświadomić, co Pan dla nich uczynił, a zatem także jak wdzięczni powinni Mu być za Jego wielkie dokonania dla nich.

Najważniejszym z tych dokonań było wyzwolenie z niewoli egipskiej, a następnie, być może pod pewnym względem jeszcze bardziej zdumiewające, Jego przemówienie do nich z góry Synaj, które pozwoliło im usłyszeć „jego słowa spośród ognia” (Pwt 4,36).

`Przeczytaj Pwt 4,40. Do wyciągnięcia jakich wniosków chciał skłonić Mojżesz Izraelitów, przypominając im dokonania Boga dla nich?`

Pan nie uczynił tego wszystkiego bez jakiegoś celu. Odkupił swój lud, dotrzymując swojej części przymierza, które zawarł z Izraelitami. Zostali oni wyzwoleni z niewoli egipskiej i wkrótce mieli wkroczyć do Ziemi Obiecanej. Bóg zrobił to, do czego się zobowiązał, a teraz oni mieli uczynić to, co należało do nich — być posłusznymi Mu.

`Jak ten powyższy wzorzec przedstawia plan zbawienia wyrażony w Nowym Testamencie? Co Jezus zrobił dla nas i jak powinniśmy na to odpowiedzieć? (Zob. Ap 14,12).`