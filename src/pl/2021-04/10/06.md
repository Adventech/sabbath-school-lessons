---
title:  Pamiętaj, że byłeś niewolnikiem
date:  02/12/2021
---

`Przeczytaj Pwt 5,15; 6,12; 15,15; 16,3.12; 24,18.22. O czym szczególnie mieli pamiętać Izraelici i dlaczego?`

Jak to już wcześniej zauważyliśmy, przez cały Stary Testament Pan kierował umysły swoich wyznawców ku niezwykłym wydarzeniom związanym z wyzwoleniem z niewoli egipskiej. Także obecnie, po upływie tysięcy lat, wyznawcy judaizmu świętują Paschę na pamiątkę wyzwolenia starożytnych Izraelitów z niewoli egipskiej. „A gdy wejdziecie do ziemi, którą Pan wam da, jak obiecał, przestrzegać będziecie tego obrzędu. A gdy was zapytają synowie wasi:

— Co znaczy ten wasz obrzęd?

Odpowiecie:

— Jest to rzeźna ofiara paschalna dla Pana, który omijał domy synów Izraela w Egipcie, gdy Egipcjanom zadawał ciosy, a domy nasze ochronił” (Wj 12,25-27).

Dla Kościoła chrześcijańskiego Pascha jest symbolem zbawienia ofiarowanego nam w Chrystusie, „Chrystus bowiem został złożony w ofierze jako nasza Pascha” (1 Kor 5,7 BKR).

`Przeczytaj Ef 2,8-13. O czym mieli pamiętać poganie, którzy uwierzyli w Chrystusa? Jak przypomina to wezwanie do pamiętania skierowane do Hebrajczyków w Księdze Powtórzonego Prawa?`

Paweł pragnął, by współwierzący pamiętali o tym, co Bóg uczynił dla nich w Chrystusie, od czego ich zbawił i co otrzymali dzięki łasce Bożej. Podobnie jak to było z Izraelitami, także chrześcijanie nie mają w sobie nic, czym mogliby się szczycić przed Bogiem. Mogą liczyć jedynie na łaskę Bożą, która została im dana i uczyniła ich — niegdyś obcych „przymierzom, zawierającym obietnicę” (Ef 2,12) — tym, kim obecnie są w Chrystusie.

Czy to Izraelici na pustyni, czy pierwsi chrześcijanie w Efezie, czy adwentyści dnia siódmego we współczesnym świecie — wszyscy powinni pamiętać i nie zapominać, co Bóg uczynił dla nas w Chrystusie. Nic dziwnego, że możemy przeczytać takie oto słowa: „Byłoby dla nas bardzo pożyteczne spędzanie codziennie godziny na rozmyślaniu o życiu Chrystusa. Powinniśmy rozważać je punkt po punkcie i pozwolić swej wyobraźni ogarnąć każdą scenę, a szczególnie ostatnie chwile Jego życia. Jeżeli w ten sposób zatrzymamy się przy Jego wielkiej ofierze dla nas, to nasza ufność do Niego się utrwali, nasza miłość się ożywi i napełnieni będziemy do głębi Jego duchem”44.