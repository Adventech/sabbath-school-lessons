---
title:  Najedzeni do syta
date:  01/12/2021
---

Pewien były przywódca kościelny, który przez 34 lata pracował jako członek najwyższych władz światowego Kościoła Adwentystów Dnia Siódmego, wyznał kiedyś, jak wiele lat wcześniej wraz z żoną znalazł się na pewnym lotnisku, gdzie zagubiono część ich bagażu. Stwierdził:

— Tak jak staliśmy — przy taśmie bagażowej oraz w obecności innych pasażerów — uklękliśmy i poprosiliśmy Pana, by pomógł nam odnaleźć zagubioną część bagażu.

Następnie opowiedział, jak po upływie wielu lat przydarzyło się im coś podobnego. Otóż na lotnisku okazało się, że ich bagaż nie dotarł tam wraz z nimi. Wówczas rzekł do żony:

— Nie martw się. Otrzymamy odszkodowanie. Bagaż był ubezpieczony.

`W kontekście tej współczesnej historii przeczytaj Pwt 8,7-18. Jakie ostrzeżenie Pan kieruje tutaj do swego ludu i co ostrzeżenie to oznacza dla nas?`

Zwróć uwagę na to, co Izraelici mieli otrzymać pod warunkiem dochowania wierności Panu. Nie tylko posiadaliby żyzną i piękną krainę, „w której bez ograniczeń będziesz spożywał chleb i niczego ci nie będzie brakować” (Pwt 8,9), ale także wiele innych błogosławieństw, w tym zwierzęta hodowlane, złoto i srebro oraz piękne domy. To znaczy, że cieszyliby się wszelkimi materialnymi dobrami, jakie można mieć w tym życiu.

Jednak musieli być świadomi tego, że grozić im będzie niebezpieczeństwo, jakie zawsze towarzyszy bogactwu i materialnemu powodzeniu — niebezpieczeństwo zapominania, że to wyłącznie Pan „daje ci siłę do zdobywania bogactwa” (Pwt 8,18).

Być może nie od razu, ale z biegiem lat, mając wszystkie materialne dobra, jakich potrzebowali, Izraelici mogli zapomnieć o tym, jak Pan przeprowadził ich przez „całą tę wielką i straszną pustynię” (Pwt 1,19), i zacząć myśleć, że to dzięki ich sprytowi i przyrodzonym talentom tak dobrze się im wiedzie.

Właśnie przed tym Pan ich ostrzegał. (Niestety, czytając pisma późniejszych proroków, przekonujemy się, że tak właśnie się stało).

Tak więc Mojżesz wezwał Izraelitów, by w dostatku pamiętali, że wszystko zawdzięczają Panu, i nie zwracali uwagi jedynie na materialne błogosławieństwa otrzymane od Niego. Wieki później sam Jezus między innymi w przypowieści o siewcy ostrzegał przed czymś takim jak „ułuda bogactw” (Mk 4,19).

`Niezależnie od tego, jak dużo pieniędzy i dóbr materialnych zgromadzimy, wszyscy jesteśmy z ciała i krwi, które prędzej czy później wrócą do prochu ziemi. Czego uczy to nas o niebezpieczeństwie pokładania ufności w bogactwie i zapominania o Bogu, który jako jedyny może dać nam życie wieczne?`