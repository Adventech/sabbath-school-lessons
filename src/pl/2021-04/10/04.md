---
title:  Strzeż się, abyś nie zapomniał
date:  30/11/2021
---

`Przeczytaj Pwt 4,9.23. Co Pan nakazał Izraelitom czynić i dlaczego ta rada była tak ważna dla nich jako narodu?`

Dwa czasowniki występują na początku obu wersetów: strzec się oraz zapomnieć. Pan mówi do Izraelitów:

— „Strzeżcie się, abyście nie zapomnieli…” (Pwt 4,23).

To znaczy:

— Nie zapominajcie o tym, co Pan dla was uczynił i jakie przymierze zawarł z wami.

Hebrajski czasownik szmr, przetłumaczony jako strzec się (zob. Pwt 4,9), występuje wielokrotnie w Starym Testamencie i znaczy: zachowywać, czuwać, zabezpieczyć lub strzec. Ciekawe jest to, że po raz pierwszy czasownik ten pojawił się jeszcze przed upadkiem ludzi, gdy Pan nakazał Adamowi strzec ogrodu, który mu powierzył (zob. Rdz 2,15).

Pan mówi swemu ludowi — każdemu wyznawcy z osobna (jako że czasownik w Pwt 4,9 jest użyty w liczbie pojedynczej) — by strzegł się, aby nie zapomnieć. Nie chodzi tu o zapominanie w sensie utraty pamięci (choć z upływem pokoleń i takie znaczenie mogło wchodzić w rachubę), ale raczej o to, by nie lekceważyli obowiązków przymierza. Tak więc mieli baczyć na to, kim są i jak powinni żyć przed Bogiem, rodakami, obcymi przybyszami i okolicznymi ludami.

`Przeczytaj jeszcze raz Pwt 4,9 (zob. także Pwt 6,7; 11,19), zwracając uwagę na ostatnią część wersetu, w której jest mowa o nauczaniu dzieci i wnuków. Jak to polecenie miało pomóc Izraelitom nie zapominać o tym, co Bóg dla nich uczynił?`

To nie był przypadek, że zaraz po tym, jak Mojżesz wezwał Izraelitów, by nie zapomnieli i by te sprawy „nie odstąpiły od twego serca” (Pwt 4,9), powiedział im także, by nauczali o tym następne pokolenia. Nie tylko ich dzieci powinny były nauczyć się historii, ale powtarzając i opowiadając ją, także starsze pokolenie miało ją utrwalać w swojej pamięci. Czy mógł być lepszy sposób zachowania wiedzy o tym, co Pan uczynił dla swojego wybranego ludu?

`Jak opowiadanie innym ludziom o swoich doświadczeniach z Panem przyczynia się do dobra ich i twojego? Jak wspominanie Bożego prowadzenia pomaga ci pamiętać o tym, co Bóg dla ciebie uczynił?`