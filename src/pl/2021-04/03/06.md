---
title:  Obrazy, podobieństwa, przykłady
date:  14/10/2021
---

Bibliści od dawna dostrzegają podobieństwa między przymierzem Boga z Izraelitami a przymierzami zawieranymi między sobą przez ówczesne królestwa. To podobieństwo nie powinno nas dziwić. Pan działał wobec swojego ludu w sposób, który mógł być zrozumiały dla zwykłego człowieka.

Jednocześnie pojęcie przymierza jako prawnie wiążącej umowy między dwiema stronami, posiadającego reguły, warunki i przepisy, może się wydawać zimne i formalne. Choć ten element przymierza jest niezbędny (jako że Bóg jest Prawodawcą), to jednak nie jest dość obszerny, by objąć głębię i szerokość więzi, jaką Bóg pragnie mieć ze swoim ludem. Stąd inne obrazy użyte w Księdze Powtórzonego Prawa mające przedstawiać to samo pojęcie jako przymierze między Bogiem a Izraelitami, ale pogłębione dzięki ukazaniu dodatkowych jego wymiarów.

`Przeczytaj Pwt 8,5; 14,1; 32,6.18-20. Jakie obrazy są użyte w tych wersetach i jak mogą one pomóc ukazać więź, jaką Bóg pragnie mieć ze swoim ludem?`

`Przeczytaj Pwt 4,20; 32,9. Jak obrazy użyte w tych wersetach pomagają nam zrozumieć, jakiego rodzaju więzi Bóg pragnął między Nim a Jego ludem?`

W każdym przypadku pojawia się tu pojęcie rodziny, która, w ideale, powinna być najściślejszym i najbardziej nacechowanym miłością ze wszystkich związków międzyludzkich. Bóg zawsze pragnął tego rodzaju więzi ze swoim ludem. Nawet po tym, jak uczniowie Jezusa opuścili Go i zostawili samego umierającego na krzyżu, On powiedział kobietom po swoim zmartwychwstaniu:

— „Idźcie i oznajmijcie braciom moim, aby poszli do Galilei, a tam mnie ujrzą” (Mt 28,10).

Nawet po zmartwychwstaniu Chrystus nazwał swoich uczniów swoimi braćmi. Oto przykład miłości i łaski wobec tych, którzy z pewnością na nią nie zasługiwali. Właściwie taka była zawsze więź Boga z ludzkością — łaska i miłość oferowane tym, którzy nie zasługiwali na nie.

`Jakiego rodzaju jest twoja więź z Bogiem? Jak możesz ją pogłębić i nauczyć się miłować Go, jednocześnie rozumiejąc swój obowiązek posłuszeństwa prawu Bożemu w ramach przymierza? Dlaczego te dwa pojęcia nie są sprzeczne ze sobą, ale uzupełniają się wzajemnie?`