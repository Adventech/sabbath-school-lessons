---
title:  Szczególny lud Boży
date:  13/10/2021
---

Trudno nam dzisiaj zrozumieć, jaki był starożytny świat w czasach, w których Izraelici wędrowali po pustyni. Skoro królestwa powstawały i przemijały, pozostawiając po sobie tylko ruiny (w najlepszym razie), cóż możemy wiedzieć o mniejszych pogańskich narodach, które zamieszkiwały na Bliskim Wschodzie?

Nie wiemy o nich dużo, ale wiemy jedno — ludzie ci byli pogrążeni w pogaństwie, wielobóstwie i jakichś szczególnie niszczących moralnie praktykach, w tym składaniu ofiar z dzieci. Pomyśl, jak upodlające i złe musiały być kultura i religia tych ludów, które czyniły coś takiego swoim dzieciom, i to w imię jakiegoś bożka!

Nic dziwnego, że raz po raz przez całe dzieje starożytnego Izraela Pan ostrzegał swój lud przed naśladowaniem praktyk okolicznych narodów:

— „Gdy tedy wejdziesz do ziemi, którą Pan, Bóg twój, ci daje, nie naucz się czynić obrzydliwości tych ludów” (Pwt 18,9).

Bóg powołał ten naród w szczególnym celu. Trwając w przymierzu z Bogiem, Izraelici mieli być szczególnym ludem. Mieli być wobec świata świadkami Boga, który stworzył niebo i ziemię — świadkami jedynego prawdziwego Boga.

`Przeczytaj Pwt 26,16-19. Jak podsumowana jest w tych wersetach więź przymierza między Bogiem i Izraelitami? Jak ich wierność przymierzu miała się przejawiać? Jakiego rodzaju ludźmi mieli się stać? Czego możemy się z tego nauczyć?`

Ciekawe jest to, że Mojżesz zaczyna te cztery wersety słowami: „W dniu dzisiejszym…” (Pwt 26,16), jakby mówił: Właśnie teraz (znowu) Bóg nakazuje wam czynić te rzeczy (to samo powtarza w Pwt 26,17). Od początku bowiem nakazywał im to samo. I znowu przypomina im, że muszą po raz kolejny być wiernym, świętym i szczególnym ludem, bo taki jest sens ich istnienia jako ludu przymierza. Jako jedyny naród na ziemi znali prawdziwego Boga, prawdę o Nim oraz to, jakiego życia On pragnie dla ludzi. W rzeczywistości nie tylko mieli teraźniejszą prawdę, ale i niejako w swój sposób reprezentowali tę prawdę aż do czasu pierwszego przyjścia Jezusa, który sam jest Prawdą (zob. J 14,6).

`Dlaczego pojęcie dnia dzisiejszego jest dla nas ważne w kontekście naszego poświęcenia się Bogu i wymaganiom Jego przymierza?`