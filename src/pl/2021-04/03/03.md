---
title:  Przymierze i Izrael
date:  11/10/2021
---

`„Nie przez wzgląd na twoją sprawiedliwość i prawość twego serca idziesz, aby wziąć ich ziemię w posiadanie, lecz z powodu niegodziwości tych narodów wypędza je Pan, Bóg twój, przed tobą i aby dotrzymać słowa, które Pan dał pod przysięgą twoim ojcom, Abrahamowi, Izaakowi i Jakubowi” (Pwt 9,5; zob. także Pwt 9,27). Jak prawda dotycząca obietnic przymierza została ukazana w tym wersecie?`

Także tutaj mamy do czynienia z przymierzem łaski. Bóg działał dla dobra Żydów wbrew ich błędom. (Z pewnością tak samo ewangelia działa dzisiaj). Na mocy obietnicy danej ich przodkom łaska Boża była okazywana kolejnym pokoleniom.

W swoim postępowaniu wobec izraelskiego ludu, któremu dane zostały obietnice przymierza, Mojżesz często odwoływał się do obietnic przymierza danych patriarchom.

`Przeczytaj Wj 2,24; 6,8; Kpł 26,42. W jaki sposób to, co zostało tu powiedziane, pomaga nam zrozumieć, jak działają obietnice przymierza?`

Wyjście z Egiptu — wielki symbol zbawczej łaski Boga — było także oparte na przymierzu zawartym przez Pana z przodkami Izraelitów. Tak więc jeszcze przed narodzeniem spadkobierców przymierza dane im zostały obietnice. Zatem bez żadnej zasługi ze swojej strony (delikatnie mówiąc) otrzymali oni obietnicę wyzwolenia, którego Bóg dokonał przez szereg nadzwyczajnych działań związanych z wyjściem z Egiptu.

Oczywiście był to dopiero początek. Rzeczywiście Izraelici wyszli z Egiptu. Ale dokąd? Tak, przybyli do góry Synaj, gdzie przymierze z nimi zostało oficjalnie zawarte (zob. 20. rozdział Księgi Wyjścia). W centrum tego przymierza znajdowały się ewangelia i prawo, czyli dziesięcioro przykazań, których mieli przestrzegać — przejaw ich zbawczej więzi z Panem, który ich odkupił (ewangelia). Tak więc raz po raz w Księdze Powtórzonego Prawa byli oni wzywani do posłuszeństwa prawu w ramach ich obowiązków dotyczących przymierza zatwierdzonego na Synaju.

`Jaką rolę powinno odgrywać prawo Boże w naszym życiu, skoro zostaliśmy zbawieni z łaski, i dlaczego prawo to jest ważne w naszym doświadczeniu z Bogiem?`