---
title:  Przymierze i ewangelia
date:  10/10/2021
---

W całej Biblii przymierze i ewangelia idą ze sobą w parze. Choć pojęcie przymierza istniało przed powstaniem narodu izraelskiego (na przykład przymierze Boga z Noem) i choć obietnica przymierza została dana wcześniej, to jednak przymierze zostało wyrażone najpełniej w postępowaniu Boga z Jego ludem, Izraelem, począwszy od patriarchów, przodków Izraela.

Od początku centralną prawdą przymierza była ewangelia — zbawienie wyłącznie przez wiarę.

`Przeczytaj Rdz 12,1-3; 15,5-18, Rz 4,1-5. Jaka obietnica przymierza została dana Abrahamowi (na początku zwano go Abramem) i jak ewangelia została zawarta w tej obietnicy?`

Abraham uwierzył Bogu — uwierzył w dane mu przez Boga obietnice — i został usprawiedliwiony przez Niego. Jednak to oświadczenie/zapewnienie nie było oparte na taniej łasce. Abraham starał się dotrzymać ze swojej strony przymierza przez posłuszeństwo — chociażby takie jak to na górze Moria, opisane w 22. rozdziale Księgi Rodzaju. Czynił to, choć „wiarę jego poczytuje mu się za sprawiedliwość” (Rz 4,5). Dlatego po upływie wielu wieków Paweł posłużył się przykładem Abrahama, by przedstawić, co znaczy żyć według obietnic przymierza danych przez Boga Jego ludowi.

Ten temat przewija się w całej Biblii. Paweł przywołał go ponownie w Ga 3,6, gdzie znowu cytuje Rdz 15,6, mówiąc o wierze Abrahama poczytanej mu „ku usprawiedliwieniu”, a następnie nawiązuje do obietnicy po raz pierwszy danej Abrahamowi, iż wszystkie narody będą błogosławione w jego potomstwie (zob. Ga 3,8-9). Obietnice przymierza są dane wszystkim, Żydom i poganom, „którzy są z wiary” (Ga 3,7), a zatem są oni usprawiedliwieni przez wiarę niezależnie od uczynków prawa — chociaż ze względu na przymierze są zobowiązani do przestrzegania prawa.

Gdy Jeremiasz mówi o nowym przymierzu, czyni to w kontekście prawa Bożego: „Lecz takie przymierze zawrę z domem izraelskim po tych dniach, mówi Pan: Złożę mój zakon w ich wnętrzu i wypiszę go na ich sercu. Ja będę ich Bogiem, a oni będą moim ludem” (Jr 31,33). Nawiązuje tym samym do słownictwa Księgi Kapłańskiej: „Będę się przechadzał wśród was i będę waszym Bogiem, a wy będziecie moim ludem” (Kpł 26,12).

`Jak pojęcie prawa i ewangelii w kontekście przymierza ma się do poselstwa trzech aniołów z 14. rozdziału Apokalipsy Jana, czyli ostatniego Bożego przesłania dla świata?`