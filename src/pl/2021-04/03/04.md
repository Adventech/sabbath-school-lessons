---
title:  Księga przymierza
date:  12/10/2021
---

Choć pojęcie przymierza (hebr. berit) opisujące więź Boga z Jego ludem występuje w całej Biblii, słowo to tak często pojawia się w Księdze Powtórzonego Prawa, iż jest ona nazywana Księgą przymierza.

`Przejrzyj Pwt 5,1-21. W jaki sposób to, co zostało tutaj napisane, pomaga nam wykazać, jak niezwykle ważna jest idea przymierza (hebr. berit) w Księdze Powtórzonego Prawa?`

Niedługo po tym, jak Izraelici zostali wyzwoleni z niewoli egipskiej, Bóg zawarł z nimi przymierze na górze Synaj, czyli przed mającym nastąpić wkrótce wejściem do Ziemi Obiecanej. I wreszcie po czterdziestu latach zwłoki, tuż przed ponownie zaplanowanym wejściem do Ziemi Obiecanej, będącym jedną z najważniejszych części obietnicy przymierza (zob. Rdz 12,7; Wj 12,25), Pan przez Mojżesza przypomniał im dziesięcioro przykazań, aby podkreślić, jak ważne jest dla Izraelitów odnowienie ich obowiązków związanych z przymierzem.

Tak, Pan zamierzał wypełnić wobec nich swoje obietnice przymierza. Jednak oni zostali zobowiązani do wypełniania umowy ze swojej strony: „I oznajmił wam swoje przymierze, które nakazał wam zachowywać: dziesięć słów, które wypisał na dwóch kamiennych tablicach” (Pwt 4,13). Bóg uczynił to na Synaju, a teraz ponowił to w ziemi moabskiej, tuż przed tym, jak mieli posiąść Ziemię Obiecaną na mocy obietnicy danej ich przodkom przed wiekami, a będącej przejawem wiecznego przymierza zawartego przed powstaniem świata.

„Zanim założone zostały fundamenty ziemi, Ojciec i Syn połączyli się w przymierzu, aby odkupić człowieka, gdyby ten został pokonany przez szatana. Podają sobie dłonie w uroczystym ślubowaniu, że Chrystus stanie się poręczycielem rodzaju ludzkiego”10.

`Przeczytaj Pwt 5,3. Jak rozumiemy ten werset?`

Co Mojżesz powiedział Izraelitom? Najpewniej podkreślił fakt, że ich przodkowie już odeszli, a wspaniałe obietnice przymierza dane patriarchom należą teraz do ich potomków. Być może w ten sposób Mojżesz chciał im dać do zrozumienia, że powinni postępować lepiej niż poprzednie pokolenie. Obietnice (i obowiązki) należały teraz do nich.