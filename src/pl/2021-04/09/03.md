---
title:  Szukajcie mnie, a znajdziecie
date:  22/11/2021
---

W całej Biblii znajdujemy dowody Bożej przedwiedzy. To znaczy, że Bóg wie wcześniej, co się stanie. Od powstania i upadku imperiów (zob. 7. rozdział Księgi Daniela) po poszczególne ludzkie czyny na godziny przed ich popełnieniem — (Mt 26,34: „zaprawdę powiadam ci, że jeszcze tej nocy, zanim kur zapieje, trzykroć się mnie zaprzesz”) — Pan wie o wszystkim, co nastąpi. Jednak Jego przedwiedza dotycząca nawet naszych osobistych decyzji nie ma żadnego wpływu na naszą wolność wyboru.

Zatem Pan wiedział, jeszcze zanim przyprowadził Izraelitów do Kanaanu, co będą oni czynić, gdy tam zamieszkają.

`Przeczytaj Pwt 4,25-28. Co Pan zapowiedział w sprawie postępowania Izraelitów, gdy zamieszkają w Ziemi Obiecanej?`

W poprzednich wersetach Pan powiedział Izraelitom, by nie czynili sobie bożków i nie czcili ich (zob. Pwt 4,15-20). Jednak w kolejnych wersetach mówi, że właśnie to uczynią wbrew Jego ostrzeżeniom.

Zwróć uwagę na to, że w Pwt 4,25 Mojżesz wyraźnie zapowiedział, iż nie nastąpi to natychmiast. Po tym wszystkim, czego doświadczyli, nie byli skłonni od razu popaść w bałwochwalstwo. Jednak w następnych pokoleniach da o sobie znać skłonność do zapominania (zob. Pwt 4,9) o tym, co Pan dla nich uczynił i przed czym ich ostrzegał, a wtedy Izraelici będą czynić właśnie to, czego Bóg nakazał im unikać.

`Przeczytaj Pwt 4,29-31. Co Pan obiecał uczynić dla nich w takiej trudnej sytuacji?`

Łaska Boża jest niepojęta. Nawet po tym, jak Izraelici popadną w potworne zło bałwochwalstwa i poniosą odpowiednie skutki swoich grzechów, to jednak jeśli zwrócą się do Pana, On im przebaczy i odrodzi ich. Krótko mówiąc, jeśli wybiorą skruchę, On ją przyjmie.

Słowo przetłumaczone w Pwt 4,30 jako nawrócić się38, znaczy dosłownie: wrócić. To znaczy, że Izraelici powrócą do Pana, od którego nie powinni byli nigdy odchodzić. Hebrajskie słowo teszuwa, pochodzące od tego samego hebrajskiego rdzenia, co słowo tłumaczone jako wrócić, oznacza właśnie skruchę/nawrócenie się.

Tak więc cokolwiek jeszcze oznacza skrucha, jest ona przede wszystkim powrotem do Boga po tym, jak odłączyliśmy się od Niego przez nasze grzechy.