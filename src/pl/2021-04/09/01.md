---
title:  Nawróć ich serca
date:  20/11/2021
---

### Studium Bieżącego Tygodnia
Pwt 5,22-29; 4,25-31; 30,1-10; Mt 3,1-8; Mk 1,15; Dz 2,37-38.

> <p>Tekst Pamięciowy</p>
> „I będziecie tam szukać Pana, swego Boga. Znajdziesz go, jeżeli będziesz go szukał całym swoim sercem i całą swoją duszą” (Pwt 4,29).

Wszyscy jesteśmy grzeszni — taka jest rzeczywistość. Czasami jednak słyszymy rozmaitych „specjalistów” lamentujących nad chrześcijańskim poglądem o zepsutej ludzkiej naturze, ale wystarczy popatrzeć tylko na doniesienia środków masowego przekazu albo rzucić okiem na historię ludzkości, a prawdziwość tego chrześcijańskiego poglądu jawi się jako oczywista.

Albo jeszcze łatwiej jest spojrzeć w lustro. Ktokolwiek bowiem miał odwagę przez dłuższą chwilę spojrzeć w głąb własnego serca (a może to być naprawdę przerażające miejsce), ten już dobrze wie, że prawdą jest to, co apostoł Paweł napisał w Rz 3,9-23, kończąc ten fragment swojego listu słowami: „…gdyż wszyscy zgrzeszyli i brak im chwały Bożej” (Rz 3,23).

Oczywiście, już w następnym wersecie zawarta jest dobra nowina o usprawiedliwieniu „darmo, z łaski jego, przez odkupienie w Chrystusie Jezusie” (Rz 3,24). Niezbędnym elementem w tej wspaniałej nowinie jest skrucha — uznanie swojego grzechu, żal z powodu popełnienia go, prośba do Boga o przebaczenie oraz, ostatecznie, porzucenie grzechu. Ponieważ jesteśmy grzeszni, to skrucha powinna być nieodłączną częścią naszego ziemskiego życia. W tym tygodniu przyjrzymy się pojęciu skruchy wyrażonemu w Księdze Powtórzonego Prawa.