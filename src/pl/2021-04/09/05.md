---
title:  Całym twoim sercem
date:  24/11/2021
---

Pwt 30,1-10 ukazuje łaskę i dobroć Boga dla odstępców i grzeszników, nawet jeśli ci zostali już wcześniej szczególnie pobłogosławieni przez Boga: „Bo któryż wielki naród ma bogów tak bliskich, jak bliski jest nam Pan, nasz Bóg, ilekroć go wzywamy” (Pwt 4,7). Wbrew temu, co Bóg dla nich uczynił, i mimo że nie mieli żadnej wymówki dla swojego grzechu, i tak zgrzeszyli (czy ktoś utożsamia się z nimi?).

Ale nawet w takiej sytuacji nie wszystko było stracone!

`W Pwt 30,1-10 zwróć uwagę na to, z czym wiązała się skrucha (hebr. teszuwa) Izraelitów — z ich powrotem do Boga. Czego Bóg wymagał od nich i czego uczy to nas dzisiaj o naturze i niezbędnych składnikach prawdziwej skruchy?`

Ostatecznie musieli podjąć decyzję powrotu do Boga i posłuszeństwa wobec Niego całym swoim sercem. W pewnym sensie istotą zagadnienia były ich serca, gdyż jeśli ich serca byłyby prawe wobec Boga, to i ich czyny poszłyby za tym, a to znaczy, że Izraelici byliby posłuszni.

Oto dlaczego dana im została wspaniała obietnica, iż jeśli powrócą do Pana — szczerze nawrócą się do Niego, to wówczas On będzie działał w nich, dokonując obrzezania ich serc. Musieli oni dokonać wyboru, by na wygnaniu powrócić do Boga, a wówczas On sprowadziłby ich z powrotem do kraju i błogosławiłby im po owym powrocie. Częścią tego błogosławieństwa miało być to, iż Bóg działałby w nich, by zmienić ich serca, nakierowując je jeszcze bardziej ku Niemu, aby oni i ich potomkowie miłowali Pana, Boga swego, z całego serca swego i z całej duszy swojej, aby żyli (zob. Pwt 30,6).

Ostatecznie, odpowiadając na Boże namowy i zachęty (zob. Dz 5,31), musieliby okazać szczerą skruchę z powodu swych grzechów. W zupełnie innej historycznej sytuacji Ellen G. White napisała: „Lud lamentował, ponieważ jego grzechy sprowadziły na niego cierpienie, a nie dlatego, że okrył hańbą Boga, przestępując Jego boskie prawo. Prawdziwa pokuta jest czymś więcej niż żalem za grzech. Jest stanowczym odwróceniem się od zła”39. Tę prawdę widzimy wyraźnie także w Pwt 30,1-10.

`Jak możemy odróżnić żal z powodu skutków naszych grzechów, który potrafi odczuwać każdy, od żalu z powodu samego popełnienia tych grzechów? Dlaczego to rozróżnienie jest ważne?`