---
title:  Mi-jitten
date:  21/11/2021
---

Biblijny język hebrajski, jak większość innych języków, jest usiany idiomami, w których wyrazy zostały użyte w znaczeniu odbiegającym od ich podstawowego pierwotnego znaczenia. Jednym z takich starotestamentowych idiomów jest hebrajskie wyrażenie mi-jitten, które dosłownie znaczy: któż da?

Jednak w Starym Testamencie zwrot ten wyraża życzenie czy pragnienie czegoś, czego bardzo się chce.

Na przykład po wyjściu z Egiptu Izraelici zmagający się z wyzwaniami na pustyni szemrali:

— „Obyśmy byli pomarli z ręki Pana w ziemi egipskiej” (Wj 16,3).

Wyrażenie przetłumaczone jako obyśmy w oryginale zawiera hebrajski zwrot mi-jitten.

W Ps 14,7 Dawid śpiewa:

— „Oby przyszło z Syjonu zbawienie Izraela!”

W języku hebrajskim to zdanie zaczyna się od zwrotu mi-jitten.

W Hi 6,8, gdy Hiob mówi: „Oby się spełniło moje życzenie”, zdanie to także zaczyna się od wyrażenia mi-jitten.

`Przeczytaj Pwt 5,22-29, zwracając uwagę zwłaszcza na Pwt 5,29. Co sugeruje fakt, iż werset ten zaczyna się hebrajskim wyrażeniem mi-jitten (BW: oby)?`

Oto Pan, Stwórca i Bóg, który powołał do istnienia wszechświat, czas i materię, Ten, który słowem uczynił świat i tchnął w nozdrza Adama tchnienie życia — wypowiada słowa powszechnie kojarzone z bezsilnością i ograniczonością człowieczeństwa. Oto przykład prawdziwości wolnej woli! Widzimy tu wyraźnie ograniczenia, z jakimi sam Bóg musi się liczyć w realiach wielkiego boju. Takie użycie hebrajskiego wyrażenia mi-jitten świadczy o tym, że nawet Bóg nie może przekroczyć granicy wolności woli, bo gdyby to uczynił, ludzka wola nie byłaby już wolna.

Ponieważ my, ludzie, mamy wolność wyboru między przestrzeganiem prawa i grzeszeniem, więc możemy wybrać, czy chcemy służyć Panu, być prowadzeni przez Niego, słuchać Jego Ducha, okazywać skruchę i podążać za Nim. Ostatecznie wybór należy do nas i tylko do nas, a jest to wybór, którego dokonujemy dzień po dniu, chwila po chwili.

`Jakie decyzje będziesz musiał podjąć w ciągu kilku kolejnych godzin i kilku następnych dni? Jak możesz się nauczyć poddawać swoją wolę Bogu, aby w Jego mocy podejmować właściwe decyzje?`