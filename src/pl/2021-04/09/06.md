---
title:  Okaż skruchę i nawróć się
date:  25/11/2021
---

Nowy Testament dogłębnie rozwija pojęcie skruchy. Jan Chrzciciel rozpoczął swoją służbę właśnie od wezwania Żydów do skruchy.

`Przeczytaj Mt 3,1-8. Jak pojęcie powrotu pojawia się w tych wersetach? Mówiąc innymi słowy, co Jan Chrzciciel nakazuje czynić swoim słuchaczom i jak odzwierciedla to przesłanie, jakie znajdujemy w Księdze Powtórzonego Prawa? Dlaczego jego słowa odnosiły się szczególnie trafnie do ludzi takich jak faryzeusze i saduceusze?`

Jezus także rozpoczął swoją publiczną działalność od wzywania ludzi do skruchy.

`Przeczytaj Mk 1,15. Co Jezus mówił i dlaczego wiązał skruchę z ewangelią?`

Czy był to Jan Chrzciciel przemawiający zwłaszcza do przywódców religijnych, czy też Jezus kierujący swoje słowa do narodu żydowskiego jako całości, to ich przesłanie jest podobne. Jesteśmy bowiem grzesznikami, a choć Chrystus przyszedł, by zbawić grzeszników, to jednak musimy okazać skruchę z powodu naszych grzechów. Ta skrucha — czy to ze strony pewnych odstępców, czy zasadniczo wiernych chrześcijan, ale czasami upadających w grzech, czy też osób nowo nawróconych — obejmuje odwrócenie się od starych grzesznych dróg. Musimy uznać naszą grzeszność oraz, wyraziwszy skruchę z powodu naszych grzechów (a nie jedynie z powodu ich skutków), musimy dokonać świadomego wyboru, by porzucić te grzechy i polegać w pełni na mocy Jezusa, aby słuchać „głosu Pana, Boga swego” (Pwt 15,5).

Niektórzy bibliści dostrzegają w Nowym Testamencie echa pojęcia skruchy wyrażonego w Księdze Powtórzonego Prawa. Na przykład, gdy Piotr oskarżył Żydów o to, że ukrzyżowali Jezusa, niektórzy z nich „byli poruszeni do głębi i rzekli do Piotra i pozostałych apostołów:

— Co mamy czynić, mężowie bracia?” (Dz 2,37).

Gdy uświadomili sobie swój grzech, żałowali, że go popełnili (byli poruszeni do głębi), więc zapragnęli się dowiedzieć, co mają czynić teraz, by odzyskać pokój z Bogiem, przeciwko któremu zgrzeszyli.

Czy nie w podobnej sytuacji znajdujemy się także my, grzesznicy, którzy swoimi grzechami obrażamy Boga?

`Przeczytaj Dz 2,38. Jak Piotr odpowiedział na ich pytanie i jak to zdarzenie ukazuje zasadę stojącą za prawdziwą skruchą?`