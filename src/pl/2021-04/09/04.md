---
title:  Teszuwa
date:  23/11/2021
---

W całej Księdze Powtórzonego Prawa przewija się kluczowy temat: Bądź posłuszny Panu i ciesz się błogosławieństwem albo bądź nieposłuszny i ponoś tego przykre skutki. Podobnie jest w Nowym Testamencie: „Nie błądźcie, Bóg się nie da z siebie naśmiewać; albowiem co człowiek sieje, to i żąć będzie. Bo kto sieje dla ciała swego, z ciała żąć będzie skażenie, a kto sieje dla Ducha, z Ducha żąć będzie żywot wieczny” (Ga 6,7-8).

Niestety, wskutek upadku grzech wydaje się tak łatwy i naturalny jak oddychanie. Wbrew wszelkim ostrzeżeniom i obietnicom — (Pwt 30,11: „to przykazanie bowiem, które ja ci dziś nadaję, nie jest dla ciebie ani za trudne, ani za dalekie”) — wielu ludzi czyni właśnie to: popełniają grzechy, przed którymi Bóg ich ostrzega.

A jednak mimo to Bóg jest gotowy przyjąć ich, jeśli tylko, korzystając z wolnej woli — wolności wyboru, okażą skruchę i wrócą do Niego.

`Przeczytaj jeszcze raz Pwt 30,1-10. Co Pan obiecuje uczynić dla swego ludu mimo całego popełnionego zła? Jaki jest warunek spełnienia tych wspaniałych obietnic?`

Jego przesłanie jest proste i bezpośrednie:

— Jeśli zawiedziecie, straszliwe skutki spotkają was i waszych bliskich. Tak właśnie bowiem działa grzech. Jednak nawet wówczas możecie okazać skruchę, a Pan was przyjmie i pobłogosławi.

Rdzeń, od którego pochodzi hebrajskie słowo teszuwa, pojawia się w tych wersetach wielokrotnie. W Pwt 30,2 czytamy: „Jeśli powrócisz do Jahwe, twego Boga…” (BKR), a w Pwt 30,8: „Znów będziesz słuchał głosu Jahwe” (BKR), co dosłownie można by przetłumaczyć następująco: Powrócisz i usłuchasz głosu Jahwe. Także w Pwt 30,10, gdzie czytamy: „Bylebyś tylko wrócił do Jahwe, twojego Boga, z całego twego serca i z całej duszy twojej” (BKR), znowu występuje myśl o powrocie do Boga.

Mówiąc innymi słowy, bez względu na to, co ich spotkało, i wbrew temu, że złamali przymierze, Pan nie porzucił całkowicie swego ludu, a gdyby zapragnęli wrócić do Niego, to mogli okazać to pragnienie, wyrażając skruchę.

`Choć wersety te dotyczą narodu izraelskiego jako zbiorowości, jak w odmiennej, ale współczesnej sytuacji nadal wyrażają znaczenie skruchy dla nas, wierzących, gdy łamiemy przymierze z Bogiem?`