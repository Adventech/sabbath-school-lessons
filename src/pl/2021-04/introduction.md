### Księga przymierza — Księga Powtórzonego Prawa.

Za panowania króla Jozjasza w Jerozolimie (640-609 przed Chrystusem) ktoś — przypuszczalnie podczas prac remontowych w świątyni — odkrył kopię księgi, którą następnie odczytano przed władcą Judei. Gdy „król usłyszał słowa księgi Prawa, rozdarł szaty” (2 Krl 22,11 BT). Dlaczego? Uświadomił sobie, że on i jego lud nie byli posłuszni temu, co zostało napisane w tej księdze.

Następnie na podstawie tej księgi, zwanej księgą przymierza (zob. 2 Krl 23,2), Jozjasz rozpoczął wielką reformację. Możemy o niej przeczytać w 23. rozdziale 2. Księgi Królewskiej.

Co to była za księga, która wywarła tak wielki wpływ na króla i naród? Według powszechnej opinii była to Księga Powtórzonego Prawa, czyli przedmiot naszego studium w bieżącym kwartale.

Księgę Powtórzonego Prawa1 — piątą i ostatnią z ksiąg Pięcioksięgu (Mojżeszowego) — można podsumować następująco: Po opuszczeniu Egiptu i zawarciu przymierza z Panem na górze Synaj Izraelici — zamiast wejść od razu do Kanaanu — wędrowali po pustyni przez czterdzieści lat. Gdy ten okres upłynął i następne pokolenie Hebrajczyków było wreszcie gotowe wkroczyć do Ziemi Obiecanej, Mojżesz skierował do nich serię przemówień. Sedno tych mów było takie:

— Wkrótce wejdziecie do Ziemi Obiecanej. Wreszcie! Nie zapomnijcie, czego Pan dla was dokonał i czego od was oczekuje. On pragnie, byście Go miłowali całym sercem i całą duszą oraz objawiali tę miłość przez posłuszeństwo wszystkim Jego przykazaniom, czyli postępowali zgodnie z przymierzem.

Aby podkreślić znaczenie przymierza, Mojżesz powtórzył Izraelitom dziesięcioro Bożych przykazań, to jest prawną podstawę ich obowiązków w ramach przymierza, które Pan zawarł niegdyś z ich przodkami, a teraz zamierzał odnowić je z nimi na granicy Kanaanu.

Możemy zapytać:

— Czy istnieje podobieństwo między sytuacją Izraelitów obozujących na granicy Ziemi Obiecanej a naszą obecną sytuacją, gdy znajdujemy się na granicy Ziemi Obiecanej, choć znacznie lepszej niż tamta?

Stąd też temat Lekcji Biblijnych tego kwartału zatytułowanych Teraźniejsza prawda w Księdze Powtórzonego Prawa. Właśnie temu będziemy się uważnie przyglądać — przesłaniom teraźniejszej prawdy, które możemy znaleźć w słowach Boga skierowanych do Jego ludu przymierza.

W tym kwartale będziemy studiować Księgę Powtórzonego Prawa tematycznie, poruszając takie sprawy jak: wieczne przymierze, prawo i łaska, co to znaczy miłować Boga i bliźniego oraz — co najważniejsze — jak Księga Powtórzonego Prawa objawia Bożą miłość, która została najpełniej ukazana w śmierci Jezusa na krzyżu oraz w Jego zmartwychwstaniu.

Owszem, ogromna przestrzeń czasu i kultury dzieli nasz współczesny Kościół od starotestamentowego Kościoła przebywającego na pustyni. Jednak łączy nas z tamtymi wyznawcami Boga więcej, niż ich od nas dzieli. Na przykład: Czy poniższe słowa nie mogłyby zostać wypowiedziane do nas dzisiaj?

— „Patrzcie! Nauczyłem was ustaw i praw, jak mi rozkazał Pan, mój Bóg, abyście tak postępowali w ziemi, do której wchodzicie, aby ją wziąć w posiadanie. Przestrzegajcie ich więc i spełniajcie je, gdyż one są mądrością waszą i roztropnością waszą w oczach ludów, które usłyszawszy o wszystkich tych ustawach, powiedzą: Zaprawdę, mądry i roztropny jest ten wielki naród” (Pwt 4,5-6).

Zwróć uwagę, że nie same przepisy prawa były mądrością i roztropnością Izraelitów w oczach innych narodów, ale posłuszeństwo tym prawom. Z pewnością jest w tym ważne przesłanie i dla nas — jedno z wielu, jak się przekonamy, zawartych w Księdze Powtórzonego Prawa.