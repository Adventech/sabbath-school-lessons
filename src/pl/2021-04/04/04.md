---
title:  On nas pierwszy umiłował
date:  19/10/2021
---

Nawet wśród reguł i przepisów z Księgi Powtórzonego Prawa oraz wszystkich ostrzeżeń skierowanych do Izraelitów, iż mają być posłuszni Bożym przykazaniom, ustawom i prawom (zob. Pwt 6,1), mieli oni przede wszystkim miłować Boga całym swoim sercem, całą swoją duszą i ze wszystkich swoich sił. Oczywiście mieli po temu dobre powody.

`Przeczytaj Pwt 4,37; 7,7-8.13; 10,15; 23,6; 33,3. Czego wersety te uczą o miłości Boga do Jego ludu?`

Raz po raz w Księdze Powtórzonego Prawa Mojżesz mówi Izraelitom o miłości Boga do ich przodków i do nich samych. Jednak bardziej niż słowami Pan objawia tę miłość czynami. To znaczy, że mimo ich niedociągnięć, porażek i grzechów miłość Boga do nich pozostała niewzruszona i nadal z mocą przejawiała się w Jego postępowaniu wobec nich.

`„Miłujmy więc, gdyż On nas przedtem umiłował” (1 J 4,19). Jak werset ten pomaga nam zrozumieć, dlaczego powinniśmy miłować Boga?`

Miłość Boga do nas wyprzedza nasze istnienie w tym sensie, że plan zbawienia został ułożony „przed założeniem świata” (Ef 1,4).

„Plan naszego odkupienia nie został powzięty jako potrzeba chwili i nie został ułożony po upadku Adama. Był on objawieniem »tajemnicy, przez długie wieki milczeniem pokrytej« (Rz 16,25). Stanowił rozwinięcie zasad, jakie od wieczności tworzyły podwalinę tronu Bożego”16.

Dobra nowina dla nas wszystkich jest taka, iż Bóg jest prawdziwie Bogiem miłującym i to tak, iż poszedł za nas na krzyż. Ofiarując siebie z miłości, „uniżył samego siebie i był posłuszny aż do śmierci, i to do śmierci krzyżowej” (Flp 2,8). Tak więc mamy obecnie objawienie miłości Boga do nas, jakiego Izraelici przypuszczalnie nie mogli nawet sobie wyobrazić.

`Co by było, gdyby Bóg nie był miłością, ale nienawiścią czy obojętnością? Jaki byłby wtedy świat? Dlaczego objawienie miłości Boga do nas jest czymś, z czego powinniśmy się ogromnie cieszyć?`