---
title:  Pierwsze przykazanie
date:  21/10/2021
---

Chociaż niektórzy chrześcijanie z różnych względów usiłują rozdzielić Stary Testament i Nowy Testament, to jednak w rzeczywistości stanowią one całość, a próby ich rozdzielenia najczęściej prowadzą do wypaczenia znaczenia Nowego Testamentu. Nowy Testament — z objawieniem Jezusa oraz teologicznym objaśnieniem znaczenia Jego życia, śmierci, zmartwychwstania i arcykapłańskiej służby — wskazuje na wypełnienie licznych starotestamentowych proroctw i mesjańskiej symboliki. Pod wieloma względami Stary Testament stanowi tło, kontekst i podstawę Nowego Testamentu. Oba objawiają dobroć i miłość Boga.

Znajduje to odzwierciedlenie między innymi w tym, jak często Nowy Testament cytuje Stary Testament; odzwierciedla się to także w wypowiedziach samego Jezusa.

`Przeczytaj Mk 12,28-30. Jak brzmiało pytanie dotyczące pierwszego przykazania? Jak Jezus odpowiedział na to pytanie i skąd zaczerpnął odpowiedź?`

Ciekawe jest to, że uczony w Piśmie, który całe życie poświęcił badaniu i zrozumieniu prawa Bożego oraz sposobów jego stosowania, zadał właśnie takie pytanie. Choć liczne były przepisy, których Izraelici — jak wierzyli — mieli przestrzegać (późniejsza żydowska tradycja wymienia 613 przepisów prawa), to jednak zaskakujące jest to, że pragnęli sprowadzić je wszystkie do jednego pytania.

Jak Jezus odpowiedział na to pytanie?

Sięgnął wprost do 6. rozdziału Księgi Powtórzonego Prawa: „Słuchaj, Izraelu! Pan jest Bogiem naszym, Pan jedynie!” (Pwt 6,4), a następnie zacytował kolejny werset mówiący o miłowaniu Boga całym sercem, całą duszą oraz ze wszystkich sił. Wskazał na najważniejsze wyznanie dotyczące Pana jako ich Boga, jedynego Boga, oparte na wielkiej prawdzie, że Izraelici zostali powołani, by miłować Go ponad wszystko.

Co mogłoby być w większym stopniu teraźniejszą prawdą niż to przykazanie? W dniach ostatecznych, gdy nastąpią końcowe wydarzenia i wszyscy będą musieli wybrać, po czyjej stronie staną, przykazania Boże odegrają niezwykle istotną rolę (zob. Ap 14,12).

Ostatecznie to, którą stronę wybierzemy, nawet w obliczu prześladowań, będzie zależne od tego, czy naprawdę miłujemy Boga. To jest decydująca sprawa, a miłować Boga całym sercem, całą duszą i ze wszystkich sił możemy jedynie wtedy, gdy poznamy Go osobiście oraz doświadczymy Jego dobroci, miłości i łaski. Gdy to nastąpi, będziemy wiedzieli, że za to warto nawet umrzeć.

`Gdyby ktoś cię zapytał, jak ludzie mogą miłować Boga, którego nigdy nie widzieli na własne oczy, co odpowiedziałbyś?`