---
title:  Miłować Pana Boga
date:  16/10/2021
---

### Studium Bieżącego Tygodnia
Pwt 6,4-5; 10,12; Ef 2,1-10; Ap 14,6-7; Pwt 4,37; 11,1; Mk 12,28-30.

> <p>Tekst Pamięciowy</p>
> „Będziesz tedy miłował Pana, Boga swego, z całego serca swego i z całej duszy swojej, i z całej siły swojej” (Pwt 6,5).

Jedna z najważniejszych modlitw judaizmu została zaczerpnięta z 6. rozdziału Księgi Powtórzonego Prawa. Nosi nazwę Szema (od pierwszego hebrajskiego słowa tej modlitwy, które znaczy: Słuchaj, a nawet: Bądź posłuszny). Słowo szema występuje dość często nie tylko w Księdze Powtórzonego Prawa, ale i w całym Starym Testamencie.

Pierwsze słowa hebrajskiej modlitwy Szema brzmią następująco:

— „Szema, Jisrael, Jhwh (Adonaj) Elohenu, Jhwh (Adonaj) echad” (Pwt 6,4 BI).

We współczesnym polskim modlitewniku żydowskim werset ten brzmi następująco:

— „Słuchaj, Jisraelu — Haszem14 jest naszym Bogiem, Haszem jest Jedyny”15.

Wypowiadając tę modlitwę z Pwt 6,4, Żydzi przysłaniają prawą dłonią swoje oczy, co ma oznaczać, że nie chcą, by cokolwiek odwróciło ich uwagę od myślenia o Bogu. Pierwsze słowa Szema są postrzegane jako potwierdzenie jedynobóstwa — monoteistycznej natury Adonaj Elohenu (Pana, naszego Boga) oraz wierności Izraela wyłącznie wobec Niego, a nie żadnych innych bogów. W gruncie rzeczy słowa te można przeczytać także jako Pan jest naszym Bogiem.

Ten jeden werset jest częścią pierwszej przemowy Mojżesza do Izraelitów poprzedzającej wejście do Ziemi Obiecanej. Po tym pierwszym wierszu następuje mocne wyrażenie prawdy, która pozostaje tak samo doniosła obecnie, jak była wtedy.