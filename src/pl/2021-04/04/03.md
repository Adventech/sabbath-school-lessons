---
title:  Bojaźń Boża
date:  18/10/2021
---

Mojżesz powiedział Izraelitom, że mają miłować Boga całym swoim jestestwem. Był to nakaz. Jednak kilka wersetów wcześniej Mojżesz dał im inny nakaz: „…żebyś się bał Pana, Boga twego” (Pwt 6,2 BG).

`Przeczytaj Pwt 10,12. Co werset ten mówi o miłości i bojaźni? Jak powinniśmy go rozumieć?`

W jednym wersecie powiedziano im, że mają się bać Boga, a w drugim, że mają Go miłować, zaś w tym wersecie — że mają jednocześnie się Go bać i Go miłować. W potocznym znaczeniu bojaźni może się to wydawać sprzecznością, ale oczywiście nie jest. Bojaźń Boża oznacza szacunek dla Boga, Jego władzy, Jego mocy, Jego prawości i Jego sprawiedliwości, zwłaszcza w porównaniu z naszą grzesznością, słabością i zupełną zależnością od Niego. Tak więc bojaźń Boża powinna być dla nas zupełnie naturalna. Jesteśmy upadłymi istotami — przestępcami prawa Bożego i gdyby nie łaska Boga, bylibyśmy nieodwołalnie skazani na potępienie i wieczną śmierć.

`Przeczytaj Ef 2,1-10. Jak wersety te pomagają nam zrozumieć, że możemy jednocześnie bać się Boga i miłować Go?`

Mimo że byliśmy „dziećmi gniewu” (Ef 2,3) — i dlatego powinniśmy bać się Boga — Chrystus umarł za nas i dał nam nowe życie w Nim obejmujące uwolnienie od grzechu i potępienia (za co powinniśmy Go miłować).

Dotyczyło to starożytnych Izraelitów, tak samo jak dotyczy to nas obecnie. Byli oni niewolnikami w Egipcie, skazanymi na niewolę i ucisk. Jedynie miłość Boga do nich i Jego łaskawość sprawiły, że zostali wyzwoleni: „Pamiętaj, że byłeś niewolnikiem w ziemi egipskiej i że Pan, twój Bóg, wyprowadził cię stamtąd” (Pwt 5,15). Nic dziwnego, że mieli jednocześnie miłować Boga i bać się Go. Skoro było to ich obowiązkiem, to o ileż bardziej jest naszym, jeśli poznaliśmy prawdę o śmierci Jezusa na krzyżu za nas?

`Przeczytaj Ap 14,6-7. Jak powinniśmy rozumieć to, że przykazanie dotyczące bojaźni Bożej jest pierwszym przykazaniem ostatniego przesłania Pana dla świata? Zważywszy na to, co ma się wydarzyć na świecie, dlaczego przykazanie to nabiera głębokiego sensu?`