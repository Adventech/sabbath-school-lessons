---
title:  Jeśli mnie miłujecie, przestrzegajcie moich przykazań
date:  20/10/2021
---

Izraelici — cały naród — zostali powołani do miłowania Boga. Ale miłowanie Boga to sprawa indywidualna. Jako pojedyncza istota, posiadająca wolną wolę, każdy Izraelita miał wybór miłowania Boga, a miłość do Boga wyraża się w posłuszeństwie Jego przykazaniom.

**Co łączy poniższe wersety? Co jest ich wspólnym tematem?**

`Pwt 5,10`

`Pwt 7,9`

`Pwt 10,12-13`

`Pwt 11,1`

`Pwt 19,9`

Czy Pismo Święte mogłoby to powiedzieć jeszcze wyraźniej? Jak Bóg nie tylko mówi, że nas miłuje, ale objawił tę miłość do nas przez to, co dla nas uczynił i nadal czyni, tak i lud Boży ma okazywać miłość do Boga swoim postępowaniem. W powyższych wersetach widzimy, że miłość do Boga jest nierozerwalnie związana z posłuszeństwem wobec Niego.

Dlatego gdy apostoł Jan stwierdził: „Na tym bowiem polega miłość ku Bogu, że się przestrzega przykazań jego” (1 J 5,3), i gdy sam Jezus powiedział: „Jeśli mnie miłujecie, przykazań moich przestrzegać będziecie” (J 14,15), to wersety te wyrażają jedynie tę zasadniczą prawdę, iż miłość do Boga musi być zawsze wyrażana przez posłuszeństwo wobec Niego. Tak było zawsze i tak zawsze będzie. Posłuszeństwo wobec Boga oznacza posłuszeństwo Jego prawu — dziesięciu przykazaniom, które obejmują także czwarte przykazanie nakazujące świętowanie soboty. Zachowywanie czwartego przykazania Bożego nie jest legalizmem (próbą zasłużenia posłuszeństwem prawu na zbawienie), tak samo jak zachowywanie pozostałych dziewięciu przykazań dekalogu.

Choć posłuszeństwo okazywane któremukolwiek przykazaniu może być legalizmem, to jednak tego rodzaju posłuszeństwo w rzeczywistości nie płynie z miłości do Boga. Gdy prawdziwie miłujemy Boga, zwłaszcza za to, co uczynił dla nas w Chrystusie Jezusie, pragniemy być Mu posłuszni, gdyż On tego od nas oczekuje.

Gdy Mojżesz raz po raz mówił Izraelitom, by miłowali Boga i byli Mu posłuszni, mówił to po tym, jak zostali oni wyzwoleni z niewoli egipskiej. To znaczy, że ich miłość i posłuszeństwo były odpowiedzią na odkupienie dane im przez Boga. Skoro zostali odkupieni przez Pana, mieli odpowiedzieć na to wiernym posłuszeństwem Jego przykazaniom. Tak samo jest i dzisiaj.

`Jakie jest twoje doświadczenie z posłuszeństwem wobec Boga? Jaka jest twoja motywacja do posłuszeństwa Bogu? Dlaczego posłuszeństwo powinno wypływać z miłości do Boga. Jaką rolę — o ile jakąkolwiek — powinna odgrywać w tej sprawie bojaźń (rozumiana zgodnie z jej biblijnym znaczeniem)?`