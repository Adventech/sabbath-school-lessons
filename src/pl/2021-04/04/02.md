---
title:  Miłowanie Boga
date:  17/10/2021
---

Gdy Mojżesz przypomniał Izraelitom ich historię, zaczął im udzielać pouczeń, co mają czynić, by objąć w posiadanie Ziemię Obiecaną i cieszyć się życiem w niej. Można powiedzieć, że znaczna część Księgi Powtórzonego Prawa to instrukcja przekazana przez Boga dla Izraelitów, co mają czynić, aby dochować przymierza, które On łaskawie zawarł z nimi, wypełniając obietnicę daną ich przodkom.

6. rozdział Księgi Powtórzonego Prawa zaczyna się słowami: „A to są przykazania, ustawy i prawa, których Pan, wasz Bóg, nakazał was uczyć, abyście je pełnili w ziemi, do której się przeprawiacie, aby ją posiąść. Abyś był przejęty czcią dla Pana, Boga twego, przestrzegając po wszystkie dni twego życia wszystkich jego ustaw i przykazań, które Ja dziś nakazuję tobie, twoim synom i wnukom, i abyś żył długo” (Pwt 6,1-2).

`Przeczytaj Pwt 6,4-5. Jakie przykazanie dał Pan Izraelitom w Pwt 6,5? Co ono oznacza?`

Miłować Pana, Boga swego, z całego swego serca? Ciekawe, że wśród licznych praw, ostrzeżeń, przepisów i postanowień Izraelici otrzymali wezwanie do miłowania Boga. Nie byle jakiego miłowania, ale miłowania Go „z całego serca swego i z całej duszy swojej, i z całej siły swojej” (Pwt 6,5), co wskazuje na nieograniczony charakter tej miłości.

Miłowanie Boga całym sercem oraz całą duszą i siłą oznacza, że nasza miłość do Niego powinna górować nad miłością do wszystkich i wszystkiego, gdyż On jest podstawą naszego istnienia oraz istnienia wszystkich żywych istot. Miłość do Boga nadaje właściwą postać naszej miłości do wszystkich ludzi i wszystkiego.

W języku hebrajskim słowo przetłumaczone jako swój/twój — twój Bóg, twoje serce, twoja siła — występuje w liczbie pojedynczej. Owszem, Bóg przemówił do całego swego ludu, ale lud jest tak silny, jak silne są poszczególne osoby. Pan pragnie, by każdy z nas, choć jest częścią wspólnoty, był wierny Mu osobiście, a podstawą tej wierności powinna być nasza miłość do Niego ze względu na to, jaki On jest i co dla nas uczynił.

`Co znaczy dla ciebie miłowanie Boga całym swoim sercem, całą swoją duszą i całą swoją siłą?`