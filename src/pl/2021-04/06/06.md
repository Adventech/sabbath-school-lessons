---
title:  Są mądrością waszą i roztropnością waszą
date:  04/11/2021
---

Jak już zauważyliśmy, Pwt 4,1-9 jest mocnym wyrazem nie tylko szczególnej pozycji starożytnych Izraelitów, ale także ich misyjnego powołania. W wersety te wpleciona jest myśl o potrzebie posłuszeństwa, podążania za Panem i czynienia tego, co On im nakazał.

`Przeczytaj jeszcze raz Pwt 4,6. Na czym według Pana miały polegać mądrość i roztropność Izraelitów w oczach innych narodów?`

Na pierwszy rzut oka może się wydawać, że ustawy i prawa dane Izraelitom były tym, co zawierało mądrość i roztropność, ale nie taka jest wymowa tego wersetu. Owszem, Pan nauczył ich ustaw i praw, ale ich mądrość i roztropność polegały na ich przestrzeganiu i posłuszeństwie im. Ich posłuszeństwo miało być ich mądrością i roztropnością.

Izraelici mogli mieć najwspanialszy system prawny — różne przepisy i regulacje prawne, jakich świat nie widział (i rzeczywiście je mieli), ale na co zdałoby się to wszystko, gdyby ich nie przestrzegali? Ich mądrość i roztropność miały polegać na przestrzeganiu prawa Bożego w ich życiu. Mieli oni żyć zgodnie z prawdami, które dał im Pan, a więc musieli być im posłuszni. Całe światło prawdy nie zdałoby się na nic im i mieszkającym wokół nich poganom, gdyby Izraelici nie żyli zgodnie z tą prawdą. Dlatego Bóg raz po raz wzywał ich do posłuszeństwa, gdyż ich posłuszeństwo tym ustawom i prawom, a nie one same, liczyło się w praktyce jako świadectwo wobec świata.

„Posłuszeństwo prawu Bożemu uczyniłoby ich [Izraelitów] przykładem powodzenia dla wszystkich narodów świata. Ten, który mógł obdarzyć ich mądrością i umiejętnością we wszystkich pracach wymagających biegłości, byłby nadal ich Nauczycielem, uszlachetniałby ich i podnosiłby przez posłuszeństwo Jego prawu. Gdyby byli posłuszni, zostaliby uchronieni przed chorobami trapiącymi narody oraz pobłogosławieni żywotnością i intelektem. Chwała Boga, Jego majestat i moc objawiałyby się w ich powodzeniu. Mieli być królestwem kapłanów i książąt. Bóg wyposażył ich we wszystko, co mogło uczynić ich najwspanialszym narodem świata”24.

`Przeczytaj Mt 5,13-16. Co Jezus mówi w tych wersetach do nas i w jaki sposób jest to podobne do tego, co powiedział starożytnym Izraelitom? Dlaczego powinno to dotyczyć szczególnie nas, adwentystów dnia siódmego?`