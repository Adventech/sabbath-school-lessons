---
title:  Baal Peor
date:  01/11/2021
---

W Pwt 4,3-4 Izraelici otrzymali jeszcze co nieco z lekcji historii, która miała być przypomnieniem przeszłości oraz duchowych i praktycznych prawd, których powinni się z niej nauczyć.

`Przeczytaj Lb 25,1-15. O jakim wydarzeniu jest mowa w tym fragmencie księgi oraz jakie duchowe i praktyczne prawdy powinni wyciągnąć Izraelici z tego upadku?`

Chociaż przykra i nieprzyjemna jest dla nas historia wytracenia przez Izraelitów niektórych pogańskich ludów w Kanaanie, to jednak ten biblijny opis z pewnością pomaga nam wyjaśnić sensowność tego boskiego polecenia. Izraelici mieli być dla pogańskich narodów świadkami prawdziwego Boga — jedynego Boga. Mieli dawać przykład tego, na czym powinno polegać oddawanie czci prawdziwemu Bogu. Jednak zamiast tego często przejmowali kulty pogańskich bożków i wprost buntowali się przeciwko Bogu, którego mieli reprezentować przed światem.

Choć wyrażenie „uprawiać nierząd” (Lb 25,1) często ma duchowe znaczenie, ilustrujące podążanie Izraelitów za obcymi bogami i pogańskimi praktykami (zob. Oz 4,12-14), to w tym przypadku słownictwo (i dalszy ciąg tej historii) wskazuje, że chodziło tu o grzech o podłożu seksualnym, przynajmniej na początku. Po raz kolejny szatan wykorzystał upadłą ludzką naturę, posługując się pogańskimi kobietami, by uwieść mężczyzn, którzy najwyraźniej pozwolili się zwieść.

Niewątpliwie cielesny nierząd prowadził także do duchowego nierządu. Ci, którzy w nim uczestniczyli, w końcu przejęli także pogańskie praktyki religijne, tak iż „Izrael sprzęgnął się z Baalem Peor” (Lb 25,3). Izraelici uczestniczyli w kulcie fałszywych bogów i składali im ofiary. Mimo tego wszystkiego, czego się nauczyli, byli gotowi odrzucić to pod wpływem przyziemnych namiętności i żądzy.

Jak to się mogło stać? Bardzo prosto. Zatwardzając swoje sumienia pierwszym grzechem, tym cielesnym, byli gotowi upaść jeszcze bardziej, tym razem duchowo, co było ostatecznym celem szatana. Upadli tak nisko, iż, jak mówi biblijne sprawozdanie, jeden z nich wprowadził Midianitkę do izraelskiego obozu, na oczach Mojżesza i całego ludu, który płakał przed świętym przybytkiem.

`Ciało i umysł są ze sobą ściśle związane. To, co wpływa na jedno, wpływa i na drugie. Czego możemy się nauczyć z tej historii o tym, jak niebezpieczne jest duchowo uleganie cielesnym pokusom?`