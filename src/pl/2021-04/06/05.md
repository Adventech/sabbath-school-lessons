---
title:  Który naród jest tak wielki?
date:  03/11/2021
---

Kilka kolejnych wersetów, które następują po Pwt 4,4, to jedne z najgłębszych co do treści i najpiękniejszych fragmentów Pisma Świętego (język hebrajski jest wspaniały). Można nawet stwierdzić, że przesłanie całej Księgi Powtórzonego Prawa zostało streszczone w tych wersetach, a pozostała część księgi to tylko komentarz. Czytając te wersety, pomyśl, jak wyrażona w nich zasada odnosi się do nas dzisiaj.

`Przeczytaj Pwt 4,5-9. Dlaczego Pan za pośrednictwem Mojżesza przekazał Izraelitom te słowa?`

Pan pragnął, by Izraelici uświadamiali sobie, że zostali powołani i wybrani w szczególnym celu. Byli wielkim narodem w takim sensie, jaki Bóg wskazał Abrahamowi, gdy po raz pierwszy powołał go w Chaldei:

— „Uczynię z ciebie naród wielki” (Rdz 12,2; zob. także Rdz 18,18).

Izraelici mieli być wielkim narodem w tym sensie, iż mieli się stać błogosławieństwem (zob. Rdz 12,2) dla wszystkich plemion ziemi (zob. Rdz 12,3). Choć ostatecznie błogosławieństwem tym miał być Jezus, Mesjasz, który wywodził się z Izraela, to także Izraelici mieli być światłem świata.

— „Ustanowiłem cię światłością pogan, aby moje zbawienie sięgało aż do krańców ziemi” (Iz 49,6).

Nie znaczy to, że zbawienie miało być w nich, Izraelitach, ale przez nich miał się objawiać prawdziwy Bóg, który jako jedyny może zbawić.

Izraelici oddawali cześć i służyli Bogu, który stworzył wszechświat — Panu Nieba i Ziemi. Poganie natomiast czcili skały, bożki z kamienia i drewna oraz demony (zob. Pwt 32,17; Ps 106,37).

Czy może być większa różnica w sposobie postępowania?

W tych wersetach Mojżesz wskazał dwa czynniki, które czyniły Izraelitów szczególnym narodem. Po pierwsze Pan był przy nich w wyjątkowy sposób — za pośrednictwem świątyni, a po drugie dał im „ustawy i prawa tak sprawiedliwe, jak cały ten zakon” (Pwt 4,8).

`Przeczytaj Pwt 4,32-35. Co jeszcze Pan powiedział Izraelitom, by uświadomić im, jak szczególne powołanie stało się ich udziałem?`

Niewątpliwie Izraelici otrzymali bardzo dużo. Pozostawało teraz tylko pytanie:

— Jak na to odpowiedzą?