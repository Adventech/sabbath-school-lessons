---
title:  Przylgnęliście do Pana, waszego Boga
date:  02/11/2021
---

Tysiące Izraelitów zginęły wskutek grzechu związanego z Baalem Peorem. Zabito „każdego, który poszedł za Baal-Peorem” (Pwt 4,3). Jednak nie wszyscy popadli w to odstępstwo. Kim byli ci, którzy pozostali wierni Bogu?

`„Wy zaś, którzyście przylgnęli do Pana, waszego Boga, wszyscy do dziś żyjecie” (Pwt 4,4). Jak werset ten wyjaśnia różnicę między tymi, którzy popadli w ów grzech, a tymi, którzy pozostali wierni Bogu? Jakie ważne przesłanie dla nas jest zawarte w tej historii dotyczące podejścia do grzechu i pokusy oraz mocy Bożej w naszym życiu?`

Zwróć uwagę na różnicę występującą między słowem wszyscy w tym wersecie, a słowem każdy w poprzednim wersecie. Każdego, kto poszedł za Baalem Peorem, zgładzono, ale wszyscy, którzy przylgnęli do Pana, przeżyli. Nie było wówczas możliwości wyboru jakiegoś neutralnego stanowiska i nie ma go także dzisiaj. Jesteśmy albo z Jezusem, albo przeciwko Niemu (zob. Mt 12,30).

Hebrajskie słowo dbq, przetłumaczone jako przylgnąć21 (zob. Pwt 4,4 BW), często wskazuje na silne zaangażowanie i trzymanie się czegoś lub kogoś. To samo hebrajskie słowo (rdzeń) zostało użyte w Rdz 2,24, gdzie jest mowa o tym, że mężczyzna opuści swoich rodziców i złączy się22 ze swoją żoną (zob. także Rut 1,14(23)). Słowo to w Księdze Powtórzonego Prawa występuje w tym kontekście jeszcze cztery razy (zob. Pwt 10,20; 11,22; 13,5; 30,20). W każdym przypadku chodzi o to, że Izraelici mieli się trzymać swojego Boga. Mieli poświęcić się Mu, aby czerpać moc i siłę od Niego.

Należy pamiętać o tym, że to Izraelici są podmiotem w tym zdaniu — to oni mają przylgnąć do Pana. Muszą podjąć decyzję, by się Go trzymać, a potem, dzięki Jego mocy i sile, unikać upadania w grzech.

`Przeczytaj Jud 1,24 oraz 1 Kor 10,13. Jak te nowotestamentowe wersety wyrażają myśl podobną do tej zawartej w Pwt 13,5?`

Bóg jest wierny. On jest w stanie ustrzec nas od upadku, ale musimy dokonać świadomego wyboru, podobnie jak uczynili to wierni Jego naśladowcy w sprawie Baala Peora, by przylgnąć do Pana. Jeśli to uczynimy, to możemy być pewni, że bez względu na pokusę możemy pozostać Jemu wierni.

`Jak modlitwa, studiowanie Biblii, nabożeństwo i chrześcijańska wspólnota pomagają nam przylgnąć do Pana?`