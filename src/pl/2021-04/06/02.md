---
title:  Niczego nie dodacie i niczego nie ujmiecie
date:  31/10/2021
---

`Przeczytaj Pwt 4,1-2. Jakie szczególne ostrzeżenie dał Pan Izraelitom w sprawie Jego ustaw i praw? Dlaczego przestrzegł ich przed tym? (Zob. także Pwt 13,1).`

Pan powiedział im, by byli posłuszni Jego ustawom i prawom oraz by nic do nich nie dodawali ani nic z nich nie ujmowali. Dlaczego to powiedział? Kto po tym wszystkim chciałby zmienić prawo Boże?

Oczywiście, znamy odpowiedź na to pytanie.

„Szatan jest wytrwały i niestrudzony w swoich wysiłkach, by kontynuować dzieło, jakie rozpoczął w niebie, by zmienić prawo Boże. Udało mu się sprawić, że świat uwierzył w teorię, jaką przedstawił w niebie przed swoim upadkiem, że prawo Boże jest wadliwe i potrzebuje korekty. Duża część rzekomo chrześcijańskich Kościołów swoją postawą, jeśli nie swoimi słowami, pokazuje, że przyjęła ten sam błąd”20.

Gdy myślimy o historii starożytnego Izraela, dostrzegamy to, że pod wieloma względami Izraelici popadali w problemy, bo nie tylko lekceważyli pewne przepisy prawa, co w praktyce oznaczało ujmowanie czegoś z nich, ale także dodawali do nich praktyki niewymienione w prawie, a prowadzące ostatecznie do jego przekraczania.

`Przeczytaj Mt 15,1-9. W jakim sensie wersety te są przykładem zasady, którą Mojżesz wskazał Izraelitom, choć w innym kontekście historycznym?`

Gdy Hebrajczycy wreszcie objęli w posiadanie obiecaną im ziemię, często lekceważyli wyraźne boskie ostrzeżenia, na przykład przed bałwochwalstwem. Wskutek tego naśladowali pogańskie praktyki, czasami nawet udając, że w ten sposób oddają cześć Jahwe. Natomiast w czasach Jezusa Żydzi dodali do swojej religii całe mnóstwo przepisów nagromadzonych w ramach religijnej tradycji. Wiele z tych przepisów, jak powiedział sam Jezus, było przeciwnych przykazaniom Bożym.

Tak czy inaczej, przez dodawanie czy ujmowanie prawo zostało zmienione, a naród izraelski poniósł tego skutki.

`W jakim sensie musimy zachować ostrożność w sprawie niedodawania niczego do tego, co Bóg nam nakazuje, oraz nieodejmowania niczego od tego?`