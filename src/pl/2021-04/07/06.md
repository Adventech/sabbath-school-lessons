---
title:  Nie przez wzgląd na twoją sprawiedliwość
date:  11/11/2021
---

W centrum chrześcijańskiej religii, a właściwie całej biblijnej religii, znajduje się wielki temat usprawiedliwienia wyłącznie przez wiarę. „Bo co mówi Pismo? Uwierzył Abraham Bogu i poczytane mu to zostało za sprawiedliwość” (Rz 4,3).

W swojej słynnej wypowiedzi Ellen G. White przedstawiła tę sprawę następująco: „Czym jest usprawiedliwienie przez wiarę? Jest dziełem Boga polegającym na położeniu chwały człowieka w proch i uczynieniu dla człowieka tego, czego sam nie jest w stanie uczynić. Gdy ludzie zaczynają dostrzegać swoją nicość, to wówczas są gotowi zostać przyodziani sprawiedliwością Chrystusa”33.

Gdy weźmiemy pod uwagę, kim jest Bóg, jak jest święty w porównaniu z nami i jak nieświęci jesteśmy my w porównaniu z Nim, wówczas uświadomimy sobie, jak zdumiewającym aktem łaski jest zbawienie nas. To właśnie uczynił Bóg. Ten akt łaski został dokonany na krzyżu, gdzie Chrystus, będąc niewinnym, umarł za grzechy winnych.

`Pamiętając o tym kontekście, przeczytaj Pwt 9,1-6. Jak to, co Mojżesz napisał tutaj, objawia w dramatyczny sposób prawdę dotyczącą łaski Bożej danej niegodnym? Jak odzwierciedla to zasadę usprawiedliwienia przez wiarę?`

Gdyby ktoś próbował streścić nauczanie apostoła Pawła na temat ewangelii, mógłby się posłużyć wyrażeniem z Pwt 9,5: „Nie przez wzgląd na twoją sprawiedliwość i prawość twego serca” Bóg postanowił cię zbawić. Uczynił to bowiem ze względu na obietnicę ewangelii wiecznej (zob. Ap 14,6), obietnicę daną nam „nie na podstawie uczynków naszych, lecz według postanowienia swojego i łaski, danej nam w Chrystusie Jezusie przed dawnymi wiekami” (2 Tm 1,9; zob. także Tt 1,2).

Skoro obietnica ta została nam dana przed dawnymi wiekami, to z pewnością nie może się opierać na naszych dokonaniach, gdyż wówczas nie istnieliśmy, a tym bardziej nie mieliśmy żadnych dokonań.

Krótko mówiąc, mimo naszych błędów, wad i krnąbrności Pan zamierza dokonać wspaniałego dzieła dla nas i w nas. W wyniku tego nakazuje nam, abyśmy byli posłusznymi Jemu i Jego prawu. Obietnica została dana i spełniona. Nasze uczynki i nasze posłuszeństwo — nawet gdybyśmy byli dość dobrzy (a nie jesteśmy) — nie są środkiem służącym naszemu zbawieniu. Są co najwyżej jego wynikiem.

Pan zbawił nas z łaski, a teraz, gdy Jego prawo jest wpisane w nasze serca i Jego Duch nas wzmacnia, mamy żyć w posłuszeństwie temu prawu.