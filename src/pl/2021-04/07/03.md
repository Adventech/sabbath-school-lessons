---
title:  Prawo w Księdze Powtórzonego Prawa
date:  08/11/2021
---

Hebrajczycy, wybrany lud Boży, dotarłszy do granicy Kanaanu, mieli wreszcie posiąść kraj obiecany im przez Boga. Jak to już zauważyliśmy, Księga Powtórzonego Prawa to ostatnie pouczenia Mojżesza dla Hebrajczyków przed ich wkroczeniem do Ziemi Obiecanej. Wśród tych pouczeń przewija się raz po raz nakaz posłuszeństwa.

`Przeczytaj Pwt 4,44; 17,19; 28,58; 30,10; 31,12; 32,46; 33,2 UBG. Co jest w tych wersetach wyrażane raz po raz i dlaczego jest to tak ważne dla ludzi?`

Nawet pobieżna lektura Księgi Powtórzonego Prawa wskazuje na to, jak ważne było dla Izraelitów posłuszeństwo prawu Bożemu. Był to ich rzeczywisty obowiązek wynikający z przymierza. Bóg już uczynił dla nich tak dużo, ale i nadal zamierzał uczynić jeszcze więcej tego, czego nie byli w stanie uczynić oni sami i na co nie zasługiwali (na tym polega łaska, że Bóg daje nam to, na co nie zasługujemy). W odpowiedzi na to Bóg oczekiwał od nich posłuszeństwa Jego prawu.

Nie inaczej jest i dzisiaj. Łaska Boża zbawia nas niezależnie od uczynków prawa — „twierdzimy bowiem, że człowiek dostępuje usprawiedliwienia przez wiarę, bez udziału uczynków Prawa” (Rz 3,28 BKR) — a naszą odpowiedzią na to jest posłuszeństwo boskiemu prawu. Jesteśmy posłuszni prawu nie w daremnym dążeniu, by być przez nie zbawieni — „jako że dzięki uczynkom wymaganym przez Prawo żaden człowiek nie może dostąpić usprawiedliwienia w Jego oczach. Przez Prawo bowiem jest tylko większa znajomość grzechu” (Rz 3,20 BT) — ale w wyniku zbawienia, które łaskawie otrzymaliśmy. „Jeśli mnie miłujecie, przykazań moich przestrzegać będziecie” (J 14,15).

Księgę Powtórzonego Prawa możemy postrzegać jako jedną wielką lekcję łaski i prawa. Przez łaskę Bóg odkupuje nas, czyniąc dla nas to, czego sami nie jesteśmy w stanie uczynić (tak jak Izraelici nie byli w stanie sami wyzwolić się z niewoli egipskiej), a w odpowiedzi na to żyjemy przez wiarę w posłuszeństwie Bogu i Jego prawu. Od upadku Adama aż do tych ludzi, którzy przeżyją czas ucisku i znamienia bestii, wierzący są przedstawiani jako ci, którzy „przestrzegają przykazań Bożych i wiary Jezusa” (Ap 14,12), albowiem więź Boga z Jego ludem przymierza jest oparta na prawie i łasce. Poprzez swoją łaskę Bóg przebacza nam przestępowanie boskiego prawa i uzdalnia nas do jego przestrzegania — posłuszeństwa wynikającego z naszej więzi przymierza z Bogiem.

`Jak możemy uniknąć pułapki legalizmu31 w dążeniu do posłuszeństwa prawu Bożemu?`