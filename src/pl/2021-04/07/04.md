---
title:  Letow lach
date:  09/11/2021
---

Ludzie nieufni, powątpiewający i szukający jakiegoś powodu, by odrzucić Biblię, często wskazują na mocne słowa Boga występujące w Starym Testamencie. Twierdzą, że Bóg Starego Testamentu był okrutny, mściwy i niegodziwy, zwłaszcza w przeciwieństwie do Jezusa. Nie jest to nowy zarzut, ale nadal pozostaje tak samo błędny, jak był wtedy, gdy po raz pierwszy podniesiono go przed wiekami.

Raz po raz Stary Testament przedstawia Pana jako miłującego swój starożytny lud, Izraelitów, i pragnącego jedynie tego, co najlepsze dla nich. Ta miłość Boga do swojego ludu została bardzo wyraźnie podkreślona w Księdze Powtórzonego Prawa.

`Przeczytaj Pwt 10,1-15. Jaki jest bezpośredni kontekst tych wersetów i czego uczą one o tym, co Bóg czuł do swojego ludu mimo ludzkich grzechów? Czego wersety te uczą o łasce Bożej?`

Z tych wersetów płynie łaska i miłość Boga do Izraelitów. Zwróć uwagę zwłaszcza na Pwt 10,12-13. Te dwa wersety w Bibliach przetłumaczonych na język angielski są często długim zdaniem-pytaniem32, i to dość prostym:

— Czego Ja, Pan, żądam od ciebie, jeśli nie chodzenia moimi drogami, miłowania mnie, służenia mi i przestrzegania moich przykazań dla twojego dobra?

Zdanie to jest w liczbie pojedynczej. Choć Bóg mówi do całego narodu, to Jego słowa odniosą skutek jedynie wtedy, gdy zostaną przyjęte indywidualnie przez poszczególne osoby. Całość narodu jest jedynie tak dobra, jak stanowiące ją ludzkie jednostki. Tak więc Pan mówi do Izraelitów indywidualnie, niejako do każdego z nich z osobna.

Musimy także zwrócić uwagę na zakończenie Pwt 10,13, gdzie Bóg podkreśla, iż każdy Izraelita miał przestrzegać tego wszystkiego „dla twego dobra” (hebr. letow lach). Mówiąc innymi słowy, Bóg polecił swojemu ludowi posłuszeństwo, gdyż od tego posłuszeństwa zależy dobro każdego wierzącego człowieka. Posłuszeństwo Jego prawu, Jego dziesięciu przykazaniom, służy zawsze dobru człowieka.

Prawo bywa porównywane do płotu czy muru obronnego, a pozostawanie w jego obrębie sprawia, że wyznawcy Boga są chronieni przed złem, które inaczej wzięłoby nad nimi górę i doprowadziłoby do ich unicestwienia. Krótko mówiąc, z miłości do swego ludu Pan dał wierzącym swoje prawo, a posłuszeństwo Jego prawu jest dla ich dobra.

`W jaki sposób możemy się przekonać, że posłuszeństwo prawu Bożemu rzeczywiście służy naszemu dobru?`