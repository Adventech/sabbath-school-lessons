---
title:  Do Dalszego Studium
date:  12/11/2021
---

„Chrystusowy wróg, który zbuntował się przeciwko prawu Bożemu w niebie, działał jako zręczny i doświadczony wódz, wkładając wszystkie swoje siły oraz korzystając z pomocy wszelkich dostępnych środków i wszelkiego oszustwa, by udaremnić prawo Boże — jedyny wierny wykrywacz grzechu i wzorzec sprawiedliwości”34.

Uczeni przypuszczają, że w kosmosie istnieją co najmniej dwa biliony galaktyk. W każdej galaktyce znajduje się średnio sto miliardów gwiazd. Dwa biliony galaktyk po sto miliardów gwiazd daje łącznie dwieście tryliardów gwiazd.

Zasadą wszelkiego istnienia jest to, iż projektant czy przyczyna istnienia czegoś musi przewyższać to, co zostało stworzone. Żaden z obrazów hiszpańskiego malarza Pabla Picassa (1881-1973) nie przewyższał w żadnej mierze samego artysty. Bóg, który zaplanował i stworzył wszechświat, musi także pod każdym względem przewyższać swoje dzieło.

Pamiętając o tym, zastanów się nad początkiem Ewangelii Jana: „Na początku było Słowo, a Słowo było u Boga, a Bogiem było Słowo. Ono było na początku u Boga. Wszystko przez nie powstało, a bez niego nic nie powstało, co powstało” (J 1,1-3). To znaczy, że Bóg, który stworzył wszystko, co zostało stworzone — dwieście tryliardów gwiazd i wszystko inne — uniżył się do tego stopnia, iż stał się ludzkim dzieckiem, by prowadzić bezgrzeszne życie, a potem umrzeć na krzyżu, ponosząc na sobie karę za nasze grzechy i zło spowodowane przez nas, abyśmy mogli skorzystać z obietnicy życia wiecznego.

Każdy z nas ma przed sobą tę największą prawdę — łaskę daną nam przez Jezusa Chrystusa na mocy Jego ofiary złożonej za nas na krzyżu. Czego Bóg oczekuje od nas w odpowiedzi na tę łaskę? „Wysłuchaj końcowej nauki całości: Bój się Boga i przestrzegaj jego przykazań, bo to jest obowiązek każdego człowieka” (Koh 12,13).

**Pytania Do Dyskusji**

`1. Podczas pierwszej części nabożeństwa sobotniego omówcie odpowiedź na pytanie z poniedziałkowej części lekcji dotyczące tego, jak ludzie wierzący w potrzebę przestrzegania prawa Bożego, dziesięciu przykazań (w tym czwartego przykazania), mogą uniknąć podstępnej pułapki legalizmu. Czym posłuszeństwo Bogu, nawet najściślejsze i najwierniejsze, różni się od legalizmu i jak możemy te dwie rzeczy w ogóle rozróżnić?`

`2. Jakie możesz podać przykłady (z cudzego i własnego doświadczenia) opłakanych skutków łamania dziesięciorga przykazań? Czego powinny nas one nauczyć o tym, że prawo Boga odzwierciedla Jego miłość do nas?`

`3. Dlaczego ofiara Chrystusa złożona na krzyżu powinna nam uświadamiać daremność naszych prób zasłużenia sobie na niebo?`