---
title:  Niewolnicy w Egipcie
date:  10/11/2021
---

W Księdze Powtórzonego Prawa pewien temat powtarza się raz po raz. Otóż Pan przypomina swojemu ludowi — Izraelitom, iż wyzwolił ich z niewoli egipskiej. Raz po raz mówi im o tym, co uczynił dla nich: „I wyprowadził nas Pan z Egiptu ręką możną i podniesionym ramieniem wśród wielkiej zgrozy, znaków i cudów” (Pwt 26,8; zob. także Pwt 16,1-6).

W gruncie rzeczy w całym Starym Testamencie historia wyjścia z Egiptu jest przywoływana jako przykład wielkiego, łaskawego, Bożego wyzwolenia z niewoli i ucisku:

— „Wyprowadziłem cię z ziemi egipskiej i z domu niewoli wykupiłem cię” (Mi 6,4).

Myśl ta pojawia się także w Nowym Testamencie, gdzie wyzwolenie z niewoli egipskiej przez wielką moc Bożą jest symbolem zbawienia przez wiarę w Chrystusa: „Przez wiarę przeszli przez Morze Czerwone jak po suchej ziemi, gdy zaś Egipcjanie podjęli tę próbę, potonęli” (Hbr 11,29; zob. także 1 Kor 10,1-4).

`Przeczytaj Pwt 5,6-22, gdzie Mojżesz powtarza prawo Boże, dziesięcioro przykazań, podstawowy warunek przymierza Izraelitów z Jahwe. Zwróć uwagę na uzasadnienie podane w czwartym przykazaniu. Jak ukazuje ono prawdę dotyczącą prawa i łaski?`

Mojżesz powtarza zasadnicze przykazanie dotyczące odpoczywania w siódmym dniu tygodnia, w sobotę, ale dodaje nowy akcent. Choć w Księdze Wyjścia przytoczona jest treść tego przykazania wypisana na kamiennych tablicach, to jednak tutaj Mojżesz poszerza to, co zostało podane wcześniej. Odtąd Izraelici mają świętować sobotę nie tylko na pamiątkę stworzenia, ale także na pamiątkę wyzwolenia z niewoli egipskiej. Łaska Boża wyzwoliła ich z Egiptu i dała im odpoczynek od ich uczynków (zob. Hbr 4,1-5). Teraz, w odpowiedzi na łaskę daną im przez Boga, mieli być ludźmi łaskawymi wobec swoich bliźnich.

Tak więc w tym przypadku siódmy dzień tygodnia, sobota, jest nie tylko potężnym symbolem stworzenia, ale także równie mocnym symbolem odkupienia i łaski. Wszyscy domownicy Izraelitów, nie tylko dzieci, ale także słudzy, a nawet zwierzęta i obcy przybysze, mogli korzystać z odpoczynku. Sobota rozszerzyła łaskę daną Izraelitom także na innych ludzi, w tym również na tych, którzy nie pozostawali w przymierzu z Bogiem. Taki nakaz znajduje się w samym środku prawa Bożego. Co Bóg łaskawie czyni dla swoich wyznawców, to oni także powinni czynić dla innych ludzi. To bardzo proste.

`Przeczytaj Mt 18,21-35. W jaki sposób zasada zawarta w tej przypowieści została ukazana w przykazaniu dotyczącym świętowania dnia sobotniego, a zwłaszcza w jego wersji uwydatnionej w Księdze Powtórzonego Prawa?`