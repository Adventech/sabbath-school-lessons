---
title:  Nie jest dla ciebie za trudne
date:  17/11/2021
---

30. rozdział Księgi Powtórzonego Prawa zaczyna się od tego, iż Pan mówi, co się stanie, jeśli Izraelici okażą skruchę i porzucą swoje złe postępowanie. Jakież wspaniałe obietnice zostały im dane!

`Przeczytaj Pwt 30,1-10. Jakie obietnice zostały dane Izraelitom przez Boga mimo zapowiedzi, co czeka ich, jeśli nie będą posłuszni? Czego uczy to nas o łasce Bożej?`

`...Te słowa z pewnością były pocieszające dla tych, do których zostały skierowane. Jednak bardzo ważne było to, czy Izraelici nie odwrócą się od Bożych przykazań. Pan bowiem nie oferuje nikomu taniej łaski. Słowa te powinny im uświadomić miłość Boga oraz skłonić do miłowania Go i okazywania tej miłości przez posłuszeństwo Jego nakazom.`

`Przeczytaj Pwt 30,11-14. Co Pan powiedział Izraelitom w tych wersetach? Jaka jest zasadnicza obietnica w nich zawarta i jakie fragmenty Nowego Testamentu odzwierciedlają tę obietnicę?`

W tych pięknych i niepodważalnie logicznych/sensownych słowach zawarte jest wezwanie. Pan nie prosi Izraelitów o coś, co byłoby ponad ich siły. Jego nakaz nie jest zbyt trudny ani niezrozumiały. Cel, jaki wskazuje im Bóg, nie jest zbyt odległy. Nie muszą oni sięgnąć do nieba ani wyruszyć za morze, aby wykonać to, co Bóg im poleca. Pan bowiem mówi:

— „Lecz bardzo blisko ciebie jest słowo, w twoich ustach i w twoim sercu, abyś je czynił” (Pwt 30,14).

To znaczy, że znasz je dość dobrze, aby je wypowiedzieć, i jest ono w twoim sercu, tak iż wiesz, co masz czynić. Tak więc nie ma żadnej wymówki dla nieposłuszeństwa. „Wszystkie Jego [Boga] nakazy są jednocześnie obietnicami siły niezbędnej do ich wykonania”36.

Apostoł Paweł cytuje niektóre z tych starotestamentowych wersetów w kontekście zbawienia w Chrystusie, nawiązując do nich jako przykładu sprawiedliwości przez wiarę (zob. Rz 10,6-10).

Następnie, po słowach zawartych w Pwt 30,14, Izraelici zostali wezwani do tego, by dokonali wyboru między życiem a śmiercią, błogosławieństwem a przekleństwem. Jeśli dzięki łasce wybrali przez wiarę życie, otrzymali je.

Czy dzisiaj mamy inny wybór?