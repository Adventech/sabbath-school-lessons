---
title:  Oddawanie czci Bogu
date:  18/11/2021
---

Jednym z najważniejszych elementów więzi przymierza między Panem a Izraelitami było oddawanie Mu czci. Izraelitów od innych ludów odróżniało między innymi to, że jako jedyny naród czcili prawdziwego Boga, a nie fałszywe męskie i żeńskie bóstwa pogańskie, w ogóle niebędące żadnymi bogami.

— „Patrzcie teraz, że to Ja, Ja jestem, a oprócz mnie nie ma boga” (Pwt 32,39).

`Przeczytaj Pwt 4,19; 8,19; 11,16; 30,17. Jakie ostrzeżenie jest zawarte w tych wersetach? Dlaczego ostrzeżenie to było tak potrzebne dla Izraelitów?`

Tysiące lat temu, podobnie jak to jest i dzisiaj, lud Boży miał do czynienia z kulturą i środowiskiem, które w większości przypadków tworzyły normy, tradycje i poglądy sprzeczne z biblijną wiarą. Tak więc lud Boży zawsze musiał zachowywać czujność, by nie naśladować sposobu postępowania świata i nie czcić jego bożków.

Nasz Bóg jest „Bogiem zazdrosnym” (Pwt 4,24; 5,9; zob. Pwt 6,15) i tylko On, jako nasz Stwórca i Odkupiciel, jest godny naszej najwyższej czci. W tej sprawie także nie ma neutralnego stanowiska — albo oddajemy cześć Panu, który daje nam życie, dobro i błogosławieństwa, albo czcimy bożki, narażając się na zło, przekleństwo i grzech.

`Przeczytaj Ap 13,1-15 i zastanów się, jak sprawa oddawania czci Bogu została przedstawiona w tych wersetach. Porównaj je z Ap 14,6-12. Jak te fragmenty Apokalipsy Jana odzwierciedlają dane Izraelitom w Księdze Powtórzonego Prawa (i w wielu innych fragmentach Pisma Świętego) ostrzeżenie przed fałszywym kultem?`

Chociaż kontekst historyczny się zmienił, rozważana tutaj sprawa pozostała taka sama: Albo ludzie będą oddawali cześć prawdziwemu Bogu i przyjmą życie wieczne, albo ulegną naciskom, otwartym czy ukrytym, a może jednym i drugim, odwracając się od Boga i wybierając śmierć. Decyzja należy do każdego z nas. Bóg nie zmusił starożytnych Izraelitów, by poszli za Nim, i nie zmusi do tego także nas. W 13. rozdziale Apokalipsy Jana to bestia (zwierzę) i jej obraz posługują się religijnym przymusem. Bóg natomiast pociąga do siebie ludzi wyłącznie miłością.

`Jak możemy się upewnić, że niepostrzeżenie nie odchodzimy od Jezusa do obcych bogów?`