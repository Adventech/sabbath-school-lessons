---
title:  Drzewo życia
date:  14/11/2021
---

Nikt z nas nie prosił się na ten świat. Z pewnością nie wybraliśmy swojego zaistnienia ani nawet tego, gdzie się urodziliśmy i kim są nasi rodzice.

Podobnie było z Adamem i Ewą. Oni także nie wybrali tego, iż zostali stworzeni przez Boga — podobnie jak jakiś liść, kamień czy jakaś góra. Jako ludzie otrzymaliśmy nie tylko istnienie (podobnie jak kamień) i życie (ameba też żyje), ale życie rozumnych istot stworzonych na obraz Boga.

Jednak nie wybraliśmy także i tego, iż zaistnieliśmy jako rozumne i wolne istoty, stworzone na obraz Boga. Dlatego Bóg oferuje nam wybór, czy nadal chcemy istnieć i żyć. Możemy wybrać, czy chcemy żyć wiecznie dzięki temu, że Jezus umarł za nas na krzyżu.

`Przeczytaj Rdz 2,8-9.15-17; 3,22-23. Jakie dwie możliwości Bóg dał do wyboru Adamowi w kwestii jego istnienia i życia?`

„W sercu Edenu rosło drzewo, którego owoce miały moc przedłużania życia. Gdyby Adam pozostał posłuszny Bogu, mógłby nadal cieszyć się swobodnym dostępem do tego drzewa i żyć wiecznie. Jednak gdy zgrzeszył, dostęp ten został odcięty, a on zaczął podlegać śmierci. Słowa Boga: »Prochem jesteś i w proch się obrócisz« (Rdz 3,19), wskazują na całkowity brak życia”35.

Tak więc od samego początku Biblia przedstawia nam dwie możliwości: życie wieczne, do którego zostaliśmy stworzeni, oraz wieczna śmierć, która jest powrotem do nicości, z której zostaliśmy pierwotnie wzięci.

Ciekawe jest to, że „drzewo życia” (Rdz 2,9), o którym Pismo Święte mówi, iż dawało nieśmiertelność, a które po raz pierwszy pojawia się w pierwszej księdze Biblii, pojawia się ponownie także w ostatniej jej księdze (zob. Ap 2,7; 22,2.14). Przypuszczalnie przesłanie tego jest takie, iż choć mieliśmy dostęp do drzewa życia, to utraciliśmy go wskutek grzechu. Ostatecznie jednak, gdy problem grzechu zostanie całkowicie rozwiązany dzięki Jezusowi i Jego planowi zbawienia, to odkupieni, którzy wybrali życie, otrzymają dostęp do drzewa życia, jaki ludzkość miała mieć zawsze.

`Przemyśl to, jak twoje codziennie wybory prowadzą cię do ostatecznego wyboru między życiem a śmiercią.`