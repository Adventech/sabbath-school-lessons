---
title:  Życie i dobro, śmierć i zło, błogosławieństwa i przekleństwa
date:  16/11/2021
---

Pod koniec Księgi Powtórzonego Prawa — po długiej mowie o tym, co się stanie z Izraelitami, jeśli nie będą posłuszni Panu i złamią warunki przymierza — w 30. rozdziale tej księgi pojawia się obietnica, że jeśli Izraelici dopuszczą się nieposłuszeństwa i w wyniku tego znajdą się na wygnaniu, to Bóg przywiedzie ich z powrotem do ich kraju, jeśli tylko okażą skruchę i porzucą złe postępowanie.

`Przeczytaj Pwt 30,15-20. Jakie możliwości do wyboru zostały dane starożytnym Izraelitom i jak odzwierciedlają one możliwości do wyboru przedstawione nam w całej Biblii?`

Bóg mówi bardzo wyraźnie, że On, Jahwe, dał Izraelitom wybór, podobnie jak niegdyś Adamowi i Ewie w Edenie. Hebrajskie słowa tow oraz ra, przetłumaczone jako „dobro oraz (…) zło” w Pwt 30,15, zostały także użyte w Rdz 2,9 w nazwie drzewa „poznania dobra i zła”. Tutaj, jak w całej Biblii, nie ma neutralnego/kompromisowego stanowiska, czyli trzeciej możliwości do wyboru. Izraelici mogli albo służyć Panu i żyć, albo wybrać śmierć. Taki sam wybór mamy także i my.

Życie, dobro i błogosławieństwa albo co? Śmierć, zło i przekleństwa! Jednak z całą odpowiedzialnością można stwierdzić, że Bóg oferuje ludziom wyłącznie dobro, życie i błogosławieństwa. Skoro jednak odwracają się oni od Niego, wówczas naturalnym skutkiem ich decyzji jest zło, które ich spotyka, gdyż rezygnują z tego, co Bóg pragnie im dać.

W jakikolwiek sposób to rozumiemy, to jednak ludzie mają przed sobą tylko dwie drogi. Oczywiste jest także to, iż mają wolność wyboru między nimi. Rozważane wersety, podobnie jak i inne tego rodzaju fragmenty Biblii, zarówno Starego Testamentu, jak i Nowego Testamentu, mają sens jedynie w powiązaniu ze świętym darem wolnej woli, czyli wolności wyboru.

Pan niejako powiedział do Izraelitów:

— Tak więc korzystając z wolnej woli, którą wam dałem, wybierzcie życie, błogosławieństwo i dobro, a nie śmierć, zło i przekleństwo.

Wydaje się oczywiste, jaki wybór jest właściwy. A jednak wiemy, że Izraelici nie zawsze wybierali dobrze. Wielki bój między dobrem a złem był tak samo prawdziwy wtedy, jak i jest obecnie, a my powinniśmy się nauczyć na błędach Izraelitów, co się dzieje, gdy nie stajemy całkowicie po stronie Pana i nie wybieramy życia wiecznego oraz wszystkiego tego, co ten wybór niesie ze sobą.

`Przeczytaj Pwt 30,20. Zwróć uwagę na powiązanie miłości z posłuszeństwem. Co mieli czynić Izraelici, by dochować wierności Panu? Jak te same zasady powinny być stosowane przez nas obecnie?`