---
title:  Wybierz życie
date:  13/11/2021
---

### Studium Bieżącego Tygodnia
Rdz 2,8-9; Rz 6,23; 1 J 5,12; Pwt 30,1-20; Rz 10,6-10; Pwt 4,19; Ap 14,6-12.

> <p>Tekst Pamięciowy</p>
> „Biorę dziś przeciwko wam na świadków niebo i ziemię. Położyłem dziś przed tobą życie i śmierć, błogosławieństwo i przekleństwo. Wybierz przeto życie, abyś żył, ty i twoje potomstwo” (Pwt 30,19).

Kolejna smutna historia. Otóż u pewnej młodej kobiety, mającej dwadzieścia dwa lata, lekarze wykryli śmiertelną chorobę. Nowotwór mózgu. Mimo cudów współczesnej medycyny nic już nie można było zrobić. Czekało ją to, co nieuchronne. Ale ta młoda kobieta nie chciała umierać.

Tak więc wpadła na pewien pomysł. Postanowiła, że po śmierci jej głowa zostanie umieszczona w ciekłym azocie i poddana głębokiemu zamrożeniu w celu zachowania komórek mózgu. Jej mózg będzie czekał — pięćdziesiąt, sto lub tysiąc lat — aż kiedyś w przyszłości, gdy technologia będzie dostatecznie zaawansowana, informacje zawarte w jej mózgu zostaną przeniesione do komputera i w ten sposób będzie ona mogła „żyć” dalej, może nawet wiecznie.

To smutna historia. Nie tylko dlatego, że młoda osoba stanęła w obliczu śmierci, ale także z powodu tego, w czym pokładała swoją nadzieję na życie wieczne. Jak to jest w przypadku większości ludzi, ta kobieta pragnęła żyć, ale wybrała drogę, która ostatecznie nie doprowadzi ją do tego celu.

W tym tygodniu, kontynuując studiowanie Księgi Powtórzonego Prawa, przyjrzymy się wyborowi życia i danej nam możliwości takiego wyboru, ale na Bożych warunkach zaoferowanych nam łaskawie przez Dawcę Życia, który to życie także podtrzymuje.