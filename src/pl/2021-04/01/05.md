---
title:  Przymierze na Synaju
date:  29/09/2021
---

Wyjście z Egiptu i wszystko, co się z nim wiązało — od krwi na odrzwiach w Egipcie po dramatyczną sytuację nad Morzem Czerwonym — było nie lada doświadczeniem! Niewątpliwie wywarło ono ogromny wpływ na tych, którzy je przeżyli. (Tych, którzy nie przeżyli, od pierworodnych w Egipcie po żołnierzy na dnie morza, Bóg osądzi uczciwie). Po tych wydarzeniach Pan powiedział:

— „Wy widzieliście, co uczyniłem Egipcjanom, jak nosiłem was na skrzydłach orlich i przywiodłem was do siebie” (Wj 19,4).

Dlaczego Pan dokonał tego zdumiewającego i dramatycznego wyzwolenia, wyswabadzając jeden naród spod ucisku innego narodu, czy, jak powiedział Mojżesz: „Albo czy spróbował jakiś bóg przyjść i wziąć sobie jakiś naród spośród innego narodu przez doświadczenia, znaki i cuda oraz przez wojnę, ręką możną i wyciągniętym ramieniem, przez wielkie i straszne czyny, jak to wszystko, co Pan, wasz Bóg, na oczach twoich uczynił dla was w Egipcie?” (Pwt 4,34)?

`Przeczytaj Wj 19,4-8. Dlaczego Pan wyprowadził swój lud z Egiptu?`

To było tak proste. Bóg powołał ich — potomków Abrahama, Izaaka i Jakuba. Zawarł z nimi przymierze, aby byli „szczególną moją własnością pośród wszystkich ludów, bo moja jest cała ziemia” (Wj 19,5). Ta więź miała kluczowe znaczenie dla przymierza.

Jednak to pojęcie szczególnej własności3 (hebr. segullah) mogło zostać (i zostało) łatwo błędnie zrozumiane. Ich szczególna pozycja w żadnej mierze nie wynikała z czegokolwiek świętego i sprawiedliwego w nich samych. Była ona oparta wyłącznie na łasce Bożej i prawdzie, która została im powierzona i której mieli strzec, a jako królestwo kapłańskie (zob. Wj 19,6) ogłosić światu.

Bóg podał Izraelitom warunki przymierza (inaczej mówiąc, ich obowiązki w ramach tej umowy), w tym dziesięcioro przykazań (zob. 20. rozdział Księgi Wyjścia), a następnie przymierze zostało zatwierdzone. Wylawszy na nowo zbudowany ołtarz połowę krwi z ofiar, Mojżesz „wziął Księgę Przymierza i głośno przeczytał ludowi” (Wj 24,7). Izraelici wówczas oświadczyli, że będą posłuszni przymierzu.

`„Gdy bowiem Mojżesz ogłosił całemu ludowi wszystkie ustawy zakonu, wziął krew (...) i pokropił zarówno samą księgę, jak i cały lud, mówiąc:`

`— To jest krew przymierza, które Bóg dla was ustanowił” (Hbr 9,19-20).`

`Co oznacza krew i dlaczego jest tak ważna, także dla nas dzisiaj?`