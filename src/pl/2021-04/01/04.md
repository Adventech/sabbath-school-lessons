---
title:  Powołanie Abrahama
date:  28/09/2021
---

Abraham (z początku noszący imię Abram) pojawia się po raz pierwszy w genealogii (rodowodzie) w 11. rozdziale Księgi Rodzaju, zaraz po wzmiance o rozproszeniu ludzkości pod wieżą Babel.

`Przeczytaj Rdz 12,1-3 — opis powołania Abrahama przez Boga. Patrząc dzisiaj wstecz — po tym, co wydarzyło się na krzyżu, po śmierci Jezusa i głoszeniu ewangelii — jak rozumiemy to, co Bóg obiecał dokonać przez Abrahama?`

Wiele wieków później apostoł Paweł, starając się uporać z odstępstwem Galatów, skierował ich uwagę na powołanie Abrahama. Wykazał, iż było ono jednym z najwcześniejszych wyrazów tego, co zawsze było pragnieniem Boga — dotrzeć z ewangelią do całej ludzkości. „Z tego możecie poznać, że ci, którzy są z wiary, są synami Abrahama. A Pismo, które przewidziało, że Bóg z wiary usprawiedliwia pogan, uprzednio zapowiedziało Abrahamowi: W tobie będą błogosławione wszystkie narody. Tak więc ci, którzy są ludźmi wiary, dostępują błogosławieństwa z wierzącym Abrahamem” (Ga 3,7-9).

Powołanie Abrahama zostało po raz pierwszy wspomniane w 12. rozdziale Księgi Rodzaju. Reszta Księgi Rodzaju to historia jego i jego potomków, czyli kolejnych dysfunkcjonalnych2 pokoleń tworzących problematyczne rodziny. A jednak to przez nich spełniła się obietnica, osiągając niezwykle istotny punkt w powołaniu Mojżesza.

`Przeczytaj Dz 7,20-36 — opis Mojżesza i wyjścia z Egiptu według męczennika Szczepana. Jak ma się to do wstępnej obietnicy danej przez Boga Abrahamowi?`

W świecie pogrążonym w niewiedzy, błędzie i ogólnym braku poznania prawdy (niewiele się zmieniło przez tysiące lat, nieprawdaż?) Pan powołał lud, swój lud, potomków Abrahama, wyprowadzając ich z niewoli egipskiej. Przez nich zamierzał nie tylko zachować poznanie prawdy, to znaczy poznanie Jego samego, Jahwe, oraz Jego planu zbawienia, ale także rozszerzyć to poznanie na cały świat.

`Jak postrzegamy siebie jako adwentyści dnia siódmego w stosunku do reszty świata? Mówiąc innymi słowy, jakie podobieństwo istnieje między nami a starożytnymi Izraelitami? Co ważniejsze, jaką odpowiedzialność nakłada to podobieństwo na każdego z nas indywidualnie?`