---
title:  Upadek i potop
date:  27/09/2021
---

Niemal każdy uczeń słyszał historyjkę o tym, jak angielski fizyk Isaac Newton (1642-1727), siedząc pod jabłonią, oberwał jabłkiem w głowę i wtedy odkrył grawitację — prawo powszechnego ciążenia. To, czy naprawdę jabłko spadło mu na głowę, czy nie, nie gra tu większej roli. Chodzi o to, że wielkie spostrzeżenie Newtona (w gruncie rzeczy nie odkrył on powszechnego ciążenia, bo każdy, kto kiedykolwiek potknął się i zbił kolano, boleśnie przekonał się o jego istnieniu) polegało na tym, iż zrozumiał, że ta sama siła, która sprawia, że jabłko spada na glebę (nie zawsze blisko jabłoni), sprawia także, że Księżyc nie odlatuje w przestrzeń kosmiczną, ale krąży wokół Ziemi, a Ziemia wokół Słońca.

Było to ważne odkrycie, gdyż przez tysiące lat ludzie wierzyli, że prawa rządzące wszechświatem różnią się od praw panujących na Ziemi. Newton wykazał, że ten pogląd był błędny.

Choć odkrycie Newtona dotyczyło praw przyrody, ta sama zasada sprawdza się także w prawie moralnym. Taka sama wolność (nierozerwalnie związana z miłością), jaka doprowadziła Lucyfera do upadku w niebie, doprowadziła także pierwszych ludzi do upadku na ziemi.

`Przeczytaj Rdz 2,16-17; 3,1-7. Jak te wersety o doskonałych ludziach znajdujących się w doskonałym środowisku i stworzonych przez doskonałego Boga świadczą o przejmującej prawdzie dotyczącej wolności nieodłącznie związanej z miłością?`

Po upadku sytuacja gwałtownie się pogarszała aż do tego stopnia, iż Pan powiedział o ludzkości:

— „Wszelkie jego myśli oraz dążenia jego serca są ustawicznie złe” (Rdz 6,5).

Jeśli ludzkie myśli były złe, to czyny z pewnością także były złe, i to tak złe, że Pan musiał zniszczyć cały świat przy pomocy potopu, dając ludzkości szansę rozpoczęcia wszystkiego na nowo w ramach niejako ponownego stworzenia. Jednak, jak wskazuje historia wieży Babel (zob. Rdz 11,1-9), ludzkość nadal była skłonna wypierać się Boga. „Gdy wieża była już częściowo ukończona, dolne jej partie zostały zasiedlone przez budowniczych. Inne apartamenty, pięknie wykończone i przyozdobione, zostały poświęcone kultowi bożków. Ludzie cieszyli się z odniesionego sukcesu i czcili bożki ze srebra oraz złota, przeciwstawiając się Władcy Nieba i Ziemi”1. Tak więc, oprócz pomieszania ich języków, Bóg rozproszył upadłych ludzi po powierzchni ziemi.

`Postaraj się zapamiętać, o czym myślałeś w ciągu dnia. Czego uczy cię to o stanie twojego serca?`