---
title:  Miłować, by być miłowanym
date:  26/09/2021
---

W 1 J 4,8 czytamy: „Bóg jest miłością”. Chociaż te trzy słowa są proste (w języku greckim cztery słowa), pojęcie, które wyrażają, jest tak głębokie i tak złożone, iż jesteśmy w stanie pojąć je jedynie w niewielkim stopniu. Słowa te nie mówią o tym, że Bóg miłuje czy objawia miłość, ale że On jest miłością. Jest miłością — jakby miłość była istotą tożsamości samego Boga. Jako upadłe istoty ludzkie — pojmujące rzeczywistość jedynie przy pomocy około półtora kilograma tkanek i substancji chemicznych w naszej głowie — po prostu nie jesteśmy w stanie w pełni pojąć, co to znaczy, że Bóg jest miłością.

Możemy to jednak zrozumieć na tyle, by wiedzieć, że jest to niesamowicie dobra wiadomość. Gdyby zamiast przesłania: Bóg jest miłością, Biblia zawierała przesłanie: Bóg jest nienawiścią, albo: Bóg jest mściwością, albo: Bóg jest obojętnością, to takie objawienie Boga byłoby czymś, co powinno nas zaniepokoić albo zmartwić.

Prawda o tym, że Bóg jest miłością, pomaga nam lepiej zrozumieć to, że panowanie Boga i Jego sposób rządzenia całym stworzeniem, jest odzwierciedleniem miłości. Być może miłość przenika wszechświat bardziej niż prawo powszechnego ciążenia. Bóg nas miłuje, a my mamy kochać Boga z wzajemnością (zob. Pwt 6,5; Mk 12,30).

Jednak miłość, by była miłością, musi być okazywana dobrowolnie. Bóg nie może wymusić kochania, bo sama próba użycia przymusu wyklucza miłość. Zatem gdy Bóg stworzył inteligentne i myślące istoty w niebie i na ziemi, zdolne do miłowania, musiał dopuścić ryzyko, że nie będą Go kochać. Niektóre nie wytrwały w miłości i tak doszło do pojawienia się tego, co nazywamy wielkim bojem.

`Dlaczego poniższe wersety mają sens jedynie w kontekście wolności oraz ryzyka związanego z miłością? (Zob. Iz 14,12-14; Ez 28,12-17; Ap 12,7).`

Szczególnie pouczający jest Ez 28,15, który to werset wskazuje, że choć ów anioł, Lucyfer, był doskonałą istotą stworzoną przez doskonałego Boga, to jednak pojawiła się w nim nieprawość. Stało się tak nie dlatego, że został stworzony z tą nieprawością. Przeciwnie, stworzony ze zdolnością do miłowania Lucyfer miał prawdziwą moralną wolność, a mimo tego wszystkiego, co otrzymał — „okryciem twoim były wszelakie drogie kamienie” (Ez 28,13) — ów anioł chciał czegoś więcej. Jeden jego odstępczy krok prowadził do drugiego, aż doszło do tego, że „wybuchła wojna w niebie” (Ap 12,7).

`Są miejsca na świecie, gdzie można kupić psy-roboty, które będą posłuszne rozkazom swego właściciela — nigdy nie zabrudzą dywanu ani nie pogryzą mebli. Jednak czy mógłbyś mieć prawdziwą więź z takim psem-robotem? Jak twoja odpowiedź pomaga ci zrozumieć, dlaczego Bóg pragnął stworzyć żywe istoty, które mogły Go prawdziwie miłować?`