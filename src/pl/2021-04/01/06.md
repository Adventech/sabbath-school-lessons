---
title:  Odstępstwo i kara
date:  30/09/2021
---

— „Uczynimy wszystko, co Pan rozkazał” (Wj 19,8; zob. także Wj 24,3.7).

Choć niewątpliwie Izraelici powiedzieli to szczerze, niestety, ich czyny raz za razem nie zgadzały się z ich słowami. Choć byli wybranym ludem Bożym i dobrowolnie zawarli przymierze z Panem, nie dotrzymywali danego słowa, co w gruncie rzeczy sprowadzało się do jednego.

`Jaki był bardzo ważny składnik przymierza ze strony Izraelitów? (Zob. Wj 19,4-5).`

Wezwanie do posłuszeństwa Bogu (przestrzegania Jego prawa) było tak samo aktualne wówczas, jak jest aktualne i dzisiaj (zob. Mt 7,24-27; J 14,15; Jk 2,20; Rz 6,11-12), a jednak Izraelici raz po raz nie dotrzymywali warunków umowy.

Wkrótce po zawarciu przymierza, jeszcze pod górą Synaj, dopuścili się odstępstwa (zob. Wj 32,1-6). Niestety, niewierność w ich przypadku wydawała się bardziej normą niż wyjątkiem, a więc zamiast w krótkim czasie wkroczyć do Ziemi Obiecanej, Izraelici koczowali na pustyni przez czterdzieści lat.

`Przeczytaj Lb 14,28-35. Jaka kara została wymierzona Izraelitom za to, że odrzucili zaufanie Panu i nie czynili tego, co im polecił?`

Wówczas nieposłuszeństwo wynikało nie z jawnego buntu (choć i tak się zdarzało), ale z braku zaufania słowu Boga (podobnie jest i dzisiaj). Tamten grzech Izraelitów był o tyle haniebny, iż, jak powiedział sam Bóg, ludzie ci „widzieli moją chwałę i moje znaki, jakich dokonywałem w Egipcie i na pustyni, a oto już dziesięciokrotnie wystawiali mnie na próbę” (Lb 14,22). Wbrew wszystkiemu, co widzieli i czego doświadczyli, nadal nie byli posłuszni Panu i nie zamierzali objąć wskazanej im ziemi w posiadanie, choć Bóg obiecał im powodzenie w tej sprawie (zob. 13. i 14. rozdział Księgi Liczb).

`Pomyśl o tym, co zostało napisane powyżej — iż nieposłuszeństwo często wynika z braku zaufania do Słowa Bożego. Dlaczego tak jest i jak możemy się nauczyć bardziej ufać Bogu?`