---
title:  Wstęp do Księgi Powtórzonego Prawa
date:  25/09/2021
---

### Studium Bieżącego Tygodnia
Iz 14,12-14; Ez 28,12-17; Rdz 3,1-7; 12,1-3; Dz 7,20-36; Wj 19,4-8.

> <p>Tekst Pamięciowy</p>
> „Kto nie miłuje, nie zna Boga, gdyż Bóg jest miłością” (1 J 4,8).

Księga Powtórzonego Prawa nie powstała w próżni. Jak to jest ze wszystkim w życiu, także Księga Powtórzonego Prawa istnieje w określonym kontekście i — jak to jest ze wszystkim w życiu — ten kontekst odgrywa istotną rolę w zrozumieniu, co znaczy ta księga i jaki jest jej cel.

Zanim się pojawiła, upłynęło sporo czasu w historii, która wyjaśnia okoliczności nie tylko powstania samej księgi, ale świata i środowiska społecznego, w którym się zrodziła. Jak trudno byłoby zrozumieć cel i działanie wycieraczek samochodowych, nie mając pojęcia, czym jest samochód, tak trudno jest zrozumieć Księgę Powtórzonego Prawa, zwłaszcza w świetle naszego tematu (jej powiązania z teraźniejszą prawdą), jeśli nie zna się kontekstu, w którym powstała.

Ktoś podobno przeczytał powieść historyczną Wojna i pokój rosyjskiego pisarza Lwa Tołstoja (1828-1910) — liczącą około półtora tysiąca stron — w zaledwie trzy dni. Gdy zapytano go, o czym mówi ta rosyjska epopeja narodowa, odpowiedział:

— Coś o Rosji.

Próba przedstawienia w jednej lekcji tysięcy lat historii prowadzących do powstania Księgi Powtórzonego Prawa nieco przypomina odpowiedź czytelnika powyższej powieści. Jednak skupiwszy uwagę na najważniejszych punktach naszej lekcji, będziemy mogli dostrzec kontekst niezbędny do zrozumienia tej biblijnej księgi, tak bardzo pełnej teraźniejszej prawdy.