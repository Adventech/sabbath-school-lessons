---
title:  Zmartwychwstanie Mojżesza
date:  22/12/2021
---

„I umarł tam Mojżesz, sługa Pana, w ziemi moabskiej, zgodnie ze słowem Pana. I pogrzebał go w dolinie, w ziemi moabskiej naprzeciw Bet-Peor; a nikt nie zna po dziś dzień jego grobu” (Pwt 34,5-6). Tak oto w dwóch prostych wersetach została opisana śmierć Mojżesza — tak ważnej postaci zarówno w dziejach dawnych Izraelitów, jak również dla współczesnych chrześcijan i żydów.

Mojżesz umarł i został pogrzebany, a lud go opłakał, i tyle. Z pewnością dotyczyły go słowa z Apokalipsy Jana:

— „Błogosławieni są odtąd umarli, którzy w Panu umierają. Zaprawdę, mówi Duch, odpoczną po pracach swoich; uczynki ich bowiem idą za nimi” (Ap 14,13).

Jednak śmierć Mojżesza nie była ostatnim zapisanym w Biblii etapem jego historii.

`Przeczytaj Jud 1,9. O czym jest mowa w tym wersecie i jak pomaga on nam wyjaśnić pojawienie się Mojżesza w czasach nowotestamentowych?`

Choć otrzymaliśmy tylko skromną informację, jakże niesamowita scena jawi się przed naszymi oczami. Michał, Syn Boży, spiera się z diabłem o ciało Mojżesza. W jaki sposób? Niewątpliwie Mojżesz był grzesznikiem, a jego ostatnim znanym nam grzechem było przypisanie sobie chwały należącej do Boga, a więc grzech podobny do tego, jaki spowodował wyrzucenie Lucyfera z nieba:

— „Wstąpię na szczyty obłoków, zrównam się z Najwyższym” (Iz 14,14).

Spór o ciało Mojżesza toczył się dlatego, iż Chrystus przybył, by wskrzesić Mojżesza.

Ale jak Chrystus mógł wskrzesić grzesznika, Mojżesza, tego, który złamał Jego prawo? Odpowiedzieć na to pytanie możemy jedynie dzięki krzyżowi Chrystusa. Jak wszystkie zwierzęta ofiarne wskazywały na śmierć Chrystusa, tak oczywiście Pan powołał się na swoją przyszłą śmierć na krzyżu, domagając się prawa do wskrzeszenia Mojżesza. „W konsekwencji grzechu Mojżesz dostał się pod moc szatana. Sam był winien temu, iż stał się według prawa jeńcem śmierci, ale w imieniu Odkupiciela został wzbudzony do wiecznego życia. Mojżesz wyszedł z grobu w chwale i wstąpił ze swym Wybawcą do miasta Bożego”58.

`Jak wydarzenia związane ze śmiercią i zmartwychwstaniem Mojżesza, jeszcze przed śmiercią Jezusa na krzyżu, pomagają nam zrozumieć głębię planu zbawienia?`