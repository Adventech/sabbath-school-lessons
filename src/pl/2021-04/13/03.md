---
title:  Grzech Mojżesza (cz. II)
date:  20/12/2021
---

`Przeczytaj jeszcze raz Lb 20,12-13. Jak Pan uzasadnił to, że Mojżesz musiał ponieść skutki tego, co uczynił? Zob. także Pwt 31,2; 34,4.`

Według tych wersetów Mojżeszowy grzech, który był próbą zajęcia miejsca Boga, był czymś więcej niż Jego osobistym przewinieniem. Mojżesz okazał brak wiary, co w przypadku przywódcy było wielkim błędem. A przecież od spotkania z Bogiem przy płonącym krzewie (zob. Wj 3,2-16) człowiek ten miał wyjątkowe doświadczenie z Nim, a jednak, jak czytamy, nie zaufał Mu (zob. Lb 20,12). Ponieważ okazał brak wiary w to, co powiedział Pan, popadł w grzech i nie uwielbił Go na oczach Izraelitów. Mówiąc innymi słowy, gdyby Mojżesz spokojnie uczynił to, co należało, okazując wiarę i ufność mimo odstępstwa ludu, uwielbiłby Pana przed ludem i znowu byłby przykładem prawdziwej wiary i posłuszeństwa.

Zwróć uwagę, że Mojżesz zlekceważył także to, co Pan polecił mu uczynić.

`Przeczytaj Lb 20,8. Co Pan polecił Mojżeszowi, a co on uczynił zamiast tego (zob. Lb 20,9-11)?`

W Lb 20,9 czytamy, że Mojżesz wziął do ręki laskę, tak jak polecił mu Pan. Jednak w Lb 20,10, zamiast przemówić do skały, z której miała popłynąć woda na dowód działania mocy Bożej, Mojżesz uderzył w skałę, i to nie raz, ale dwa razy. Owszem, uderzenie w skałę i wypłynięcie z niej wody było cudem, ale z pewnością nie takim, jak przemówienie do skały, która w odpowiedzi wypuściłaby z siebie wodę.

Na pierwszy rzut oka może się wydawać, że sąd Boga nad Mojżeszem był zbyt surowy. Po tym wszystkim, co przeżył Mojżesz, nie pozwolono mu wejść do Ziemi Obiecanej. Odkąd ludzie czytają tę historię, zastanawiają się, dlaczego z powodu jednego pochopnego czynu Mojżesz nie mógł uczynić tego, na co tak długo czekał.

`Czego nauczyli się Izraelici z tego, co spotkało Mojżesza?`