---
title:  Grzech Mojżesza (cz. I)
date:  19/12/2021
---

Nawet podczas odstępstwa Izraelitów i ich wędrówki po pustyni Bóg wielokrotnie i w cudowny sposób troszczył się o nich. Chociaż nie zasługiwali na przychylność Boga, to jednak On nieustannie okazywał im łaskę. My także jesteśmy osobami korzystającymi z dobrodziejstwa łaski Bożej i tak samo na nią nie zasługujemy. W końcu, gdyby łaska była zasłużona, nie byłaby łaską.

Oprócz tego, że Bóg dostarczał im w obfitości żywność na pustyni, innym przejawem Jego łaski było to, że zaopatrywał ich w wodę, bez której zginęliby w gorącym i pustynnym klimacie. Nawiązując do tego doświadczenia Izraelitów, Paweł napisał: „I wszyscy ten sam napój duchowy pili; pili bowiem z duchowej skały, która im towarzyszyła, a skałą tą był Chrystus” (1 Kor 10,4). Ellen G. White dodaje: „Gdziekolwiek w czasie wędrówki potrzebowali wody, tam wytryskała ona ze szczelin skalnych niedaleko ich obozu”55.

`Przeczytaj Lb 20,1-13. Jakie wydarzenie zostało opisane w tych wersetach i jak rozumiemy karę, która spotkała Mojżesza z powodu tego, co uczynił?`

W pewnym sensie nietrudno dostrzec powód rozczarowania Mojżesza i zrozumieć je. Po tym wszystkim, czego Pan dla nich dokonał — znakach, cudach i cudownym wyzwoleniu — znaleźli się wreszcie u granic Ziemi Obiecanej. I co wtedy? Gdy tylko zabrakło im wody, zaczęli knuć przeciwko Mojżeszowi i Aaronowi. Czyżby Pan nie mógł dostarczyć im teraz wody, skoro czynił to przez wiele lat wcześniej? Oczywiście, mógł, a nawet zamierzał to uczynić.

Jednak zwróć uwagę na słowa Mojżesza, które wypowiedział, gdy uderzył w skałę, i to nawet dwukrotnie:

— „Słuchajcie, przekorni56! Czy z tej skały wydobędziemy dla was wodę?” (Lb 20,10).

Można wyczuć zniecierpliwienie i gniew w jego słowach, gdyż zaczyna swoją wypowiedź od nazwania Izraelitów przekornymi.

Problem leżał nie tyle w samym gniewie Mojżesza, która to reakcja była zła, ale zrozumiała, ile w słowach patriarchy, które wskazywały na to, że jakoby człowiek był w stanie wydobyć wodę ze skały. W swoim gniewie Mojżesz zachowywał się tak, jakby zapomniał, że to moc Boża działająca dla nich mogła dokonać takiego cudu. W końcu ze wszystkich ludzi to on powinien był o tym wiedzieć najlepiej.

`Jakże często zdarza nam się mówić i działać w przypływie gniewu, a nawet ów gniew usprawiedliwiać? Jak możemy się nauczyć zatrzymywać, modlić się i prosić o moc Bożą, by właściwie mówić i działać, gdy czujemy gniew?`