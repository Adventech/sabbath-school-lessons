---
title:  Powszechne zmartwychwstanie
date:  23/12/2021
---

Gdy znamy informacje z Nowego Testamentu dotyczące losu Mojżesza i tego, że nie wszedł on do Ziemi Obiecanej, nie postrzegamy tego jako kary. Zamiast trafić do ziemskiego Kanaanu czy ziemskiej Jerozolimy (która przez większość swojej historii była miejscem wojen, klęsk i cierpienia), Mojżesz otrzymał nowy i wieczny dom w Jeruzalem niebiańskim (zob. Hbr 12,22). To z pewnością bardzo korzystna zamiana!

Mojżesz jest pierwszym znanym z Biblii człowiekiem, który dostąpił zmartwychwstania. Henoch został zabrany do nieba, nie doświadczając śmierci (zob. Rdz 5,24), podobnie jak Eliasz (zob. 2 Krl 2,11), ale w sprawozdaniu biblijnym Mojżesz jest pierwszym człowiekiem wskrzeszonym do wiecznego życia.

Nie wiemy, jak długo Mojżesz pozostawał w grobie, ale z jego punktu widzenia nie ma to najmniejszego znaczenia. W chwili śmierci wydał ostatnie tchnienie, a czy upłynęły potem trzy godziny, czy trzysta lat, on już o tym nie wiedział. Takie samo będzie odczucie wszystkich zmarłych na przestrzeni wielu wieków. Ich doświadczenie śmierci nie będzie się zasadniczo różniło od tego, czego doświadczył sam Mojżesz. Gdy zamkniemy oczy po raz ostatni w tym życiu, następną rzeczą, którą ujrzymy, będzie albo powtórne przyjście Jezusa, albo, niestety, sąd ostateczny (zob. Ap 20,7-15).

`Przeczytaj 1 Kor 15,13-22. Jaka wielka obietnica jest zawarta w tych wersetach i dlaczego słowa Pawła mają sens jedynie wtedy, gdy rozumiemy, że umarli w Chrystusie śpią snem śmierci aż do swego zmartwychwstania?`

Bez nadziei zmartwychwstania nie mamy żadnej nadziei. Zmartwychwstanie Chrystusa jest gwarancją naszego zmartwychwstania. Gdy dokonał „oczyszczenia z grzechów” (Hbr 1,3) na krzyżu jako nasz Ofiarny Baranek, umarł i zmartwychwstał, a dzięki Jego zmartwychwstaniu mamy pewność naszego zmartwychwstania, zaś Mojżesz jest pierwszym przykładem dla tych wszystkich upadłych ludzi, którzy dzięki Chrystusowi zostaną w przyszłości wzbudzeni do życia wiecznego. Dzięki temu, czego dokonał Chrystus, Mojżesz został wskrzeszony, a my zostaniemy wskrzeszeni w dniu powtórnego przyjścia Chrystusa.

Tak więc widzimy w Mojżeszu przykład zbawienia przez wiarę, która przejawiała się wiernością i zaufaniem do Boga, choć niedoskonałą bezgrzesznością. W całej Księdze Powtórzonego Prawa widzimy Mojżesza wzywającego lud Boży do podobnej wierności oraz podobnego przyjęcia danej im łaski, tak jak jest dana nam, albowiem podobnie jak oni stoimy na granicy Ziemi Obiecanej.

`Bóg Mojżesza i Bóg Izraelitów wzywa także nas do wierności. Co możemy zrobić, by upewnić się, że nie popełniamy błędów podobnych do tych, przed jakimi Mojżesz ostrzegał Izraelitów i nas w Księdze Powtórzonego Prawa?`