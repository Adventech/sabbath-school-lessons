---
title:  Śmierć Mojżesza
date:  21/12/2021
---

Biedny Mojżesz! Zaszedł tak daleko i przeszedł tak dużo tylko po to, by nie doświadczyć spełnienia obietnicy danej Abrahamowi przed wiekami:

— „Ziemię tę dam potomstwu twemu” (Rdz 12,7).

`Przeczytaj Pwt 34,1-12. Co stało się z Mojżeszem i co Pan powiedział o nim, co świadczyło, jak szczególnym był człowiekiem?`

„Mojżesz rozmyślał w samotności nad zmiennymi kolejami i trudami swego życia, odkąd porzucił dworskie zaszczyty i przyszłe królestwo w Egipcie, wiążąc swój los z wybranym narodem Bożym. Przywołał na pamięć długie lata spędzone na pustyni ze stadami Jetry, zjawienie się anioła w płonącym krzaku i swoje własne powołanie do wyswobodzenia Izraela. Ponownie zobaczył potężne cuda mocy Bożej, objawianej na rzecz wybranego ludu, i Jego cierpliwą łaskę w czasie długich lat wędrówki oraz buntów. Pomimo tego wszystkiego, co Bóg uczynił dla nich, oraz pomimo jego osobistych modlitw i trudów tylko dwóch mężów z wszystkich dorosłych osób w ogromnej armii, która opuściła Egipt, okazało się tak wiernych, że mogli wejść do Ziemi Obiecanej. Gdy Mojżesz przeglądał rezultat swych trudów, wydawało mu się, że jego życie pełne doświadczeń i ofiar było prawie nadaremne”57.

W Pwt 34,4 czytamy coś bardzo interesującego:

— „To jest ziemia, którą poprzysiągłem Abrahamowi, Izaakowi i Jakubowi, mówiąc: Twojemu potomstwu dam ją”.

Pan posłużył się niemal dokładanie tymi słowami, które raz po raz wypowiadał do wcześniejszych patriarchów i ich dzieci, iż da tę ziemię na własność ich potomkom. Teraz powtórzył te słowa w rozmowie z Mojżeszem.

Pan powiedział także:

— „Pokazałem ci ją naocznie, lecz do niej nie wejdziesz” (Pwt 34,4).

To niemożliwe, by stojąc w tym miejscu, Mojżesz mógł w naturalny sposób zobaczyć wszystko, co Pan mu wskazał — od Moabu po ziemię Dana i Naftaliego. Ellen G. White wyraźnie wskazuje, że to, co ujrzał Mojżesz, było nadprzyrodzonym objawieniem nie tylko Ziemi Obiecanej, ale także tego, jak będzie ona wyglądać, gdy Izraelici obejmą ją w posiadanie.

Na pierwszy rzut oka mogło się wydawać, jakby Pan zamierzał drażnić się z Mojżeszem:

— Mógłbyś tam wejść, gdybyś był mi posłuszny, jak powinieneś.

Nic podobnego! Pan pragnął jedynie upewnić Mojżesza, że wbrew wszystkiemu, w tym także mimo jego błędu, Bóg pozostanie wierny obietnicom przymierza danym przodkom Izraelitów i im samym. Jak się przekonamy, Pan miał coś jeszcze znacznie lepszego dla swojego wiernego sługi, choć nie idealnego.