---
title:  Miłowanie obcych przybyszy
date:  25/10/2021
---

Wśród różnych ostrzeżeń Mojżesz skierował do Izraelitów takie słowa:

— „Oto do Pana, twego Boga, należą niebiosa i niebiosa niebios, ziemia i wszystko, co na niej się znajduje” (Pwt 10,14).

Jakże to mocny wyraz zwierzchniej władzy Pana wyrażonej także w innych fragmentach Biblii: „Pańska jest ziemia i to, co ją napełnia, świat i ci, którzy na nim mieszkają” (Ps 24,1).

`Przeczytaj Pwt 10,17-19. Co jeszcze mówi Mojżesz o Bogu w tych wersetach? Co Bóg nakazuje swojemu ludowi?`

Jahwe jest nie tylko Władcą Nieba i Ziemi, ale także Bogiem Bogów i Panem Panów (zob. Pwt 10,17). Nie znaczy to, że istnieją inni, mniejsi bogowie, na przykład bogowie czczeni przez okoliczne pogańskie narody. Te boskie tytuły mówią o Nim nie tylko jako jedynym Bogu — „patrzcie teraz, że to Ja, Ja jestem a oprócz mnie nie ma boga” (Pwt 32,39) — ale podkreślają Jego zupełną władzę nad wszelkimi potęgami, prawdziwymi czy wymyślonymi, w niebie i na ziemi.

Czytamy także, że jest On „Bogiem wielkim, potężnym i strasznym, który nie ma względu na osobę ani nie przyjmuje darów” (Pwt 10,17). To wszystko jest częścią większego przesłania:

— Jahwe jest waszym Bogiem, a wy, Jego lud, macie być Mu posłuszni.

Jakże przejmujące zestawienie zostało tu przedstawione! Tak, Jahwe jest Bogiem Bogów, Panem Panów i Najwyższym Władcą, który podtrzymuje istnienie całego stworzenia (zob. Kol 1,16-17), ale troszczy się także o sieroty, wdowy i obcych przybyszów, okazując swoją troskę o zaspokojenie ich podstawowych fizycznych potrzeb. Bóg, który zauważa nawet spadającego na ziemię wróbla (zob. Mt 10,29), zna dobrze los tych, którzy zostali zepchnięci na margines społeczeństwa. Mówiąc innymi słowy, Pan powiada swojemu ludowi:

— Owszem, jesteście wybranym szczególnym ludem i ja was miłuję. Jednak miłuję także innych ludzi, w tym potrzebujących i bezradnych pośród was. A skoro ja ich miłuję i wy macie ich miłować. To jest jeden z waszych bardzo ważnych obowiązków związanych z przymierzem.

`Przeczytaj Ps 146,5-10. Jak przesłanie tego psalmu odzwierciedla to, co Bóg powiedział Izraelitom w Księdze Powtórzonego Prawa. Jak przesłanie to odnosi się do nas jako chrześcijan?`