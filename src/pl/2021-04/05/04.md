---
title:  Byliście obcymi przybyszami w ziemi egipskiej
date:  26/10/2021
---

`„Więc i wy miłujcie obcego przybysza, gdyż sami byliście obcymi przybyszami w ziemi egipskiej” (Pwt 10,19). Jakie przesłanie zostało skierowane do starożytnych Izraelitów w tym wersecie? Jak to przesłanie odnosi się do nas?`

Setki lat wcześniej Pan powiedział Abrahamowi:

— „Wiedz dobrze, że potomstwo twoje przebywać będzie jako przychodnie w ziemi, która do nich należeć nie będzie i będą tam niewolnikami, i będą ich ciemiężyć przez czterysta lat” (Rdz 15,13; zob. także Rdz 17,8; Dz 13,17).

Tak się też i stało, a w pierwszych rozdziałach Księgi Wyjścia zapisana została dla potomnych dramatyczna historia wykupienia (zob. Wj 15,13) i wybawienia (zob. Wj 14,13) z Egiptu jako zapowiedzi odkupienia i zbawienia danego nam w Chrystusie Jezusie. W przewodnim wersecie Pan pragnie przypomnieć swoim wiernym, gdzie byli i kim byli, to jest obcymi przybyszami w obcym kraju:

— Pamiętajcie, że sami znajdowaliście się na marginesie egipskiego społeczeństwa, będąc wyrzutkami, a nawet niewolnikami zdanymi na łaskę silniejszych od siebie, którzy mogli stosować wobec was przemoc i często to czynili.

A choć Izraelici byli wybranym narodem powołanym przez Boga — „królestwem kapłańskim” (Wj 19,6) — i nie mieli lekceważyć tego, co różniło ich od obcych przybyszów mieszkających między nimi, zwłaszcza w kwestii religii, to jednak pod względem praw człowieka obcy przybysze, wdowy i sieroty mieli być traktowani tak samo uczciwie, sprawiedliwie i miłosiernie, jak pragnęli być traktowani sami Izraelici.

`Przeczytaj Mt 7,12. Jak werset ten wyraża to, co Pan powiedział starożytnym Izraelitom o traktowaniu słabszych przebywających wśród nich?`

Ten nakaz skierowany do Izraelitów, a dotyczący tego, jak mają traktować osoby potrzebujące pomocy, w żadnym razie nie był regułą w starożytnym świecie, w którym ludzi bezradnych, jako bezużytecznych, traktowano nie lepiej niż zwierzęta.

Izraelici mieli pod tym względem postępować inaczej i być światłem dla innych narodów. Tak, ta różnica miała wynikać z tego, jakiemu Bogu oddawali cześć, jak to czynili i jaki religijny system prawdy od Niego otrzymali. Ich miłosierne podejście do osób potrzebujących i słabszych miało być dla świata mocnym świadectwem wyższości Boga i ich wiary oraz sensem i powodem ich istnienia.