---
title:  Obrzezka serc
date:  24/10/2021
---

10. rozdział Księgi Powtórzonego Prawa (będący kontynuacją poprzedniego rozdziału tej księgi) jest w zasadzie Bożym potwierdzeniem przymierza zawartego z Izraelem. W gruncie rzeczy znaczna część Księgi Powtórzonego Prawa jest niejako odnowieniem przymierza. To znaczy, że nawet po ich strasznym grzechu u podnóża Synaju — wprowadzeniu bałwochwalczego kultu pod nieobecność Mojżesza — Pan nie odrzucił Izraelitów.

`Przeczytaj Pwt 10,1-11. Jak to, co zostało opisane w tych wersetach, pomaga nam zrozumieć, że Bóg przebaczył Izraelitom ich grzech i potwierdził przymierze zawarte z ich przodkami?`

Mojżesz rozbił kamienne tablice z dziesięcioma przykazaniami (zob. Pwt 9,17) na znak zerwania przymierza przez Izraelitów (zob. Pwt 32,19). „Rzucił na ziemię kamienne tablice, aby pokazać obrzydzenie, jakim napełnia go ich przestępstwo, a te rozprysnęły się na kawałki na oczach całego ludu, co oznaczało, że jak oni złamali przymierze z Bogiem, tak Bóg zerwał swe przymierze z nimi”18.

Tak więc fakt, iż Bóg powiedział Mojżeszowi, by ten wyciosał sobie nowe tablice, „takie jak poprzednie” (Pwt 10,1), aby Pan mógł napisać na nich te same słowa, jakie napisał na pierwszych tablicach, wskazuje na to, że Bóg przebaczył Izraelitom i nie odrzucił ich nawet po tym, czego się dopuścili.

`Przeczytaj Pwt 10,14-16. Co Bóg powiedział Izraelitom? Jakie jest znaczenie symbolicznych wyobrażeń użytych tu przez Pana?`

Występuje tu szereg symbolicznych wyobrażeń: obrzezanie, serce i kark. Boże przesłanie jest jasne. Obrzezanie było znakiem przymierza, ale był to jedynie zewnętrzny znak. Bóg pragnął jednak ich serc, czyli tak naprawdę ich umysłów, ich uczuć i ich miłości. Sztywny kark to symbol uporu i niechęci do posłuszeństwa Panu. Podobnie jak to było wielokrotnie wcześniej i później, Pan wezwał swój lud do porzucenia połowicznej wierności i do służenia Mu całym sercem i całą duszą.

`Pomyśl, jak wiele razy Pan przebaczał twoje grzechy. Co mówi to o Jego łasce?`