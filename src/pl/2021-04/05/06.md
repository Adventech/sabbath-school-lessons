---
title:  Czysta pobożność
date:  28/10/2021
---

`Przeczytaj Pwt 24,10-15. Jakie ważne zasady zostały wyrażone w tych wersetach w sprawie tego, jak mamy traktować ludzi zależnych od nas?`

Po raz kolejny widzimy tu troskę Pana o podstawową ludzką godność. Owszem, czasami ktoś jest ci coś winien i nadchodzi czas zwrotu długu, ale dłużnikowi należy okazać odrobinę szacunku, chroniąc jego godność. Nie należy go nachodzić z brutalnymi żądaniami. Trzeba zaczekać przed jego domem na zwrot długu. Jeśli ubogi człowiek oddał ci swoją szatę jako zastaw, musisz mu ją zwrócić na noc, aby nie zmarzł (zob. Pwt 24,12-13). Inne wersety dotyczą tego, jak należy traktować ubogiego człowieka, który wynajmuje się do pracy i jest narażony na wyzysk. Nie wolno go uciskać, gdyż w oczach Boga byłoby to grzechem, i to poważnym. Skoro Izraelici mieli być świadkami Boga, czyli świętym ludem żyjącym w prawdzie pośród świata pogrążonego w błędzie, bałwochwalstwie, przemocy i grzechu, to musieli być dobrzy dla słabych i lekceważonych. W przeciwnym razie ich świadectwo nie zdałoby się na nic.

`Przeczytaj Jk 1,27-2,11. Co Jakub mówi w tych wersetach i jak odzwierciedla przesłanie Pana skierowane do Izraelitów w Księdze Powtórzonego Prawa? Jakie znaczenie ma fakt, że Jakub łączy złe traktowanie ubogich ze sprawą przestrzegania dziesięciorga przykazań?`

Choć nic w samych dziesięciu przykazaniach bezpośrednio nie nawiązuje do stronniczości w podejściu do bogatych kosztem ubogich, to jednak twarde trzymanie się litery prawa połączone ze złym traktowaniem ubogich i potrzebujących jest kpiną z wyznawanej wiary i z twierdzenia, że przestrzega się przykazań. Miłowanie bliźniego jak samego siebie jest najwyższym wyrazem prawa Bożego. To jest teraźniejszą prawdą dzisiaj, tak samo jak było nią w czasach Jakuba i wtedy, gdy Mojżesz przemawiał do Izraelitów na granicy Ziemi Obiecanej.

`Dlaczego jako adwentyści dnia siódmego, poważnie traktujący prawo Boże, musimy się upewnić, że równie poważnie traktujemy zarówno pouczenie Jakuba, jak i to płynące z Księgi Powtórzonego Prawa? Zważywszy na to, o czym czytamy w Liście Jakuba, dlaczego nasze wierzenia dotyczące przestrzegania prawa powinny jedynie wzmacniać nasze postanowienie pomagania ubogim i potrzebującym?`