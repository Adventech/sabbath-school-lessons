---
title:  Sprawiedliwe sądy
date:  27/10/2021
---

Jako wierzący zostaliśmy powołani do odzwierciedlania charakteru Boga. Apostoł Paweł napisał: „Dzieci moje, znowu w boleści was rodzę, dopóki Chrystus nie będzie ukształtowany w was” (Ga 4,19). W Edenie zostaliśmy stworzeni na „obraz Boga” (Rdz 1,27), obraz zeszpecony później przez grzech. Gdy Mojżesz mówił o mocy i majestacie Boga, powiedział także, że Bóg nie daje się przekupić oraz troszczy się o słabych i odrzuconych. Skoro Bóg to czyni i my powinniśmy to czynić.

**Przeczytaj podane poniżej wersety. Jaki jest ich wspólny temat?**

`Pwt 1,16`

`Pwt 16,19`

`Pwt 24,17`

`Pwt 27,19`

Nie trzeba chyba nikomu udowadniać, że w większości ludzkich sądów słabi, ubodzy i nieprzystosowani nie mogą liczyć na taką samą sprawiedliwość, jaką mogą sobie zapewnić ludzie zamożni oraz mający władzę i znajomości. Nie jest ważne, w jakim kraju, w jakich czasach czy w jakiej kulturze się to dzieje i nie jest ważne, jak wzniosłe założenia prawne legły u podstaw danego ustroju państwowego — rzeczywistość pozostaje taka, że ubodzy, słabi i nieprzystosowani niemal nigdy nie są traktowani uczciwie, tak jak na to zasługują.

Dlatego to, co Pan nakazał Izraelitom, było tak niezwykłe. Taka nieuczciwość, jaka panowała wszędzie, nie powinna panować w Izraelu, wśród ludu Bożego — wśród tych, którzy mieli reprezentować Boga przed światem. W pewnym sensie, stosując współczesne słownictwo, Pan pragnął, by w starożytnym Izraelu istniała prawdziwa równość wobec prawa.

Jednak kwestia ta sięga głębiej niż do poziomu właściwej kultury prawnej. „Świętymi bądźcie, bom Ja jest święty, Pan, Bóg wasz” (Kpł 19,2). Owszem, Izraelici wiedzieli, kim jest prawdziwy Bóg, i mieli właściwą formę nabożeństwa, w tym zgodne z boskimi przepisami ofiary. To wszystko było ważne. Ale ostatecznie na co zda się to wszystko, jeśli krzywdzi się słabych i ubogich? Raz po raz Pan przez proroków występował przeciwko ciemiężycielom ubogich i potrzebujących pomocy w Izraelu. Jak można być świętym i uciskać bliźniego? Nie można, bez względu na to, jak ściśle przestrzega się właściwych religijnych obrzędów.

`Przeczytaj Am 2,6; 4,1; 5,11; Iz 3,14-15; 10,1-2; Jr 2,34. Jak to, co mówią prorocy, odzwierciedla ostrzeżenia Pana skierowane do starożytnych Izraelitów? Co te słowa mówią nam dzisiaj?`