---
title:  Tysiąc razy liczniejsi
date:  05/10/2021
---

Po długiej wędrówce Izraelitów po pustyni, Mojżesz, przemawiając do nich w imieniu Pana (jako prorok, a nawet więcej niż prorok), powiedział:

— „Oto przekazałem wam tę ziemię, która jest przed wami. Wejdźcie do niej i weźcie w posiadanie tę ziemię, którą Pan przysiągł dać waszym ojcom, Abrahamowi, Izaakowi, i Jakubowi oraz ich potomstwu po nich” (Pwt 1,8).

Jednak zwróć uwagę, co nastąpiło później.

`Przeczytaj Pwt 1,9-11. Jakie jest znaczenie tych słów zwłaszcza w świetle faktu, iż w rzeczywistości Izraelici zostali ukarani przez Boga za bunt w Kadesz-Barnea?`

Widzimy tu kolejny przykład łaskawości Boga. Nawet podczas wędrówki po pustyni doznawali oni Bożego błogosławieństwa: „Przez czterdzieści lat utrzymywałeś ich na pustyni tak, że niczego im nie brakło. Odzienia ich nie zdarły się i nogi ich nie napuchły” (Ne 9,21).

Mojżesz, okazując miłość swoim rodakom, błagał Boga, by pomnożył ich tysiąckrotnie!

`Przeczytaj Pwt 1,12-17. Co stało się w wyniku Bożego błogosławieństwa dla nich i jakie kroki podjął Mojżesz, by uporać się z tą sytuacją?`

Nawet wtedy, gdy obecność Pana tak wyraźnie przejawiała się wśród nich, istniała potrzeba stworzenia organizacji i systemu odpowiedzialności. Izrael był zorganizowanym zgromadzeniem8 (hebr. qahal; zob. Pwt 31,30) — poprzednikiem nowotestamentowego Kościoła (gr. ekklesia; zob. Mt 16,18). Choć apostoł Paweł działał w innym środowisku, to jednak nigdy nie zapomniał o swoich żydowskich korzeniach. W 12. rozdziale 1. Listu do Koryntian widzimy wyraźnie wskazaną przez niego potrzebę podjęcia przez upoważnione do tego osoby rozmaitych ról w Kościele, tak by wspólnota mogła właściwie działać — podobnie jak hebrajski qahal na pustyni w Księdze Powtórzonego Prawa. Współczesny Kościół, podobnie jak starożytny qahal, musi być zjednoczoną organizacją, w której poszczególne osoby pełnią różne role, stosownie do otrzymanych darów.

Choć czasami słyszymy narzekania ludzi na zorganizowaną religię (czyżby woleli niezorganizowaną religię?), Słowo Boże, w tym zwłaszcza Nowy Testament, nie uznaje żadnej innej religii, jak tylko zorganizowaną.