---
title:  Spełnione proroctwo
date:  04/10/2021
---

Mimo błędnych poglądów panujących wśród współczesnych naukowców, którzy usiłują szerzyć je wśród zwykłych ludzi jako prawdziwe (że wszechświat powstał sam z siebie z niczego albo że życie na ziemi powstało przypadkiem z prostych związków chemicznych), to jednak nauka daje nam też zdumiewający wgląd w stwórczą moc Boga. Zgodność, równowaga i dokładność wielu elementów świata przyrody, nawet w jego upadłym stanie, wciąż zdumiewają tych, którzy je badają.

Skoro Bóg jest tak dokładny w sprawach fizycznego stworzenia, to z pewnością z nie mniejszą dokładnością podchodzi do spraw duchowych. Stąd w pierwszych wersetach Księgi Powtórzonego Prawa widzimy więcej owej niesamowitej dokładności Boga.

`Przeczytaj Pwt 1,1-6. Jakie jest prorocze znaczenie faktu, że Pwt 1,3 mówi o „czterdziestym roku”?`

Co stało się po tym, gdy misja zwiadowców wysłanych z Kadesz-Barnea przez Mojżesza w celu obejrzenia Ziemi Obiecanej zakończyła się niepowodzeniem? Bóg oznajmił Izraelitom, że nie wejdą do Ziemi Obiecanej tak, jak było to zaplanowane wcześniej. Jak długo mieli czekać na kolejną szansę? „Według liczby dni, w ciągu których badaliście tę ziemię, a było ich czterdzieści, dzień licząc za rok, będziecie ponosić karę za wasze winy przez czterdzieści lat i doznacie mojej niechęci” (Lb 14,34).

Tak więc Księga Powtórzonego Prawa rozpoczyna opowiadanie historii ludu Bożego od czterdziestego roku, gdy okres zapowiedzianej kary dobiega końca. Mówiąc innymi słowy, prorocze Słowo Boże jest tak samo wiarygodne jak sam Bóg, a w pierwszych wersetach Księgi Powtórzonego Prawa widzimy kolejne dowody tej wiarygodności, iż Bóg uczyni to, co zapowiedział, i w czasie, który zapowiedział.

Oczywiście nie jest to jedyny proroczy okres, który wypełnił się zgodnie z Bożą zapowiedzią. Patrząc wstecz z naszego punktu widzenia, znajdujemy w Dn 9,24-27 zapowiedź czasu pierwszego przyjścia Jezusa wypełnioną zgodnie z proroctwem Pana. Widzimy także, że proroczy okres dotyczący „czasu i dwóch czasów i pół czasu” (Dn 7,25; zob. także Ap 12,6.14; 13,5) wypełnił się w historii, podobnie jak 2300 dni z Dn 8,14.

Obok konkretnych elementów dotyczących czasu, proroctwa z 2., 7. i 8. rozdziału Księgi Daniela, które dokładnie i trafnie przepowiadają historię świata, dają nam również przekonujące dowody przedwiedzy, panowania i wiarygodności Boga.

`Widzimy, że Pan wiernie wypełnił te proroctwa zgodnie z tym, co zapowiedział. Dlaczego powinno to dawać nam ufność, iż wypełni także te zapowiedzi, których spełnienie należy jeszcze do przyszłości?`