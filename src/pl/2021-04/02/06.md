---
title:  Niegodziwość Amorytów
date:  07/10/2021
---

W 2. i 3. rozdziale Księgi Powtórzonego Prawa Mojżesz kontynuuje przypominanie historii Izraelitów oraz tego, jak z Bożym błogosławieństwem pokonali oni wrogie narody. Gdy byli wierni Bogu, On dawał im zwycięstwo nawet nad olbrzymami (zob. Pwt 2,11.20; 3,13).

Oczywiście prowadzi to do trudnego tematu, który musimy choćby w niewielkim stopniu tu poruszyć. Chodzi o los tych pogańskich narodów. Choć Izraelici najczęściej wychodzili z propozycją pokoju dla owych ludów (zob. Pwt 20,10-11), to jednak gdy dany lud nie przyjmował tej oferty, czasami Izraelici wyruszali i wytracali wszystkich, w tym kobiety i dzieci: „Lecz Pan, nasz Bóg, wydał go nam i pobiliśmy go wraz z jego synami i całym jego wojskiem. Zdobyliśmy w tym czasie wszystkie jego miasta. Obłożyliśmy klątwą każde miasto i wszystkie zburzyliśmy, wycięliśmy także w pień mężczyzn, kobiety i dzieci, nie pozostawiliśmy przy życiu nikogo” (Pwt 2,33-34).

Niektórzy próbują się z tym uporać, twierdząc, że tak nie było. Jednak skoro wierzymy, że „całe Pismo [Święte] przez Boga jest natchnione i pożyteczne do nauki, do wykrywania błędów, do poprawy, do wychowywania w sprawiedliwości” (2 Tm 3,16), to jako adwentyści dnia siódmego nie możemy przyjąć takiego tłumaczenia. Tak więc mamy do rozstrzygnięcia trudną sprawę związaną z tymi zdarzeniami.

`Przeczytaj Rdz 15,1-16. Co Bóg powiedział Abrahamowi w Rdz 15,16 i jak rzuca to światło na to trudne zagadnienie?`

Niewątpliwie wiele z tych pogańskich narodów cechowało się wyjątkową brutalnością i okrucieństwem, a więc już dawno zasługiwały na gniew i karę Bożą. Z pewnością jest to prawdą. Nawet gdyby Bóg czekał, aż zmienią swoje postępowanie, ludy te zmieniłyby się jedynie na gorsze. Jednak to nie zmienia trudnej rzeczywistości, iż zgładzeni zostali wszyscy, w tym także dzieci. (Oczywiście w potopie zginęło zapewne znacznie więcej dzieci, niż zostało zabitych przez Izraelitów).

Faktem pozostaje to, że póki co, zważywszy na ograniczone informacje, jakie mamy o tych wydarzeniach, musimy przyjąć tę trudną rzeczywistość i ufać w dobroć Boga, która została objawiona na tak wiele sposobów. Wiara to nie tylko miłowanie Boga w pogodny dzień w uroczym lesie pełnym wspaniałych barw i dźwięków. To także ufanie Mu wtedy, gdy nie wszystko w pełni rozumiemy.

`Przeczytaj 1 Kor 10,1-4 oraz J 14,9. Jak te wersety i wiele im podobnych pomagają nam uczyć się ufać w miłość, sprawiedliwość i dobroć Boga, nawet jeśli widzimy rzeczy, które utrudniają nam zrozumienie Boga?`