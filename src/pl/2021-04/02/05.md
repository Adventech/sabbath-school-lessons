---
title:  Kadesz-Barnea
date:  06/10/2021
---

Widmo prześladuje początek Księgi Powtórzonego Prawa — widmo Kadesz-Barnea. Ta nieszczęsna historia, jak wykazaliśmy, stanowi bezpośrednie tło Księgi Powtórzonego Prawa i jest warta uważniejszego przestudiowania.

`Przeczytaj 14. rozdział Księgi Liczb. Jak Izraelici zareagowali na sprawozdanie zwiadowców i jakie były skutki tej reakcji? (Zob. także Pwt 1,20-46).`

Możemy zaczerpnąć wiele cennych lekcji z tej historii, ale jedna z nich, która pojawia się znowu w tej księdze, jest zawarta także w 14. rozdziale Księgi Liczb.

`Przeczytaj Lb 14,11-20. Choć widzimy tu Mojżesza znowu w roli pośrednika, co ważnego jest w tej rozmowie z Panem i próbie przekonania Go, iż nie powinien unicestwić Izraelitów?`

Pomyśl o tym, co Mojżesz powiedział Bogu:

— Jeśli to uczynisz, to wyobraź sobie, co pomyślą o Tobie Egipcjanie i inne narody zamieszkujące ten region.

To było ważne uzasadnienie, gdyż ostatecznie wszystko, co Bóg zamierzał uczynić dla Izraelitów, czynił z myślą nie tylko o nich, ale i o całej ludzkości. Naród izraelski miał być światłością starożytnego świata oraz świadkiem miłości, mocy i zbawienia udzielanych przez prawdziwego Boga, w odróżnieniu od bezwartościowych bożków czczonych przez inne ludy.

Zatem Mojżesz zapytał:

— Co będzie, jeśli zgładzisz ten naród? Inne narody powiedzą wówczas: „Ponieważ nie mógł Pan wprowadzić ludu tego do ziemi, którą im poprzysiągł, zabił ich na pustyni” (Lb 14,16).

Mówiąc innymi słowy, to, co tu widzimy, jest tematem przewijającym się w całej Biblii, iż Bóg ma być uwielbiony w swoim ludzie, a chwała, dobroć, miłość i moc Boga mają być objawione w Jego Kościele przez to, czego dokonuje On przez swój lud. Oczywiście Jego lud nie zawsze Mu to ułatwia, ale ostatecznie Bóg będzie uwielbiony przez swoje dokonania na naszej planecie.

`Przeczytaj Ef 3,10. Jak dzieje się to, o czym Paweł napisał w tym wersecie? Jak różnorodna mądrość Boga została ukazana wszechświatu? Jaką rolę — jeśli w ogóle jakąś — pełnimy w tym my, ludzie?`