---
title:  Służba Mojżesza
date:  03/10/2021
---

W całej Biblii daje się odczuć obecność Mojżesza. Choć wzmianka o nim pojawia się dopiero w Wj 2,2, to jednak przecież on napisał Księgę Rodzaju, wiarygodną i fundamentalną Bożą historię wyjaśniającą, kim jesteśmy, skąd się wzięliśmy, dlaczego jest tak źle i jaką mimo to możemy mieć nadzieję. Stworzenie, upadek, obietnica odkupienia, potop, Abraham, ewangelia — wszystko to ma korzenie w Księdze Rodzaju, a jej autorem był prorok Mojżesz. Trudno ocenić, jaki wpływ na dzieje ludzkości wywarł ten jeden człowiek, choć niepozbawiony wad, i jaką rolę odegrał w historii zbawienia, gdyż miłował Pana, a Pan powołał go do służby dla Niego.

`Przeczytaj Wj 32,29-32, gdzie jest zapisany początek rozmowy między Mojżeszem i Panem po tym, jak Izraelici dopuścili się odstępstwa, oddając cześć złotemu bykowi. Czego ta rozmowa uczy nas o charakterze Mojżesza i o tym, dlaczego mimo jego wad Pan był w stanie posłużyć się nim w tak skuteczny sposób?`

Choć Mojżesz nie miał nic wspólnego z odstępstwem swoich rodaków, to jednak usiłował wstawić się za nich, będąc gotowy nawet utracić życie wieczne, byleby oni mogli otrzymać kolejną szansę. Co ciekawe, gdy w Wj 32,32 Mojżesz prosi Boga, by On odpuścił grzech Izraelitów, użyty tam hebrajski czasownik oznacza dosłownie ponieść. Zatem Mojżesz — rozumiejąc ciężar grzechu i cenę zadośćuczynienia — prosi Boga, by to On poniósł grzech Izraelitów. Dlaczego? Bo to jest jedyny i ostateczny sposób, w jaki grzech może zostać odpuszczony.

Tak więc mamy tu jedno z najwcześniejszych odwołań do zastępstwa, w ramach którego sam Bóg w osobie Jezusa Chrystusa miał ponieść cały ciężar naszego grzechu i naszej kary. Taki jest Boży sposób zbawienia ludzkości, pozwalający Bogu pozostać wiernym Jego zasadom panowania i Jego prawu.

Po wiekach apostoł Piotr napisał o Jezusie: „On grzechy nasze sam na ciele swoim poniósł na drzewo, abyśmy, obumarłszy grzechom, dla sprawiedliwości żyli; jego sińce uleczyły was” (1 P 2,24).

Ponadto w tej biblijnej historii widzimy Mojżesza i jego reakcję na grzech Izraelitów czyniącą go pośrednikiem na rzecz upadłych i grzesznych ludzi — zwiastunem wskazującym na Jezusa w tym, co miał dla nas uczynić (zob. Hbr 7,25).

`Oddać własne życie za swój lud? Pomyśl: Co wynika z tych słów Mojżesza? Czego możemy się nauczyć od niego na temat znaczenia prawdziwej miłości bliźniego?`