---
title:  Napisano
date:  12/12/2021
---

`Przeczytaj Mt 4,1-11. Jak Jezus odpowiedział na pokusy szatana na pustyni i jaka ważna lekcja płynie dla nas z tego?`

Jezus nie spierał się z szatanem ani nie dyskutował z nim. Po prostu cytował Pismo Święte, gdyż jako Słowo Boże jest ono „żywe i skuteczne, ostrzejsze niż wszelki miecz obosieczny” (Hbr 4,12). W każdym przypadku cytowane fragmenty tekstu pochodziły z Księgi Powtórzonego Prawa. Ciekawe jest to, że Jezus na pustyni cytował fragmenty księgi napisanej dla Izraelitów także na pustyni.

Podczas pierwszego kuszenia Jezus odwołał się do Pwt 8,3, gdzie Mojżesz wspomina o tym, jak Pan troszczył się o Izraelitów podczas wielu lat ich pobytu na pustyni, karmiąc ich manną i poddając procesowi wychowania, by przyswoili sobie duchowe lekcje. Jedną z tych lekcji było to, że „człowiek nie samym chlebem żyje, lecz że człowiek żyć będzie wszystkim, co wychodzi z ust Pana” (Pwt 8,3).

— Bóg karmił was fizycznym pokarmem, ale daje wam także duchowy pokarm. Nie możecie przyjmować tylko pierwszego, a odrzucać drugi.

Jezus posłużył się tutaj symboliką chleba jako nawiązaniem do Księgi Powtórzonego Prawa i skarcił szatana, odrzucając wątpliwości, które ten usiłował w Nim wzbudzić.

Podczas drugiej pokusy Jezus sięgnął do Pwt 6,16, gdzie Mojżesz przypomniał Izraelitom bunt w Massa (zob. Wj 17,1-7), mówiąc:

— „Nie będziesz kusił Pana, Boga swego, jak kusiliście go w Massa”.

Hebrajskie słowo przetłumaczone w Biblii warszawskiej jako kusić51 może oznaczać także: wystawiać na próbę. Pan dowiódł Izraelitom wielokrotnie swojej mocy i gotowości zatroszczenia się o ich potrzeby, ale gdy tylko pojawiła się pewna trudność, oni zaczęli szemrać:

— „Czy jest Pan pośród nas, czy nie?” (Wj 17,7).

To właśnie z tej biblijnej historii Jezus zaczerpnął kolejny cytat, by skarcić szatana.

Podczas trzeciej pokusy szatan usiłował nakłonić Chrystusa, by oddał mu pokłon. W ten sposób otwarcie i bezczelnie pokazał, kim naprawdę jest i czego chce. Jednak i tym razem, zamiast dyskutować z szatanem, Jezus skarcił go przy pomocy Słowa Bożego, cytując Księgę Powtórzonego Prawa, w której Pan ostrzegł swój lud przed kultem obcych bogów:

— „Będziesz przejęty czcią dla Pana, twojego Boga, i jemu będziesz służył” (Pwt 6,13), i tylko Jemu.

`Jak możemy się nauczyć czerpać więcej siły ze studiowania Słowa Bożego, aby pełniej odzwierciedlać charakter Jezusa i podobnie jak On odpierać pokusy szatana?`