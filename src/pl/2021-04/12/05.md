---
title:  Proroka takiego jak ja
date:  15/12/2021
---

Raz po raz Pan ostrzegał Izraelitów, by nie podążali za obyczajami okolicznych narodów, albowiem mieli oni być świadkami dla tych narodów (zob. Pwt 4,6-8). W Pwt 18,9-14 Mojżesz po raz kolejny ostrzega ich przed pewnymi praktykami, które były „obrzydliwością dla Pana” (Pwt 18,12). W tych okolicznościach mówi im, że muszą być „bez skazy przed Panem, Bogiem” (Pwt 18,13).

`Przeczytaj Pwt 18,15-19. Co Mojżesz powiedział Izraelitom w tych wersetach? Porównaj to z Dz 3,22; 7,37. Jak Piotr i Szczepan posłużyli się Pwt 18,18?`

Nawiązując do przymierza zawartego na górze Synaj, Mojżesz opowiedział o tym, jak Izraelici, gdy objawiono im prawo Boże (zob. Wj 20,18-21), poprosili Mojżesza, by był pośrednikiem między nimi a Bogiem. Wtedy to Mojżesz obiecał im, i to dwukrotnie (zob. Pwt 18,15.18), że Pan wzbudzi im Proroka podobnego do niego, który będzie także Pośrednikiem między ludźmi a Panem.

Wiele wieków później zarówno Piotr jak i Szczepan zacytowali te wersety jako odnoszące się do Jezusa. Według Piotra Jezus jest spełnieniem tego, co Bóg zapowiedział „przez usta świętych proroków swoich” (Dz 3,21), a przywódcy religijni mają obowiązek słuchać Go i być Mu posłuszni. W ten sposób Piotr posłużył się wersetem dobrze znanym Żydom, odnosząc go wprost do Jezusa i wskazując, że powinni okazać skruchę z powodu tego, jak Go potraktowali (zob. Dz 3,19).

Następnie w Dz 7,37, gdy Szczepan, choć w innej sytuacji niż Piotr, głosił Chrystusa, on także nawiązał do tej znanej obietnicy jako odnoszącej się do Mesjasza. Stwierdził, że Mojżesz w swojej historycznej roli, jako przywódca Izraelitów, zapowiadał przyjście Jezusa. Tak więc, podobnie jak Piotr, Szczepan starał się wykazać, że Jezus wypełnił to proroctwo, a ludzie wierzący mają być Mu posłuszni. Wbrew oskarżeniu, iż Szczepan „mówił bluźniercze słowa przeciwko Mojżeszowi i Bogu” (Dz 6,11), ów nowo wybrany diakon głosił Jezusa jako Mesjasza bezpośrednio wypełniającego Bożą obietnicę przekazaną przez Mojżesza.

`Jak powyższe wersety ukazują Jezusa jako centralną postać całej Biblii i dlaczego Biblię należy rozumieć chrystocentrycznie?`