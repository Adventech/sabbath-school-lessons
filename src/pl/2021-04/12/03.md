---
title:  On nie podnosi twarzy
date:  13/12/2021
---

W 10. rozdziale Księgi Powtórzonego Prawa Mojżesz ponownie nawiązuje do historii Izraela, by napomnieć Izraelitów i skłonić ich do wierności. Jego apel zawiera pewien szczególny element.

`Przeczytaj Pwt 10,17-19. Jakie przesłanie jest zawarte w tych wersetach i dlaczego jest ważne także dla współczesnego Kościoła?`

Wyrażenie przełożone jako „nie ma względu na osobę”52 (Pwt 10,17), jest tłumaczeniem obrazowego hebrajskiego wyrażenia, które dosłownie znaczy: nie podnosi twarzy. Przypuszcza się, że zwrot ten powstał w kontekście sądu, podczas którego sędzia czy władca podnosił twarz podsądnego i przyglądał się mu, by poznać pozycję społeczną tej osoby (czy jest to ktoś ważny, czy nie), a potem według tego wydawał wyrok. Księga Powtórzonego Prawa stwierdza, że Pan nie traktuje ludzi w taki sposób, choć jest Najpotężniejszym Władcą. On jest uczciwy wobec wszystkich, bez względu na zajmowaną przez nich pozycję społeczną. Ta prawda została oczywiście objawiona w życiu Jezusa i tym, jak On traktował nawet najbardziej wzgardzonych i odrzuconych.

`Przeczytaj Dz 10,34; Rz 2,11; Ga 2,6; Ef 6,9, Kol 3,25; 1 P 1,17. Jak w wymienionych tutaj wersetach użyto/wykorzystano Pwt 10,17?`

Chociaż każdy z powyższych wersetów nawiązuje do innych okoliczności (w Liście do Efezjan Paweł wzywa panów, by z wyrozumiałością traktowali niewolników; w Liście do Rzymian mówi o tym, że w sprawie zbawienia i potępienia nie ma różnicy między Żydami a poganami), to jednak wszystkie te wersety sięgają do Księgi Powtórzonego Prawa i stwierdzenia, iż Bóg nie podnosi twarzy. A skoro Bóg Bogów i Pan Panów, Bóg wielki, potężny i straszny (zob. Pwt 10,17), nie jest stronniczy i my także nie powinniśmy być takimi.

Zwłaszcza w tym, jak Paweł posłużył się tym nawiązaniem w Liście do Rzymian, widzimy objawienie ewangelii, albowiem wszyscy jesteśmy w podobnej sytuacji, bez względu na naszą pozycję zajmowaną w społeczeństwie. Wszyscy jesteśmy upadli i zależni od zbawiennej łaski Bożej. Dobra nowina jest taka, że bez względu na to, kim jesteśmy w tym życiu, otrzymaliśmy ofertę zbawienia w Jezusie Chrystusie.

`Jak często zdarza ci się, choćby w sposób niezamierzony, podnosić twarze? Dlaczego krzyż Chrystusa uświadamia nam, że taka postawa życiowa jest grzeszna?`