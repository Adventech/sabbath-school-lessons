---
title:  Straszna to rzecz
date:  16/12/2021
---

List do Hebrajczyków — w całej jego głębi i złożoności — jest pod wieloma względami apelem skierowanym do Żydów, którzy uwierzyli w Jezusa. Wzywa ich, by pozostali wierni Panu.

Wierność powinna oczywiście wynikać z miłości do Boga motywowanej tym, kim On jest oraz Jego charakterem i dobrocią objawionymi najpełniej przez Chrystusa na krzyżu. Jednak czasami ludziom trzeba przypomnieć o tragicznych skutkach odstępstwa. Musimy pamiętać, że ostatecznie, jeśli nie przyjmiemy tego, co Jezus dla nas uczynił, płacąc za nasze grzechy, to sami będziemy musieli ponieść karę, a to oznacza „płacz i zgrzytanie zębów” (Mt 22,13), a potem ostateczne unicestwienie.

`Przeczytaj Hbr 10,28-31. Co Paweł mówi w tych wersetach i jakie ma to zastosowanie także do nas?`

Ciekawe, że zachęcając współczesnych mu Żydów do ufania Bogu, Paweł cytuje Księgę Powtórzonego Prawa, a w nim jedno z biblijnych wezwań do wierności skierowanych także do starożytnych Żydów! Paweł cytuje Pwt 17,6, by podkreślić fakt, iż ktoś, kto został oskarżony o przestępstwo, którym zasłużył na śmierć, mógł zostać skazany jedynie na podstawie zeznania co najmniej dwóch świadków.

Paweł wskazuje w ten sposób, że skoro niewierność mogła zostać ukarana śmiercią już w starym przymierzu, to „o ileż sroższej kary, sądzicie, godzien będzie ten, kto Syna Bożego podeptał i zbezcześcił krew przymierza, przez którą został uświęcony, i znieważył Ducha łaski!” (Hbr 10,29). Mówiąc innymi słowy, nowotestamentowi wierzący mają więcej światła prawdy niż starotestamentowi wierzący, albowiem wiedzą o ofierze Syna Bożego złożonej za ich grzechy, a więc jeśli odstąpią od Niego, ich potępienie będzie większe niż tamtych.

Następnie na poparcie swojego uzasadnienia Paweł nawiązuje do Pwt 32,35. Zważywszy na to, co wierzący otrzymali w Chrystusie, oraz na ich wiedzę o tym, co uczynił dla nich Pan, który powiedział: „Pomsta do mnie należy”, mogli być pewni, że za odstępstwo i niewierność „Pan sądzić będzie lud swój” (Hbr 10,30). On osądził ich przodków, którzy nie mieli takiego objawienia miłości Bożej, jakie nowotestamentowi wierzący otrzymali na krzyżu. Tak więc Paweł stwierdził niejako:

— Strzeżcie się!

`„Pan sądzić będzie swój lud” (Pwt 32,36 DBG). Co jest naszą jedyną nadzieją w obliczu sądu (zob. Rz 8,1)?`