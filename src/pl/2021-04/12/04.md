---
title:  Przeklęty na drzewie
date:  14/12/2021
---

`Przeczytaj Ga 3,1-14. Jak to, co Paweł napisał w tych wersetach, jest użyteczne także dla nas? Jak apostoł posłużył się Pwt 27,26; 21,22-23, by przedstawić swoje stanowisko?`

Niestety w chrześcijaństwie często zdarza się, że list ten jest wykorzystywany jako usprawiedliwienie dla nieprzestrzegania prawa Bożego — dziesięciorga przykazań. W gruncie rzeczy sprowadza się to do czwartego przykazania dekalogu, jakby właśnie jego przestrzeganie, w odróżnieniu od przestrzegania pozostałych dziewięciu przykazań, było w jakiś sposób wyrazem legalizmu (próbą zasłużenia posłuszeństwem prawu na zbawienie), któremu Paweł się sprzeciwiał.

Paweł nie wypowiadał się przeciwko prawu Bożemu, a więc z pewnością nic w tym fragmencie listu nie usprawiedliwia łamania przykazania dotyczącego świętowania soboty. Klucz do zrozumienia tego fragmentu listu znajduje się w Ga 3,10, gdzie apostoł napisał, że „na tych wszystkich, którzy polegają na uczynkach wymaganych przez Prawo, ciąży przekleństwo” (BT), a następnie cytuje Pwt 27,26. Nie chodzi tu o posłuszeństwo prawu, ale poleganie na uczynkach wymaganych przez prawo, co w przypadku upadłych istot jest zupełnie jałowe i daremne.

Paweł podkreśla, że zostaliśmy zbawieni nie przez uczynki prawa, ale przez śmierć Chrystusa za nas, co przypisano nam przez wiarę. Apostoł kieruje uwagę czytelników na to, czego Chrystus dokonał dla nas na krzyżu. Aby to podkreślić, nawiązuje ponownie do Księgi Powtórzonego Prawa, tym razem do Pwt 21,23. Paweł — podobnie jak Jezus — stwierdza: „napisano…” (Ga 3,13), powołując się na autorytet Starego Testamentu, po czym cytuje fragment tekstu odnoszący się do skazańca, którego zwłoki po wykonaniu wyroku śmierci były zawieszane na drzewie jako przestroga dla innych.

Paweł używa tego nawiązania do Starego Testamentu jako symbolu zastępczej śmierci Chrystusa za nas, bowiem Chrystus stał się „za nas przekleństwem” (Ga 3,13), biorąc na siebie przekleństwo prawa, czyli śmierć, na którą zasługują wszyscy ludzie jako przestępcy prawa Bożego. Jednak dobra nowina (ewangelia) jest taka, że Jezus wziął na siebie ciążące na nas przekleństwo i poniósł je na krzyż, „abyśmy obiecanego Ducha otrzymali przez wiarę” (Ga 3,14).

Ellen G. White podkreśliła to: „Nikt prócz Chrystusa nie mógł odkupić upadłego człowieka z przekleństwa prawa i przywieść na nowo do jedności z niebem. Chrystus weźmie na siebie winę i hańbę grzechu — grzechu tak ohydnego dla świętego Boga, że musi rozłączyć Ojca i Syna”53.

`Pomyśl, co czekałoby cię, gdybyś miał ponieść słuszną karę za całe zło, jakie popełniłeś. Ponieważ Chrystus poniósł karę za całe zło ludzkości, abyśmy my nie musieli jej ponieść, jaka powinna być nasza reakcja na Jego ofiarę?`