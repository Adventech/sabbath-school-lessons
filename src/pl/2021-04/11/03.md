---
title:  Niebiosa niebios
date:  06/12/2021
---

Księga Powtórzonego Prawa mówi jasno, że prawo i przymierze są istotne nie tylko dla więzi Izraelitów z Bogiem, ale także dla osiągnięcia celu, w jakim powołany został wybrany lud (zob. Pwt 7,6; 14,2; 18,5).

`Przeczytaj Pwt 10,12-15, gdzie podkreślona jest myśl o prawie i pozycji Izraela jako wybranego narodu. Co autor księgi miał na myśli, używając wyrażenia „niebiosa niebios” (Pwt 10,14)? Co Mojżesz chciał przez to wyrazić?`

Znaczenie wyrażenia niebiosa niebios jest niejasne, przynajmniej w tym najbliższym kontekście, ale Mojżesz wskazał tu majestat, moc i wielkość Boga. Nie tylko niebiosa, ale i niebiosa niebios należą do Niego, zatem wyrażenie to ma być przypuszczalnie idiomem wskazującym całkowitą władzę Boga nad całym stworzeniem.

**Przeczytaj poniższe wersety zawierające wyrażenie po raz pierwszy występujące w Księdze Powtórzonego Prawa. Co jest przesłaniem każdego z tych wersetów i jak przejawia się w nich wpływ Księgi Powtórzonego Prawa?**

`1 Krl 8,27`

`Ne 9,6`

`Ps 148,4`

Zwłaszcza w 9. rozdziale Księgi Nehemiasza uwypuklony jest temat Boga Stwórcy, który jako jedyny jest godny czci. On stworzył wszystko, nawet „niebiosa niebios i cały ich zastęp” (Ne 9,6). W Ne 9,3 czytamy, że gdy Nehemiasz zgromadził Izraelitów, to polecił, by „czytano im księgę prawa Jahwe” (BKR) — przypuszczalnie Księgę Powtórzonego Prawa, jak w czasach Jozjasza — co wyjaśnia, dlaczego kilka wersetów dalej Lewici, wysławiając Boga, użyli wyrażenia niebiosa niebios zaczerpniętego wprost z Księgi Powtórzonego Prawa.

`Bóg jest Stwórcą nie tylko ziemi, ale także i tego, co nazwano niebiosami niebios. I to ten sam Bóg poszedł za nas na krzyż! Dlaczego oddawanie Mu czci jest właściwą reakcją na to, czego On dla nas dokonał?`