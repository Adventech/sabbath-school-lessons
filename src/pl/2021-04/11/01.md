---
title:  Księga Powtórzonego Prawa w późniejszych księgach Starego Testamentu
date:  04/12/2021
---

### Studium Bieżącego Tygodnia
2 Krl 22,1-20; Ne 9,6; Jr 7,1-7; Ps 148,4; Jr 29,13; Mi 6,1-8; Dn 9,1-19.

> <p>Tekst Pamięciowy</p>
> „Jednak tylko do twoich ojców przywiązał się Pan, twój Bóg, aby ich miłować, a po nich wybrał ze wszystkich ludów was, ich potomków, jak to jest dziś” (Pwt 10,15).

Jedną z niezwykle zajmujących rzeczy dotyczących Biblii, w tym zwłaszcza Starego Testamentu, jest to, jak często odnosi się ona sama do siebie, to znaczy, jak późniejsi autorzy ksiąg starotestamentowych nawiązują do wcześniejszych, posługując się ich pismami, aby przedstawić swoje przesłanie.

Na przykład w 81. rozdziale Księgi Psalmów Asaf nawiązał do Księgi Wyjścia i niemal dosłownie zacytował wstęp do dziesięciorga przykazań, pisząc: „Ja, Pan, jestem Bogiem twoim, który cię wywiódł z ziemi egipskiej!” (Ps 81,11).

Cały Stary Testament odwołuje się wielokrotnie do Księgi Rodzaju, a zwłaszcza do opisu stworzenia, na przykład: „Spojrzałem na ziemię — a oto pustka i próżnia, ku niebu — a nie było na nim jego światła” (Jr 4,23; zob. także Rdz 1,2).

Owszem, późniejsi autorzy ksiąg starotestamentowych, tacy jak prorocy, wielokrotnie nawiązują także do Księgi Powtórzonego Prawa, która odgrywała istotną rolę w życiu Izraelitów tworzących wspólnotę przymierza. W tym tygodniu przyjrzymy się temu, jak księga ta była cytowana przez późniejszych autorów ksiąg Starego Testamentu. Jakie fragmenty Księgi Powtórzonego Prawa cytowali późniejsi autorzy ksiąg starotestamentowych i jakie znaczenie ma dla nas to, co napisali?