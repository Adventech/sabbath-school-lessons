---
title:  Czego żąda Pan?
date:  08/12/2021
---

Pisma proroków w znacznej mierze składają się z wezwań do wierności, i to nie jakiejkolwiek wierności, ale wierności warunkom przymierza, które zostało potwierdzone tuż przed wejściem Izraelitów do Ziemi Obiecanej. To odnowienie przymierza przedstawione jest właśnie w Księdze Powtórzonego Prawa. Po czterdziestu latach wędrowania Izraelitów po pustyni Pan zamierzał wypełnić (a właściwie zacząć wypełniać) swoje obietnice związane z przymierzem — swoją część umowy. Tak więc Mojżesz wezwał Izraelitów, by wypełnili także swoje zobowiązania. Pisma proroków są w gruncie rzeczy tym samym — wezwaniami do dotrzymania przymierza przez Izraelitów.

`Przeczytaj Mi 6,1-8. Co Pan mówi swojemu ludowi w tych wersetach i jak ma się to do Księgi Powtórzonego Prawa? (Zob. także Am 5,24; Oz 6,6).`

Bibliści widzą w tych wersetach u proroka Micheasza proces sądowy, w którym Pan oskarża czy wytacza sprawę przeciwko swemu ludowi pod zarzutem złamania przymierza. W tym przypadku Micheasz napisał, że „Pan ma sprawę ze swoim ludem” (Mi 6,2), przy czym hebrajskie słowo riw, przetłumaczone jako sprawa48 (BW), może oznaczać spór natury prawnej. Tak więc Pan wnosi skargę przeciwko Izraelitom, a symbolika tego wskazuje na prawny wymiar przymierza (w odróżnieniu od więzi). Nie powinno nas to dziwić, gdyż prawo pełni bardzo ważną rolę w przymierzu.

Zwróć także uwagę na to, że Micheasz zaczerpnął swoje słownictwo wprost z Księgi Powtórzonego Prawa: „Teraz więc, Izraelu, czego żąda od ciebie Pan, twój Bóg! Tylko, abyś okazywał cześć Panu, swemu Bogu, abyś chodził tylko jego drogami, abyś go miłował i służył Panu, swemu Bogu, z całego serca i z całej duszy, abyś przestrzegał przykazań Pana i jego ustaw, które Ja ci dziś nadaję dla twego dobra” (Pwt 10,12-13; por. Mi 6,8). Jednak zamiast cytować wprost, Micheasz zmienia te słowa z Księgi Powtórzonego Prawa tak, by zamiast na literze prawa skupiały się na duchu prawa, czyli potrzebie okazywania sprawiedliwości i miłosierdzia.

Najwyraźniej chodzi o to, że bez względu na zewnętrzne pozory religijności i pobożności (mnóstwo ofiar, czyli tysiące baranów) nie to jest istotą przymierza Izraela z Bogiem. Na co zda się cała ta zewnętrzna pobożność, jeśli na przykład „pożądają pól, grabią je, a gdy domów, zabierają je; gnębią męża i jego dom, właściciela i jego dziedzictwo” (Mi 2,2)? Izraelici mieli być światłem dla świata, tak iż patrząc na nich, inne narody miały mówić z podziwem:

— „Zaprawdę, mądry i roztropny jest ten wielki naród” (Pwt 4,6).

Zatem Izraelici musieli postępować mądrze i roztropnie, a to wymagało sprawiedliwego i miłosiernego traktowania bliźnich.