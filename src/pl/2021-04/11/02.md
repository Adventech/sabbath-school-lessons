---
title:  Księga Prawa
date:  05/12/2021
---

Król judzki Jozjasz, który miał zaledwie osiem lat, gdy objął władzę, panował 31 lat (w latach 640-609 przed Chrystusem), zanim zginął w bitwie. W osiemnastym roku jego panowania wydarzyło się coś, co przynajmniej na pewien czas zmieniło historię ludu Bożego.

`Przeczytaj 22. rozdział 2. Księgi Królewskiej. Czego możemy się nauczyć z tego wydarzenia?`

Uczeni już dawno doszli do wniosku, że Księga Prawa (zob. 2 Krl 22,8 BKR) to Księga Powtórzonego Prawa, która wiele lat wcześniej prawdopodobnie została zagubiona przez Izraelitów.

„Jozjasz był głęboko poruszony, gdy po raz pierwszy czytał zalecenia i ostrzeżenia zawarte w starożytnym rękopisie. Nigdy wcześniej nie uświadamiał sobie z całą wyrazistością tego, że Bóg zaoferował Izraelitom »życie i śmierć, błogosławieństwo i przekleństwo« (Pwt 30,19). (...).

Księga obfitowała w obietnice Bożej gotowości ratunku dla tych, którzy złożą całą swoją ufność w Panu. Jak potężnie działał On, ratując Izraelitów z niewoli egipskiej, tak też obiecał działać na ich rzecz, wprowadzając ich do Ziemi Obiecanej i stawiając na czele narodów świata”46.

W całym kolejnym rozdziale 2. Księgi Królewskiej widzimy, jak usilnie król Jozjasz starał się „przestrzegać jego [Boga] przykazań i rad, i ustaw z całego serca i z całej duszy” (2 Krl 23,3; zob. także Pwt 4,29; 6,5; 10,12; 11,13). Ta reformacja objęła usunięcie „obrzydliwości, które można było spotkać zarówno w całej Judzie, jak i w Jerozolimie. W ten sposób wypełniły się słowa Prawa, zapisane w księdze, którą kapłan Chilkiasz znalazł w świątyni Jahwe” (2 Krl 23,24 BKR).

Księga Powtórzonego Prawa jest pełna ostrzeżeń i rad dotyczących wystrzegania się praktyk okolicznych narodów. Działania Jozjasza i wszystko to, czego dokonał, w tym wyrżnięcie bałwochwalczych kapłanów w Samarii (zob. 2 Krl 23,20), świadczyły o tym, jak daleko lud Boży odszedł od powierzonej mu prawdy. Izraelici, zamiast pozostawać świętym ludem, jakim powinni byli być, poszli na kompromis ze światem, choć nadal uważali, że są w porządku wobec Boga.

Było to bardzo niebezpieczne zwiedzenie.

`Czego musimy się pozbyć z naszych domów, a nawet z naszych instytucji kościelnych, aby prawdziwie służyć Panu całym sercem i całą duszą?`