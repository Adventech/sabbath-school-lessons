---
title:  Księga Powtórzonego Prawa w Księdze Jeremiasza
date:  07/12/2021
---

Przed laty pewien młody człowiek, agnostyk47, usilnie poszukiwał prawdy — jakakolwiek ona jest i dokądkolwiek go doprowadzi. W końcu nie tylko uwierzył w Boga Ojca i Jezusa Chrystusa, ale także przyjął przesłanie adwentystyczne. Jego ulubionym wersetem biblijnym stał się Jr 29,13: „A gdy mnie będziecie szukać, znajdziecie mnie. Gdy mnie będziecie szukać całym swoim sercem”. Jednak po latach, studiując Biblię, znalazł ten werset także w innym miejscu, i to aż w Księdze Powtórzonego Prawa. Okazało się, że Jeremiasz zapożyczył ten werset od Mojżesza.

`Przeczytaj Pwt 4,23-29. Jaki był kontekst tej obietnicy danej Izraelitom i jak obietnica ta dotyczy nas?`

Jak to już zauważyliśmy, Księga Powtórzonego Prawa została ponownie odkryta za panowania króla Jozjasza. Wtedy też rozpoczął swoją służbę Jeremiasz. Nic dziwnego, że wpływ Księgi Powtórzonego Prawa jest widoczny także w Księdze Jeremiasza.

`Przeczytaj Jr 7,1-7. Do czego Jeremiasz wzywał Izraelitów i jak było to związane z tym, co zostało napisane w Księdze Powtórzonego Prawa?`

Raz po raz w Księdze Powtórzonego Prawa Mojżesz podkreślał, że zamieszkiwanie Izraelitów w Kanaanie było warunkowe, a więc jeśli nie będą Bogu posłuszni, to nie pozostaną w tej ziemi, którą On im dał. Zwróć uwagę na szczególne ostrzeżenie w Jr 7,4, które wskazuje, że choć wśród nich znajdowała się świątynia Pańska, a oni byli ludem Bożym, to jednak nie miało to żadnego znaczenia wobec ich jawnego nieposłuszeństwa.

Ich posłuszeństwo Bogu miało obejmować także to, jak traktowali obcych przybyszów, sieroty i wdowy. Nawiązuje to wprost do Księgi Powtórzonego Prawa i warunków przymierza, których Izraelici mieli przestrzegać: „Nie naruszaj prawa obcego przybysza ani sieroty; nie bierz w zastaw odzienia wdowy” (Pwt 24,17; zob. także Pwt 24,21; 10,18-19; 27,19).

`Przeczytaj Jr 4,4 i porównaj z Pwt 30,6. Jakie przesłanie jest zawarte w tych wersetach i jak zasada związana z nim odnosi się do ludu Bożego także w naszych czasach?`