---
title:  Modlitwa Daniela
date:  09/12/2021
---

Jedna z najsłynniejszych modlitw w Starym Testamencie jest zapisana w 9. rozdziale Księgi Daniela. Gdy Daniel dowiedział się z Księgi Jeremiasza, jak długo będzie trwać spustoszenie Izraela — „siedemdziesiąt lat” (Dn 9,2), które wkrótce miały dobiec końca — to zaczął modlić się gorliwie.

Była to niezwykła modlitwa — rzeczowe i rozdzierające serce błaganie, w którym prorok wyznawał grzechy swoje i swojego ludu, a jednocześnie uznawał sprawiedliwość Boga, który dopuścił nieszczęścia, jakie spotkały Jego wybrany lud.

`Przeczytaj Dn 9,1-19. Jakie tematy nawiązujące wprost do Księgi Powtórzonego Prawa znajdujesz w tym fragmencie Księgi Daniela?`

Modlitwa Daniela jest streszczeniem tego, przed czym naród został ostrzeżony w Księdze Powtórzonego Prawa, jeśli nie dotrzyma swojego zobowiązania wynikającego z przymierza. Daniel dwukrotnie nawiązał do prawa Mojżesza (zob. Dn 9,11.13) obejmującego zapewne także Księgę Powtórzonego Prawa, do której szczególnie mogło się odnosić to nawiązanie.

Jak zapowiedziano to Izraelitom w Księdze Powtórzonego Prawa, wskutek ich nieposłuszeństwa zostali oni wygnani ze swojego kraju (zob. Pwt 4,27-31; 28,1-68), dokładnie tak jak ostrzegał ich Mojżesz (zob. Pwt 31,29).

Jakie to tragiczne, iż nie tylko okoliczne narody nie mogły o nich powiedzieć: „Zaprawdę, mądry i roztropny jest ten wielki naród” (Pwt 4,6), ale Izraelici musieli wręcz znosić „zniewagi od wszystkich” (Dn 9,16) tych narodów.

Mimo łez i błagania Daniel nie zadaje pytania, jakie przeważnie pada, gdy przydarza się nieszczęście:

— Dlaczego?

Nie pyta o to, gdyż dzięki Księdze Powtórzonego Prawa dobrze wie, dlaczego to wszystko się stało. Mówiąc innymi słowy, księga ta dała Danielowi (i innym żydowskim wygnańcom) podstawę do zrozumienia, iż zło, które ich spotkało, nie było wynikiem ślepego losu, przypadku, ale owocem ich nieposłuszeństwa — skutkiem, przed którym zostali ostrzeżeni.

Jednak, co ważniejsze, modlitwa Daniela wyraża ufność, iż mimo tego wszystkiego, co zaszło, pozostaje jeszcze nadzieja. Bóg nie porzucił ich zupełnie, choć mogło się im tak wydawać. Księga Powtórzonego Prawa nie tylko pozwalała im zrozumieć ich sytuację, ale także wskazywała obietnicę odrodzenia.

`Przeczytaj Dn 9,24-27, czyli proroctwo o Jezusie i Jego śmierci na krzyżu. Dlaczego proroctwo to zostało przekazane Danielowi (i nam wszystkim) w historycznym kontekście niewoli Izraela i obietnicy powrotu Izraelitów do ojczyzny?`