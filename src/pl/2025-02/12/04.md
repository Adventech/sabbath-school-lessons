---
title:  Kult obrazu
date:  17/06/2025
---

Ludzie studiujący Biblię dawno już zauważyli ścisłe powiązanie między 3. rozdziałem Księgi Daniela, a tym, co Apokalipsa Jana uczy o wydarzeniach czasu końca. Nie jest to trudne, zwłaszcza że 3. rozdział Księgi Daniela, w tym nakaz pod groźbą kary śmierci, by „oddać pokłon posągowi” (Dn 3,15), odzwierciedla wprost to, czego Apokalipsa Jana uczy o innym nakazie oddawania czci obrazowi pod groźbą kary śmierci. „Dano jej także moc, by swoim tchnieniem obdarzyła obraz Bestii, wskutek czego Bestia z obrazu przemówiła i była w stanie zgładzić każdego, kto by nie chciał złożyć pokłonu obrazowi Bestii” (Ap 13,15 BKR).

`Przeczytaj Ap 13,11-17; 14,9.11-12; 16,2; 19,20; 20,4. Jakie porównanie w tych wersetach przeciwstawia przykazania Boże nakazom ludzkim?`

Lud Boży został wezwany do oddawania czci „temu, który stworzył niebo i ziemię, i morze, i źródła wód” (Ap. 14,7), Stwórcy, a nie bestii i jej obrazowi. Trzej młodzi Hebrajczycy wobec podobnego zagrożenia nie oddali pokłonu niczemu i nikomu poza Bogiem Stwórcą. Choć obecne okoliczności różnią się od tych na równinie Dura (tam chodziło o pojedynczy pokłon przed złotym posągiem, a obecnie chodzi o ogólnoświatowy nakaz oddawania czci obrazowi ziemskiej potęgi przeciwnej Bogu), to zasada pozostaje ta sama.

`Przeczytaj Rz 1,18-25. (Zwróć uwagę na powiązanie występujące między Rz 1,18 i Ap 14,9-10 w kontekście gniewu Bożego). W jakim sensie kwestia oddawania czci obrazowi bestii stanowi kolejny przejaw walki między dobrem i złem skupiającej się na tym, komu i dlaczego należy oddawać cześć i dochować wierności?`

Oddawanie czci nie musi polegać na kłanianiu się i ofiarowaniu kadzidła, choć oczywiście może mieć i taką formę. Jednak sednem oddawania czci jest wierność i lojalność wobec kogoś lub czegoś, co czcimy. Gdy rozumiemy, kim jest Bóg, nasz Stwórca, i czego dokonał dla nas jako Jezus Chrystus, nasz Odkupiciel, rozumiemy też, dlaczego tylko On zasługuje na naszą cześć. Czczenie kogokolwiek i czegokolwiek innego byłoby bałwochwalstwem. W jakimś stopniu wyjaśniają to słowa Jezusa:

— „Kto nie jest ze mną, jest przeciwko mnie, a kto ze mną nie zbiera, rozprasza” (Mt 12,30).

Ostatnie wydarzenia w dziejach tego świata będą dramatycznym przejawem tej prawdy.