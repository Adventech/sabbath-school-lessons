---
title:  Prześladowanie Kościoła wczesnochrześcijańskiego
date:  18/06/2025
---

Nie tylko Stary Testament zawiera historie będące prekursorami39 wydarzeń czasu końca. Tego rodzaju historie występują także w Nowym Testamencie. Chrześcijanie w pierwszym wieku nie mieli łatwego życia. Byli znienawidzeni przez Żydów, którzy postrzegali ich jako zagrożenie dla wiary mojżeszowej. Cierpieli także prześladowania ze strony pogańskiego Rzymu. „Moce ziemskie i piekielne stanęły w jednym szyku przeciwko Chrystusowi reprezentowanemu przez Jego naśladowców. Pogaństwo przewidziało triumf ewangelii oraz koniec własnych świątyń i ołtarzy, zebrało więc wszystkie siły, aby zniszczyć chrześcijaństwo. Zapłonęły ognie prześladowań”40.

Pewna historia opisana w Dziejach Apostolskich ilustruje wyraźnie to, czego lud Boży może się spodziewać w ramach scenariusza wydarzeń opisanych w 13. rozdziale Apokalipsy Jana.

`Przeczytaj Dz 12,1-17. Jakie elementy tej historii stanowią zapowiedź wydarzeń czasu końca?`

Apostoł Jakub został ścięty, a wkrótce po nim chciano stracić apostoła Piotra. W gruncie rzeczy wyrok śmierci został wydany na wszystkich chrześcijan. Chyba najbardziej zdumiewające w tej historii jest to, że Piotr spał w noc poprzedzającą jego egzekucję — i to spał tak mocno, że anioł musiał nim potrząsnąć, żeby go obudzić!

Piotr został cudownie uwolniony i trafił wprost na spotkanie wierzących, którzy modlili się o jego uwolnienie, a mimo to nie mogli uwierzyć, że został uwolniony! Czytamy, że gdy go ujrzeli, „zdumieli się” (Dz 12,16). Jakże często zdarza się nam, że modlimy się o coś, ale w głębi serca nie wierzymy, że Bóg naprawdę nas wysłucha!

Niektórzy wierzący zostali cudownie ocaleni przez Boga, ale wielu poniosło męczeńską śmierć. W miarę zbliżania się końca będzie podobnie. Piotr, choć cudownie uratowany od śmierci, w końcu także oddał życie za wiarę. Sam Jezus przepowiedział mu, jaką śmiercią umrze:

— „Zaprawdę, zaprawdę powiadam ci: Gdy byłeś młodszy, sam się przepasywałeś i chodziłeś, dokąd chciałeś; lecz gdy się zestarzejesz, wyciągniesz ręce swoje, a kto inny cię przepasze i poprowadzi, dokąd nie chcesz.

A to powiedział, dając znać, jaką śmiercią uwielbi Boga. I powiedziawszy to, rzekł do niego:

— Pójdź za mną” (J 21,18-19).

`Zauważ, że gdy Jezus powiedział Piotrowi, jak umrze, dodał: — „Pójdź za mną” (J 21,19). Jak uczy to nas, że nawet groźba śmierci nie powinna nas zniechęcać do podążania za Panem?`