---
title:  Dn 2,1-49 i historycystyczne podejście do proroctw
date:  15/06/2025
---

2\. rozdział Księgi Daniela zawiera jedno z najważniejszych biblijnych proroctw. Pisząc ponad pięć wieków przed narodzeniem Chrystusa, prorok nakreślił dzieje świata od czasów Babilonii, przez Medię i Persję, Grecję, Rzym oraz rozpad Rzymu na państwa współczesnej Europy, które istnieją do dzisiaj.

O tych europejskich narodach proroctwo mówi między innymi w taki oto sposób: „Zmieszają się z sobą, lecz jeden nie będzie się trzymał drugiego, tak jak żelazo nie może się zmieszać z gliną” (Dn 2,43). To proroctwo wypełniło się w zdumiewający sposób. Wbrew rozmaitym małżeństwom (zarówno wśród arystokracji, jak i zwykłych ludzi) i przymierzom narody te pozostają podzielone.

Na przykład brytyjska dynastia panująca obecnie to Windsorowie, co brzmi jak stare angielskie nazwisko. Jednak nazwisko to używane jest od niedawna, bo od 1917 roku. Przedtem dynastia nosiła niemieckie nazwisko Saxe-Coburg-Gotha, jako że brytyjscy władcy mieli niemieckie korzenie. Jednak to pokrewieństwo nie zapobiegło udziałowi Wielkiej Brytanii w wojnie przeciwko Niemcom, a zatem podczas pierwszej wojny światowej, aby odseparować się od znienawidzonej wrogiej nacji, zmieniono nazwę dynastii na Windsor.

`Przeczytaj Dn 2,31-45. Co przyśniło się Nebukadnesarowi i jak Daniel to objaśnił?`

Apokaliptyczne proroctwa Księgi Daniela są oparte na 2. rozdziale tej księgi. To znaczy, że pozostałe proroctwa są osnute na linii czasu wytyczonej w 2. rozdziale Księgi Daniela, gdzie przedstawione są kolejne światowe imperia oraz ustanowienie wiecznego Królestwa Bożego (zob. Dn 2,44; 7,13-14). Mówiąc innymi słowy, proroctwa ciągną się w ramach nieprzerwanego następstwa imperiów, od starożytności przez czasy nowożytne aż do końca świata. To jest podstawą historycystycznego podejścia do interpretowania proroctw — podejścia wymuszonego przez same proroctwa. Stosowanie takiego podejścia jest niezbędne dla zrozumienia wydarzeń czasu końca, zwłaszcza tych przedstawionych w Apokalipsie Jana.

`Jak 2. rozdział Księgi Daniela dowodzi, że Bóg nie tylko zna przyszłość, ale ostatecznie także panuje nad nią?`