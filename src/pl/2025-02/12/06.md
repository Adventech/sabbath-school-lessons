---
title:  Znamię bestii
date:  19/06/2025
---

W miarę upływu lat, gdy oczekiwane wydarzenia, takie jak dekret śmierci i narzucenie znamienia bestii, jeszcze nie nastąpiły, niektórzy zaczęli wyrażać zwątpienie, a nawet sceptycyzm, w kwestii interpretacji ostatnich wydarzeń, w tym także centralnej roli soboty i niedzieli w finalnym konflikcie.

Jednak Apokalipsa Jana wyraźnie zapowiada wybór, wobec jakiego stanie ostatnie pokolenie — albo oddawanie czci Stwórcy, albo kłanianie się bestii i jej obrazowi. Ponieważ sobota, siódmy dzień tygodnia, jest fundamentalnym znakiem wywodzącym się z Edenu i ustanowionym przez samego Boga (zob. Rdz 2,1-3) — znakiem Boga jako Stwórcy — nic dziwnego, że ściśle wiąże się z oddawaniem czci Bogu jako Stwórcy. Nie przypadkiem też bestia jest tą potęgą, która usiłowała zamienić nakaz świętowania soboty, zgodnie z przykazaniem dekalogu, na świętowanie niedzieli niemające żadnego uzasadnienia w Biblii. Pamiętając o tym tle wydarzeń, możemy postrzegać kwestię sporu między sobotą a niedzielą jako istotną z punktu widzenia oddawania czci Stwórcy (zob. Ap 14,6-7) albo oddawania czci bestii. Tak więc w Nowym Testamencie wyraźnie została poruszona kwestia świętowania soboty w zderzeniu z ludzkimi nakazami.

`Przeczytaj Mt 12,9-14 oraz J 5,1-16. Jaki pretekst znaleźli przywódcy religijni, by uzasadnić dążenie do zgładzenia Jezusa?`

Jak zareagowali przywódcy religijni, widząc, że Jezus w sobotę uzdrowił człowieka z uschłą ręką (zob. Mt 12,9-13)? „A faryzeusze wyszedłszy, naradzali się co do niego, jakby go zgładzić” (Mt 12,14). Wyrok śmierci z powodu soboty? W J 5,1-16 czytamy, że po kolejnym cudownym uzdrowieniu dokonanym siódmego dnia tygodnia przywódcy „prześladowali Jezusa, że to uczynił w sabat” (J 5,16).

Śmierć z powodu nieprzestrzegania ludzkiej tradycji przeciwnej właściwemu świętowaniu biblijnego dnia odpoczynku, soboty? (Słowo Boże nie zakazuje uzdrawiania w sobotę, podobnie jak nie mówi nic o świętowaniu niedzieli zamiast soboty). Choć konkretna kwestia w przypadku Jezusa różni się od tej, jaka nabierze szczególnego znaczenia w ramach wydarzeń czasu końca, to jednak jest wystarczająco podobna. Jest to kwestia ludzkich nakazów przeciwnych prawu Bożemu w powiązaniu z biblijną sobotą.

`Śmierć z powodu przestrzegania jednego z Bożych przykazań? Jak możemy ustrzec się pokusy łatwego uniknięcia problemu przez pójście na kompromis z ludzkimi wymaganiami?`