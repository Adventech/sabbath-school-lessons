---
title:  Kult posągu
date:  16/06/2025
---

Choć Nebukadnesar był przejęty wykładem snu przedstawionym przez Daniela, danym mu przez Boga (zob. Dn 2,1-49; por. Dn 2,46-48), jednak wrażenie to nie trwało długo.

`Przeczytaj Dn 3,1-12. Jakie znaczenie ma fakt, że posąg sporządzony na rozkaz Nebukadnesara był w całości ze złota, a król zażądał od przedstawicieli imperium oddania czci temu złotemu posągowi?`

Sporządzając posąg cały ze złota, król wyraźnie sprzeciwił się przesłaniu skierowanemu do niego przez Boga. Co chciał przez to wyrazić? Otóż to, że Babilonia nigdy nie upadnie, a on, Nebukadnesar, zawsze będzie królem. Każdy, kto ośmieliłby się temu sprzeciwić, miał być zabity. Oto mocny przykład tego, jak ludzkie pragnienie samostanowienia może zaślepić nas na prawdę o tym, jak zakończy się wielki bój.

W pewnym sensie Nebukadnesar przypomina Lucyfera. Był ambitny, przekonany o własnej wielkości i pyszny do tego stopnia, iż otwarcie zbuntował się przeciwko Bogu. Oczywiście Nebukadnesar nie był zupełnie taki jak Lucyfer. Ostatecznie przecież zrozumiał, że istnieje tylko jeden prawdziwy Bóg i uwierzył Mu, a zatem najprawdopodobniej będziemy mieli okazję spotkać babilońskiego króla w Królestwie Bożym, którego istnieniu niegdyś tak usilnie próbował zaprzeczyć.

`Przeczytaj Dn 3,17-18 — słowa trzech młodych Hebrajczyków, którzy sprzeciwili się królowi. Czego ich postawa uczy nas o wierze i o tym, jakie wymagania wiara może czasami stawiać przed nami?`

Pomyśl, jak łatwo ci trzej młodzieńcy mogli usprawiedliwić inne wyjście z tej niebezpiecznej sytuacji:

— Przecież nie powinniśmy być fanatykami gotowymi spalić się żywcem z powodu jednego nic nieznaczącego pokłonu! Możemy pokłonić się na niby, na przykład by zawiązać rzemienie u sandałów, a jednocześnie modlić się w duchu do prawdziwego Boga! Czy naprawdę z tak błahego powodu warto jest ryzykować życiem?

Najwyraźniej uznali jednak, że warto, choć ich słowa świadczą o tym, iż zdawali sobie sprawę z tego, że mogą z tej próby nie wyjść żywi.

`Jak możemy uniknąć łatwego usprawiedliwiania kompromisów w kwestiach dotyczących wiary? Jak poniższe słowa Jezusa odnoszą się do tego rodzaju pokusy: — „Kto jest wierny w najmniejszej sprawie i w wielkiej jest wierny, a kto w najmniejszej jest niesprawiedliwy i w wielkiej jest niesprawiedliwy” (Łk 16,10)?`