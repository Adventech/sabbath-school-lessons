---
title:  Do Dalszego Studium
date:  06/06/2025
---

„Najwyższy kapłan nie był w stanie obronić siebie i swego ludu przed oskarżeniami szatana. Nie twierdził, że Izraelici są wolni od winy. W brudnej szacie symbolizującej grzechy ludu, które nosił symbolicznie jako przedstawiciel wierzących, stał przed Aniołem, wyznając ich winę i jednocześnie wskazując na ich skruchę i pokorę. Polegał przy tym na miłosierdziu Odkupiciela, który przebacza grzechy. Z wiarą prosił o spełnienie Bożych obietnic. (...).

Oskarżenia szatana przeciwko tym, którzy szukają Pana, nie są podyktowane niezadowoleniem z ich grzechów. Wręcz przeciwnie, jest on zadowolony z ich wad charakteru, gdyż wie, że może mieć nad nimi władzę tylko wtedy, gdy przestępują przykazania Boże. Jego oskarżenia wynikają wyłącznie z wrogości wobec Chrystusa. Dzięki planowi zbawienia Jezus znosi władzę szatana nad ludzkością i wyzwala ludzi z jego mocy. (...).

O własnych siłach człowiek nie jest w stanie odeprzeć oskarżeń wroga. Wyznając swą winę, stoi przed Bogiem w szatach zbrukanych grzechem. Ale Jezus, nasz Obrońca, przedkłada skuteczne prośby na rzecz wszystkich, którzy powierzają Mu siebie w skrusze i wierze. On wstawia się w ich sprawie, a przy pomocy potężnego argumentu Golgoty ucisza oskarżyciela. Jego doskonałe posłuszeństwo prawu Bożemu dało Mu wszelką moc w niebie i na ziemi, a więc prosi On Ojca o miłosierdzie i pojednanie dla winowajcy”34.

**Pytania Do Dyskusji**

`1. Jezus powiedział swoim uczniom, że są w świecie, ale nie ze świata (zob. J 15,19; 17,14-16). Jak powinniśmy równoważyć nasz obowiązek pozyskiwania świata dla Chrystusa z potrzebą zachowania siebie „nie splamionym przez świat” (Jk 1,27)?`

`2. Jak działalność kaznodziejska Noego przed potopem uczy nas zasad, według których rozgrywa się wielki bój? W jakim sensie odgrywamy dzisiaj rolę podobną do tej, jaką Noe odgrywał przed potopem?`

`3. Zanim Bóg unicestwi bezbożnych ogniem z nieba (jak mieszkańców Sodomy), wzbudzi ich z martwych i pozwoli szatanowi oddziaływać na nich przez krótki czas (zob. Ap 20,7-9). Dlaczego będzie to niezbędny ostatni etap przed odnowieniem ziemi?`

`4. Gdy zastanawiasz się nad historiami studiowanymi w tym tygodniu, jakie ostrzeżenia znajdujesz w nich dla siebie? Czego historie te uczą cię o nadziei w Chrystusie?`