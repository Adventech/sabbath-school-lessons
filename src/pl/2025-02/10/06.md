---
title:  Sąd przedadwentowy
date:  05/06/2025
---

Opis sądu zawarty w 7. rozdziale Księgi Daniela daje nam wgląd za zasłonę — daje niesamowitą okazję, by zobaczyć, jak Bóg rozwiązuje problem grzechu, a jednocześnie odkupuje tych, którzy pragną żyć w przymierzu z Nim.

`Przeczytaj opis sądu śledczego zawarty w Dn 7,9-10.13-14.22.26-27. Co jest zasadniczą kwestią na sądzie? Jaki wyrok zostanie wydany w wyniku procesu? Co mówi to nam o planie zbawienia?`

Nie ma wątpliwości co do tego, że ludzkość zostanie osądzona przez Boga. Salomon zapewnia nas, że Bóg „odbędzie sąd nad każdym czynem” (Koh 12,14), a Paweł przypomina, że nie powinniśmy osądzać się nawzajem, gdyż „wszyscy staniemy przed sądem Bożym” (Rz 14,10). Bóg oczywiście nie potrzebuje żadnych rejestrów, by wiedzieć, kto jest zbawiony, a kto zgubiony, ale aniołowie, którzy od początku śledzą realizację planu zbawienia (zob. 1 P 1,12), z pewnością zadają pytania. Widzieli oni bunt szatana i trzecią część aniołów wyrzuconych z nieba (zob. Ap 12,4). Ponadto, gdy Bóg da nam przystęp do Jego obecności, otworzy także przed nami księgi i pozwoli swoim świętym poznać wszystko, co będą chcieli poznać.

Dyskusja Abrahama z Bogiem o losie Sodomy i Gomory jako zapowiedź sądu Bożego daje nam istotny wgląd w charakter tego sądu. Grzechy Sodomy zostały najwyraźniej zbadane. Bóg zaznaczył, że nikczemność mieszkańców tego miasta sprawiła, iż nie sposób było jej nie zauważyć, zwłaszcza wskutek skargi na nich ze strony skrzywdzonych ludzi (zob. Rdz 18,20). Jednak nie tylko Sodoma i Gomora zostały zbadane przed ich zniszczeniem. Bóg pozwolił Abrahamowi przyjrzeć się temu, czy jako Sędzia postąpił On sprawiedliwie, podejmując decyzję o zniszczeniu bezbożnych.

Podczas niebiańskiego sądu w 7. rozdziale Księgi Daniela pojawia się Syn Człowieczy, Jezus (zob. Dn 7,13; zob. także Mt 20,28), którego obecność sprawia, że „prawo zostało przyznane świętym Najwyższego” (Dn 7,22). Jedynie doskonała sprawiedliwość Chrystusa pozwala Jego ludowi ostać się na sądzie.

`Wyobraź sobie, że miałbyś stanąć na sądzie ze wszystkimi swoimi tajemnicami ujawnionymi przed świętym Bogiem. Co jest dla nas jedyną nadzieją wobec perspektywy sądu?`