---
title:  Ewangelizacja według Noego
date:  02/06/2025
---

Piotr przypomina nam, że wielu ludzi będzie nieprzygotowanych na powtórne przyjście Chrystusa, gdyż „świadomie pomijają” (2 P 3,5 SŻ) to, co stało się podczas potopu. Obecnie, choć ludzkość posiada kolektywną pamięć potopu (w znacznej części kultur na całym świecie — od starożytnych Greków po Majów — opowiadana jest historia wielkiej powodzi), historia Noego jest dzisiaj jednym z najbardziej wyśmiewanych biblijnych opisów. Zgodnie z przepowiednią świat celowo uznaje tę historię za mit, bez względu na to, jak dobrze i wyraźnie jest ona przedstawiona w Starym Testamencie i jak wiele razy Nowy Testament odwołuje się do niej jako opisu rzeczywistych wydarzeń.

`Jezus powiedział, że sytuacja świata przed Jego powtórnym przyjściem będzie przypominała sytuację świata w dniach Noego (zob. Mt 24,37-39). Porównaj ten fragment ewangelii z Rdz 6,1-8. Jaki stan ludzkiej moralności doprowadził do potopu? Jakie podobieństwo występuje między tymi dwoma okresami dziejów?`

Z uważnego studium historii potopu wypływa jeszcze jedna ważna lekcja dla Bożego ludu ostatków w czasie końca. W Hbr 11,7 czytamy, że Noe zbudował „arkę dla ocalenia rodziny swojej; przez nią wydał wyrok na świat i odziedziczył usprawiedliwienie, które jest z wiary”.

Wyobraź sobie, co czuł Noe, który głosił przesłanie przez ponad sto lat, a i tak do arki wsiedli z nim tylko jego najbliżsi. Gdyby Noe był współczesnym ewangelistą, pewnie orzeklibyśmy, iż poniósł zupełną klęskę — sto lat ewangelizacji pozornie bez rezultatów.

Na szczęście w wielu miejscach świata ludzie obecnie bardzo dobrze odpowiadają na przesłania trzech aniołów. Działania ewangelizacyjne — głoszenie przesłania Kościoła ostatków — przynosi nadzwyczajne rezultaty, dzięki czemu wielu ludzi poznaje Boga i przyjmuje Chrystusa jako swego Zbawiciela. Jeszcze nie doszliśmy do punktu, w którym nie będzie żadnych rezultatów, choć wiemy, że nadchodzi czas, gdy „okres badania zakończy się i zamkną się drzwi miłosierdzia. W ten sposób, dzięki jednemu krótkiemu zdaniu: »Te, które były gotowe, weszły z nim na wesele i zamknięto drzwi« (Mt 25,10), zostajemy przeniesieni od końcowej części służby Chrystusa do czasu, gdy wielkie dzieło dla zbawienia człowieka zostanie zakończone”33.

Póki to nie nastąpi, mamy do wykonania dzieło jako Kościół.

`Jak możemy się nauczyć nie popadać w zniechęcenie, gdy nasze działania ewangelizacyjne wydają się nie przynosić efektów? Dlaczego nie powinniśmy ustawać w naszych wysiłkach? (Zob. J 4,37).`