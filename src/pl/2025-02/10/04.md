---
title:  Historia Sodomy i Gomory
date:  03/06/2025
---

Opisując wydarzenia czasu końca, Piotr odwołuje się także do innej, ważnej, starotestamentowej historii — zniszczenia Sodomy i Gomory. Owe miasta na równinie słynęły z nikczemności mieszkańców i dlatego stały się pierwszym przykładem ośrodków populacji zniszczonych przez ogień z nieba.

`Przeczytaj 2 P 2,4-11; Jud 1,5-8; Ez 16,46-50. Zwróć uwagę na szczegóły przedstawione w tych wersetach. Jaki stan moralności mieszkańców doprowadził do zniszczenia tych miast i jak współczesny świat upodabnia się do nich?`

Ostrzeżenie zawarte w historii Sodomy i Gomory, a skierowane do ludzi w czasie końca, jest wyraźne — ostatecznie bezbożni zostaną unicestwieni w ogniu, jak jednoznacznie zapowiada 20. rozdział Apokalipsy Jana. Grzech w swojej zwodniczości zaślepia nas i sprawia, iż nie rozumiemy stanu swojego serca i przysłaniamy nasze występki warstwą uznania dla samych siebie, podczas gdy niemiłosiernie wytykamy nikczemność i błędy innym ludziom. W tym samym rozdziale Księgi Ezechiela, w którym Bóg zapewnia o miłości do swojego ludu, ostrzega także ów lud, że choć nie popełnia takich samych grzechów jak mieszkańcy Sodomy i Gomory (zob. Ez 16,47), to jednak doszedł do podobnej nikczemności.

Izrael jako lud zachowywał się jak nierządnica (zob. Ez 16,41), dopuszczając się duchowego cudzołóstwa. Wyobraź sobie zaskoczenie wielu w ludzie Bożym, gdy usłyszeli, że są podlejsi niż mieszkańcy tych miast, którzy stali się synonimem zepsucia.

Dotyczy to nie tylko starożytnych Izraelitów, ale całej ludzkości. W Rz 1,18-32 Paweł przedstawia długą listę przejawów zła, które przypominają nagłówki współczesnych gazet. Apostoł opisał tutaj grzeszność pogan nie po to, by budować poczucie wyższości Żydów, ale by lud Boży zrozumiał powagę problemu zła. Podobnie uczynił prorok Natan, gdy skonfrontował się z Dawidem — opowiedział historię bogacza, który ukradł biedakowi jedyną owcę i zabił ją. To opowiadanie wywołało nieopisany gniew Dawida (zob. 2 Sm 12,5) z powodu oczywistej niesprawiedliwości. Dopiero wtedy prorok Natan oświadczył: „Ty jesteś tym mężem” (2 Sm 12,7), by uświadomić Dawidowi, jak wielkiej niesprawiedliwości się dopuścił.

Należy pamiętać, że Biblia jest skierowana przede wszystkim do ludu Bożego, a po wtóre do świata. Gdy widzimy potworne grzechy ludzi opisane w 13. i 17. rozdziale Apokalipsy Jana, powinniśmy odczytywać je jako ostrzeżenie dla nas, byśmy nie wpadli w podobną pułapkę.