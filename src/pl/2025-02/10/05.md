---
title:  Sędzia Całej Ziemi
date:  04/06/2025
---

Krótko przed zniszczeniem Sodomy doszło do niezwykłego spotkania na równinie Mamre. Bóg w towarzystwie dwóch aniołów odwiedził Abrahama. Gdy Abraham ujrzał przybyszów, zaprosił ich na posiłek. Podczas tego spotkania Bóg zapowiedział, że Abraham i Sara będą mieli syna, którego potomek będzie Mesjaszem. Jezus pochodził z rodu Abrahama (por. Ga 3,16). Po tym spotkaniu opowiadanie nagle zmierza ku bezbożnym miastom na równinie.

`Przeczytaj Rdz 18,17-32. Czego wersety te uczą nas o charakterze Boga i sposobie, w jaki zamierza On rozwiązać problem zła na naszej planecie?`

Bóg nie jest nam winien żadnego wyjaśnienia, ale mimo to objawia nam swoje motywacje i plany wobec ludzkości: „Zaiste, nie czyni Wszechmogący Pan nic, jeżeli nie objawił swojego planu swoim sługom, prorokom” (Am 3,7).

Zanim Bóg zniszczył Sodomę i Gomorę, uznał za słuszne poinformować o swoim zamiarze Abrahama, aby przygotować go na to, co ma nastąpić.

Bóg rozmawiał z Abrahamem, a dwaj aniołowie udali się do bezbożnego miasta, by wyprowadzić z niego tych, którzy przyjmą ostrzeżenie. Ten obraz nieodparcie nasuwa na myśl proroczą wizję aniołów głoszących przesłanie ostrzeżenia w czasach ostatecznych oraz wzywających lud Boży do wyjścia z Babilonu (zob. Ap 14,6-12; 18,1-4). Gdy ostatnie ostrzeżenie jest głoszone, Bóg dyskutuje z Abrahamem o tym, co ma nastąpić, i cierpliwie słucha argumentów patriarchy.

Abraham zwraca się do Boga z następującymi słowami:

— „Nie dopuść, byś miał uczynić coś podobnego, by uśmiercić sprawiedliwego wespół z bezbożnym, by sprawiedliwego spotkało to samo, co bezbożnego. Nie dopuść do tego! Czyż ten, który jest sędzią całej ziemi, nie ma stosować prawa?” (Rdz 18,25).

Abraham dyskutował nie tyle o stanie mieszkańców Sodomy, co o charakterze Boga. Przed końcem świata Bóg otworzy niebiańskie księgi (zob. Ap 20,4.11-15) i udostępni je do badania, zanim zniszczy ziemię ogniem. Odkupieni będą mieli tysiąc lat na znalezienie odpowiedzi na pytania, które dzisiaj pozostają bez odpowiedzi.

`Zanim Pan dokona ostatecznego sądu nad potępionymi, da nam tysiąc lat na zrozumienie każdej decyzji. Jak świadczy to o Jego charakterze i otwartości na badanie Jego decyzji przez stworzone istoty, zupełnie zależne od Niego, a mimo to dopuszczone do poznania spraw Bożych?`