---
title:  Gniew Baranka
date:  01/06/2025
---

`Przeczytaj Ap 6,12-17. Przyjrzyj się uważnie reakcji ludzi na widok rozgrywających się wydarzeń czasu końca. Co szczególnego zauważasz w ich reakcjach?`

Zauważ, że zgubieni nie wołają:

— Co się dzieje?

Ani:

— Kto za tym stoi?

Wydaje się, że wiedzą, co się dzieje. Nazywają Jezusa Barankiem, a zatem coś o Nim wiedzą. Zdają sobie sprawę z tego, że „przyszedł wielki czas jego gniewu” (Ap 6,17 NBG). Wiedzą, że znaleźli się w beznadziejnej sytuacji:

— „…i któż się może ostać?” (Ap 6,17 BW).

Zanim nastąpi koniec, ewangelia zostanie ogłoszona wszystkim narodom świata (zob. Mt 24,14), a przesłania trzech aniołów dotrą do każdego człowieka. A jednak znajdą się tacy, którzy nie będą gotowi — nie wskutek braku informacji, ale dlatego że w nią nie uwierzą. To będzie główny powód, dla którego tacy ludzie zginą w czasie końca.

`Przeczytaj Mt 24,36-44. Jaką lekcję, według Jezusa, powinniśmy wyciągnąć z historii Noego?`

Jezus przywołał historię potopu, by ostrzec nas, że Jego powtórne przyjście będzie zaskoczeniem dla wielu. Jednak wydarzenie to, podobnie jak potop, nie będzie zaskoczeniem z powodu braku informacji. Noe przez sto dwadzieścia lat zapowiadał potop, ale ludzie nie chcieli uwierzyć w tę zapowiedź. Wiedzieli, co ma się wydarzyć, ale wmawiali sobie, że to się nie stanie!

Wielu ludzi opiera swoją fałszywą pewność na fakcie, iż od zapowiedzi mija dużo czasu do jej spełnienia. Przytaczają to jako argument na fałszywość proroctw. W kontekście historii potopu apostoł Piotr napisał: „Wiedzcie przede wszystkim to, że w dniach ostatecznych przyjdą szydercy z drwinami, którzy będą postępować według swych własnych pożądliwości i mówić: Gdzież jest przyobiecane przyjście jego? Odkąd bowiem zasnęli ojcowie, wszystko tak trwa, jak było od początku stworzenia” (2 P 3,3-4). Z każdym rokiem szydercy umacniają się w swoim błędnym przeświadczeniu.

`W doświadczeniu każdego człowieka powtórne (a w pewnych przypadkach trzecie) przyjście Jezusa jest odległe jedynie tak, jak odległa jest chwila śmierci, a wiemy, że ta może przyjść w każdej chwili. Jak ta perspektywa pomaga nam wytłumaczyć pozorną zwłokę w spełnieniu proroczych zapowiedzi?`