---
title:  Krew cielców i kozłów
date:  05/05/2025
---

Niektórzy w sposób zdecydowany krytykują całą koncepcję ofiary, twierdząc, że jest ona okrutna, brutalna i w istotnym sensie niesprawiedliwa. Owszem, tak właśnie jest. Śmierć Chrystusa była okrutna, brutalna i niesprawiedliwa — Niewinny poniósł mękę i oddał życie za winnych. Tego wymagało rozwiązanie problemu grzechu. Właśnie na tę śmierć wskazywały okrutne, brutalne i niesprawiedliwe ofiary składane ze zwierząt.

`Przeczytaj Hbr 10,3-10. Czego wersety te uczą nas o ofiarach składanych przez lud Boży w czasach starotestamentowych? Skoro grzesznicy nie mogli być zbawieni na mocy tych ofiar, dlaczego nakazano im składanie ich?`

Baranki i inne zwierzęta ofiarne były jedynie symbolami wskazującymi na przyszłą pojednawczą ofiarę Baranka Bożego. Były wyrazem wiary dającym grzesznikom konkretny i mocny sposób wyrażenia wiary w dzieło mającego przyjść Mesjasza. Często nazywamy tego rodzaju symbole typami, które znajdują wypełnienie w antytypie. Nie są one częścią zbawczej rzeczywistości, ale jej ilustracją, cieniem. Niektórzy nazywają symboliczne ofiary miniproroctwami wskazującymi na śmierć Jezusa na krzyżu.

Obrzędy ofiarnicze można porównać do zapłaty za podróż (wycieczkę). Gdy kupujesz bilet na pociąg, autobus czy samolot, nie otrzymujesz natychmiast zakupionej podróży (wycieczki). Otrzymujesz jedynie prawo do udziału w podróży (wycieczce) — obietnicę jej ukończenia. Sam fakt, że trzymasz w ręku bilet, nie sprawi, że osiągniesz cel podróży (wycieczki). Dopiero gdy wsiądziesz do pociągu, autobusu czy samolotu, dostaniesz to, za co zapłaciłeś, a gdy podróż (wycieczka) dobiegnie końca, bilet stanie się jedynie kawałkiem papieru.

Podobnie było z ofiarami ze zwierząt. Miały one ważną rolę do odegrania, ale gdy Prawdziwa Ofiara została złożona, symbole spełniły swoje przeznaczenie. Na znak tego zasłona oddzielająca miejsce najświętsze od miejsca świętego w starotestamentowej ziemskiej świątyni została rozdarta na dwie części w chwili śmierci Jezusa na krzyżu. „Wtedy zasłona świątyni rozdarła się na dwoje, od góry aż do dołu” (Mk 15,38). Cały starotestamentowy system ofiarniczy wraz z świątynią wskazywał na śmierć Jezusa na krzyżu. Gdy Jezus wypełnił obietnicę i powstał z martwych, dalsze składanie symbolicznych ofiar ze zwierząt stało się zbędne.

`Pomyśl, jak wielkim problemem musi być grzech, skoro jedynie śmierć Jezusa, ucieleśnionego Słowa (zob. J 1,1-3.14), mogła zań zadośćuczynić. Czego to uczy nas o tym, jaki powinien być nasz stosunek do grzechu?`