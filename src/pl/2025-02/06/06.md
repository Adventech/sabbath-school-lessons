---
title:  Ty stworzyłeś wszystko!
date:  08/05/2025
---

W szczególnych przypadkach prorocy w wizji znajdowali się tak blisko Boga, iż pozwolono im ujrzeć Jego tron. Ezechiel widział go nad firmamentem (zob. Ez 1,26). Izajasz ujrzał Boga zasiadającego na tronie w świątyni (zob. Iz 6,1). W najbardziej wyrazistym opisie danym nam w Biblii apostoł Jan opisał, jak został zabrany w wizji do nieba (zob. 4. i 5. rozdział Apokalipsy Jana). Starotestamentowe typy świątynne wskazywały, iż istnieje tylko jeden sposób, w jaki ludzkość może się znaleźć w obecności Boga — przez krew Chrystusa (zob. np. Kpł 16,2.14).

`Przeczytaj Iz 6,1-5 oraz Ap 4,7-11. Jakie elementy tych dwóch wizji są do siebie podobne? Zwróć uwagę na kolejność zdarzeń. Co jest przedstawione jako pierwsze, a co później? Jaka prawda o Bogu została uwypuklona w tej wizji?`

W każdej z tych wizji tronu Bożego niebiańskie istoty najpierw podkreślają świętość Boga. W wizji Izajasza scena jest szczególnie imponująca. Świątynia jest pełna dymu, a progi w posadach drżą (zob. Iz 6,4), gdy serafini ogłaszają raz po raz, iż Bóg jest święty. W wizji Jana cherubini czynią podobnie, śpiewając:

— „Święty, święty, święty” (Ap 4,8; zob. Ez 10,14-15, gdzie opisane są istoty zwane po hebrajsku keruwim).

Każdy więc z proroków ujrzał olśniewającą scenę chwały Bożej.

Następnie opisana jest reakcja proroka na tę scenę. Izajasz mówi, iż jest „człowiekiem nieczystych warg” (Iz 6,5), zaś Jan płacze, gdyż rozumie tragiczną prawdę, „że nie znalazł się nikt godny” (Ap 5,4). Gdy wprost patrzymy na wielkość Boga, wtedy zaczynamy wreszcie rozumieć sytuację człowieka. Jesteśmy zupełnie niegodni, więc wszyscy potrzebujemy Chrystusa jako naszego Odkupiciela.

Szatan wysunął szereg oskarżeń przeciwko Bogu, twierdząc, iż jest On apodyktyczny, samolubny i srogi. Jednak wystarczy chwila spędzona przed tronem Boga, by zdemaskować kłamstwa szatana. Widząc Chrystusa takiego, jakim jest naprawdę — jako Baranka zabitego (zob. Ap 5,12) — możemy ujrzeć Boga Ojca takiego, jakim jest (zob. J 14,9). Największym objawieniem Ojca jest śmierć Jezusa na krzyżu za nas.

Tak więc krzyż Chrystusa powinien nas nauczyć dwóch rzeczy. Po pierwsze, jak bardzo Bóg nas miłuje, iż poniósł dla nas największą ofiarę. Po drugie, jak grzeszni i upadli jesteśmy, iż tylko śmierć Chrystusa mogła nas zbawić.