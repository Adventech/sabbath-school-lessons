---
title:  Baranek paschalny
date:  06/05/2025
---

W Apokalipsie Jana Jezus jest nazwany Barankiem niemal trzydzieści razy. Od początku istnienia planu odkupienia lud Boży składał w ofierze baranki jako symbol mającego przyjść Odkupiciela. Abel „złożył ofiarę z pierworodnych trzody swojej” (Rdz 4,4), a zanim Izraelici wyszli z Egiptu do Ziemi Obiecanej, otrzymali polecenie odkupienia swoich pierworodnych przez ofiarę z jednorocznego baranka lub koziołka (zob. Wj 12,5).

`Przeczytaj Wj 12,1-11; Iz 53,7-8; 1 Kor 5,7; Ap 5,6. Czego wersety te uczą nas o Jezusie jako ofierze paschalnej? Co to oznacza dla każdego z nas?`

Wiele lat po śmierci, zmartwychwstaniu i wniebowstąpieniu Chrystusa apostoł Piotr tak napisał o tym, czego dokonał On dla ludzkości: „…wiedząc, że nie rzeczami znikomymi, srebrem albo złotem, zostaliście wykupieni z marnego postępowania waszego, przez ojców wam przekazanego, lecz drogą krwią Chrystusa, jako baranka niewinnego i nieskalanego” (1 P 1,18-19).

Swoim ziemskim życiem Jezus zaspokoił wymagania Bożej świętości. Wszyscy jesteśmy grzesznikami, a nasz grzeszny sposób życia jest przeciwieństwem prawdy o naturze naszego Stwórcy.

Jezus jednak stał się ostatnim Adamem (zob. 1 Kor 15,45). Gdzie pierwszy Adam upadł, tam Chrystus zwyciężył. W swoim człowieczeństwie był wszystkim, czym mieli być wszyscy ludzie. Doskonale odzwierciedlał chwałę Bożą. On sam powiedział:

— „Kto mnie widział, widział Ojca” (J 14,9).

Jezus został ukrzyżowany w dniu Paschy, co stanowi dodatkowe potwierdzenie, iż to On jest antytypicznym Barankiem. W J 18,19-20 Jezus powiedział, że jawnie mówił o swojej nauce. Otwartość ta została zobrazowana w obrzędzie paschalnym. W Wj 12,5-6 czytamy, że Izraelici mieli wybrać baranka paschalnego oraz przechowywać go, doglądając go szczególnie w dniach poprzedzających jego ofiarowanie. Gdy arcykapłan zapytał Jezusa o Jego naukę, Jezus zwrócił uwagę na fakt, iż codziennie przebywał w świątyni i każdy mógł Go widzieć oraz słuchać Jego nauczania. Jego życie, działalność i nauka objawiały, kim On jest. Jest On Barankiem bez skazy, najpełniejszym objawieniem Bożej sprawiedliwości i chwały.

`W jaki sposób możemy lepiej odzwierciedlać doskonały charakter Jezusa?`