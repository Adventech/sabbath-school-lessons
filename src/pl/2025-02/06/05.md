---
title:  Jezus w świątyni
date:  07/05/2025
---

W dziejach zbawienia występuje ciągłe napięcie. Bóg pragnie odnowić więź, którą kiedyś miał z nami. W tym celu przyciąga nas do siebie. Jednak grzesznicy nie mogą przeżyć w bezpośredniej obecności Boga. Dawid napisał: „Albowiem Ty nie jesteś Bogiem, który chce niegodziwości, zły nie może z tobą przebywać” (Ps 5,5). Jednak z drugiej strony zauważył: „Lecz ja dzięki obfitości łaski twojej wejdę do domu twego, skłonię się ku świętemu przybytkowi twemu w bojaźni przed tobą” (Ps 5,8).

`Przeczytaj Ag 2,7-9. Gdy budowano drugą świątynię jerozolimską, prorok Aggeusz przekazał zdumiewającą obietnicę. Nowa świątynia miała posiadać większą chwałę niż pierwsza. Co miało oznaczać to proroctwo?`

Podczas poświęcenia pierwszej świątyni w czasach Salomona obłok chwały oznaczający obecność Boga, podobny do tego, jaki towarzyszył Izraelitom w drodze z Egiptu do Kanaanu, wypełnił świątynię tak, iż kapłani nie mogli dokończyć swojej posługi wewnątrz budowli (zob. 1 Krl 8,10-11). Gdy poświęcano uroczyście drugą świątynię, brakowało w niej skrzyni przymierza ukrytej przez Jeremiasza znacznie wcześniej. Widzialne znaki obecności Boga tym razem nie ukazały się w świątyni. Było to rozdzierające doświadczenie. Jak zatem miała się wypełnić obietnica przekazana przez Aggeusza?

Otóż w drugiej świątyni miał się pojawić Jezus, ucieleśniony Bóg, osobiście. Bóg opuścił miejsce poza zasłoną, by stać się jednym z nas i połączyć się z cierpiącym światem. Ponieważ Syn Boży stał się Synem Człowieczym, mogliśmy ujrzeć Jego oblicze, usłyszeć Jego głos i doświadczyć tego, jak dotykał nieczystych trędowatych i przywracał im zdrowie (zob. Mt 8,3). Zamiast przyciągnąć nas w swoją stronę, Bóg przybliżył się do nas, wychodząc nam naprzeciw. Osobiście przyszedł do nas. Nic dziwnego, że o Jezusie czytamy w Biblii: „Oto panna pocznie i porodzi syna, i nadadzą mu imię Immanuel, co się wykłada: Bóg z nami” (Mt 1,23). Pomyśl o tym. Stwórca Wszechświata zniżył się nie tylko do tego, by żyć z nami, ale także by umrzeć za nas.

`Śmierć Jezusa na krzyżu jest największym objawieniem miłości Boga. W jaki jeszcze sposób możemy patrzeć na tę miłość i doświadczać jej?`