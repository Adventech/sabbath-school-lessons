---
title:  Do Dalszego Studium
date:  09/05/2025
---

Pismo Święte wyraźnie uczy, że Chrystus jest jedynym godnym dokonać naszego zbawienia. Jego życie było jedynym bezgrzesznym życiem człowieka i jedynym przykładem życia w doskonały sposób przynoszącego chwałę Bogu Ojcu. On jest Barankiem Bożym bez skazy, a obecnie stoi na czele ludzkości jako gwarant naszego wiecznego bezpieczeństwa. On wziął na siebie naszą winę, czyniąc zadość wyrokowi sądu, który jest odpowiedzią Boga na zło. Gdy Jan ujrzał niesamowitą scenę niebiańskich istot zebranych wokół tronu Bożego, jedna z istot rzekła mu, by przestał płakać, gdyż „zwyciężył lew z pokolenia Judy” (Ap 5,5).

Pomyśl, jak wielkim złem jest grzech i jak głęboki jest upadek ludzkości, skoro jedynie śmierć Jezusa, samego Boga, mogła być ofiarą służącą rozwiązaniu problemu grzechu. Gdyby istniał jakikolwiek inny sposób zbawienia nas bez pogwałcenia zasad Bożego panowania, to Bóg niewątpliwie skorzystałby z niego.

„Złamane prawo Boże żądało śmierci grzesznika. W całym wszechświecie był tylko jeden, który w zastępstwie człowieka mógł spełnić to żądanie. Ponieważ prawo Boże jest tak święte, jak sam Bóg, jedynie ktoś równy Bogu mógł zapłacić cenę za grzech. Nikt prócz Chrystusa nie mógł odkupić upadłego człowieka z przekleństwa prawa i przywieść na nowo do jedności z niebem. Chrystus weźmie na siebie winę i hańbę grzechu — grzechu tak ohydnego dla świętego Boga, że musi rozłączyć Ojca i Syna. Chrystus sięgnie dna nędzy, by wyratować zgubioną ludzkość”21.

**Pytania Do Dyskusji**

`1. Jan ujrzał Baranka stojącego przed tronem Boga. Zauważył, że Baranek wyglądał, jakby był zabity. W Ap 13,8 czytamy, że Jezus jest Barankiem zabitym od założenia świata. Czego uczy nas o Bogu fakt, iż plan zbawienia istniał na długo przed tym, jak go potrzebowaliśmy?`

`2. Wielu ateistów wierzy, że jesteśmy sami w zimnym i nieczułym wszechświecie. W przeciwieństwie do tego Biblia mówi, że Bóg nie tylko istnieje, ale także miłuje świat tak bardzo, iż przyszedł na świat, by zań umrzeć. Czym różni się nasz światopogląd i pojmowanie naszego miejsca w świecie od światopoglądu tych, którzy wierzą, że Bóg nie istnieje? Mówiąc innymi słowy, jak rzeczywistość ofiary Chrystusa wpływa na nasz sposób myślenia i postępowania?`

`3. Dlaczego życie, śmierć i zmartwychwstanie Chrystusa są jedynym środkiem zbawienia ludzkości? Jak cena zapłacona dla rozwiązania problemu grzechu świadczy o głębi i potworności zła?`