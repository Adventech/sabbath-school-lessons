---
title:  Daremne ofiary?
date:  04/05/2025
---

Czasami dwie przeciwstawne idee mogą być bardzo pouczające. Bardzo dużo możemy się nauczyć o naturze ofiary z biblijnej perspektywy, w której Bóg odrzucił ofiary składane przez Jego lud.

`Porównaj Iz 1,2-15 z Iz 56,6-7 i Ps 51,19. Jakie ważne lekcje o ofierze są zawarte w tych wersetach?`

Ten tragiczny okres w dziejach Izraela nie był pierwszym, w którym Bóg odrzucił jakąś ofiarę. Coś podobnego wydarzyło się niemal na początku dziejów zbawienia, gdy ofiara Abla została przyjęta i uznana przez Boga, a ofiara Kaina — odrzucona. Tamto wydarzenie daje nam podstawę do porównania ofiar akceptowanych i nieakceptowanych (zob. Rdz 4,3-7; Hbr 11,4).

W czasach Izajasza Izraelici traktowali religię jak formalność. Składanie ofiar postrzegali jako obowiązek mający na celu zyskanie im przychylności Boga i zadośćuczynienie za to, że wiedli życie według własnego uznania, a nie w zgodzie z prawem Bożym. Ich ofiary były wyrazem egoizmu, jak ofiara Kaina, a nie oznaką poddania i podporządkowania się Bogu.

Taki sam duch kieruje królestwami tego świata — duch samowystarczalności. Kain chciał żyć po swojemu i spełnić rytuał dla Boga na swoich warunkach. Możemy się domyślać, że postrzegał on Boga jako życiową niedogodność, przeszkodę na drodze życia, ale jednocześnie na tyle bał się Boga, by udawać, że oddaje Mu cześć.

Abel złożył ofiarę wyznaczoną przez Boga — ofiarę wyrażającą wiarę w Bożą obietnicę mającego przyjść Mesjasza (zob. Rdz 3,15). Ofiarował Baranka symbolizującego Chrystusa umierającego na Golgocie dla zbawienia ludzkości.

„Abel pojął wielkie zasady odkupienia. Widział w sobie grzesznika i zrozumiał, że grzech i zapłata za niego, śmierć, stoją między jego duszą a wspólnotą z Bogiem. Przyniósł zabitą ofiarę, poświęcone życie, uznając tym samym wymagania prawa, które zostało złamane. W przelanej krwi ofiary widział przyszłą i rzeczywistą ofiarę Chrystusa umierającego na krzyżu Golgoty, i ufając w odkupienie, które miało zostać dokonane, otrzymał świadectwo, iż został uznany za sprawiedliwego, a jego ofiara została przyjęta”20.

`Jakże ważne jest to, byśmy w naszym religijnym doświadczeniu wystrzegali się pustego formalizmu! Jak możemy doświadczyć tego, co znaczy w pełni polegać na śmierci Jezusa za nas jako jedynej nadziei na zbawienie?`