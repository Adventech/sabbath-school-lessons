---
title:  Światło dla pogan
date:  24/04/2025
---

Najważniejszym celem, w jakim Bóg powołał do istnienia naród izraelski, nie było potępienie reszty ludzkości, ale jej zbawienie. Z pewnością większość z nas czuje się potępionymi, gdy jako grzesznicy zostajemy skonfrontowani ze sprawiedliwym postępowaniem innych ludzi. Zatem samo istnienie Izraela miało obnażać grzech i egoizm okolicznych narodów. Wierzący żyjący w zgodzie z Bożym prawem ukazują swoim postępowaniem sprawiedliwy charakter Boga, co prowadzi grzeszników do przekonania o ich grzeszności. Ideał zakłada, że życie tych, „którzy przestrzegają przykazań Bożych” (Ap 14,12), powinno ukazywać innym ludziom charakter Boga.

Gdyby Izraelici postępowali tak, jak powinni byli postępować zgodnie z nakazami Boga, inne narody przyszłyby do nich w pokoju, pragnąc poznać prawdę o Bogu. Niestety, jak wskazuje niewola babilońska, narody przekraczały granice Izraela, przeważnie niosąc miecz i ogień.

Największym objawieniem charakteru Boga jest oczywiście Jezus — jedyny człowiek, który w doskonały sposób ten charakter odzwierciedla. Jego doskonały przykład, który z pewnością przynosi grzesznikom przekonanie o ich grzeszności, stanowi jednocześnie Boże wezwanie do przyjęcia Go jako Zbawiciela (zob. J 3,16-21).

Zasadniczy cel powołania narodu izraelskiego był taki sam jak cel powołania Kościoła. Bóg pragnie posługiwać się swoim ludem, by prowadzić grzeszników do Chrystusa. Przesłania trzech aniołów głoszone przez Kościół Boży są kierowane nie do garstki wybranych, ale wszystkich narodów, plemion, języków i ludów (zob. Ap 14,6). Ap 18,1 przepowiada, że przed powtórnym przyjściem Chrystusa cała ziemia zostanie oświecona chwałą Bożą.

**Czego poniższe wersety uczą nas o zamierzonej przez Boga roli Jego ludu w świecie? Jak możemy odnieść te zasady do nas?**

`Lb 14,17-21`

`Iz 42,6; 49,6; 60,3`

`Ap 18,1-4`

`Przeczytaj jeszcze raz Ap 18,1-4 — wezwanie skierowane przez Boga do tych, których nazywa On swoim ludem, aby wyszli z Babilonu. Jak przesłanie to ma dotrzeć do dzieci Bożych? Jak my, jako Kościół niebędący częścią Babilonu, mamy zostać użyci przez Boga, by wywołać Jego lud, który nadal pozostaje w Babilonie?`