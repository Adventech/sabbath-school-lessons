---
title:  Nimrod i Niniwa
date:  20/04/2025
---

Eden został stworzony jako idealny dom dla ludzkości. Po upadku ludzi w grzech Bóg nie miał innego wyjścia, jak odseparować ich od Edenu i drzewa żywota, przynajmniej do pewnego czasu.

Poza Edenem ludzi czekała ciężka praca służąca utrzymaniu się przy życiu. Ich egzystencja stała się trudna. Od tej pory musimy cierpieć i pracować w pocie czoła (zob. Rdz 3,16-19). Nasi prarodzice wierzyli, że Prawowity Władca otworzy im drogę powrotu do Edenu. Na znak wiary składali ofiary u wejścia do Edenu, oczekując Bożego odkupienia obiecanego im zaraz po upadku.

„Ogród Eden pozostawał na ziemi jeszcze długo po tym, jak człowiek został z niego wygnany. (...). Tam przychodził Adam ze swymi synami, by oddawać cześć Bogu. Tam odnawiali ludzie swe śluby posłuszeństwa prawu, którego przestąpienie spowodowało, że zostali wygnani z raju. Gdy fala występku zalała świat, a niegodziwość ludzi ściągnęła na nich zagładę w falach potopu, ręka, która zasadziła Eden, zabrała go z ziemi. Ale po ostatecznym odnowieniu, gdy zostaną stworzone nowe niebo i nowa ziemia (zob. Ap 21,1), Eden zostanie odtworzony jeszcze piękniejszy niż na początku”12.

Jednak z biegiem czasu w następnych pokoleniach znalazło się wielu takich, którzy woleli wymyślać własne rozwiązania problemów ludzkości. Tak powstały miasta-państwa mające ułatwiać życie ich mieszkańcom i pomagać im w odzyskaniu tego, co stracili w Edenie.

`Przeczytaj Rdz 10,1-12. W tych wersetach Biblia przedstawia szereg politycznych tworów występujących potem w kolejnych księgach, w tym między innymi Niniwę i Babilon. Na podstawie tego, co wiemy o tych miastach z dalszej historii, co możemy wywnioskować z tych wersetów?`

Niektórzy czytelnicy sądzą, że Nimrod jest szlachetnym bohaterem podobnym do herosów z pogańskich mitologii. Jednak gdy Biblia mówi o nim jako pierwszym mocarzu na ziemi (zob. Rdz 10,8) oraz „dzielnym myśliwym przed Panem” (Rdz 10,9), nie są to komplementy. Nimrod był wielki we własnej ocenie, a swoje myśliwskie pasje realizował w sposób przeciwny Bogu. Wersety te mówią o rozszerzaniu się i pogłębianiu buntu przeciwko Bogu — buntu, który będzie istniał aż do czasu, gdy zostanie na zawsze wykorzeniony.

`Dlaczego grzech buntu przeciwko Bogu jest bardziej podstępny, niż to sobie uświadamiamy? Jak możemy się ustrzec buntowniczej postawy właściwej naszej nieodrodzonej naturze?`