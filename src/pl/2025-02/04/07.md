---
title:  Do Dalszego Studium
date:  25/04/2025
---

„Krok za krokiem, początkowo ukradkiem i w ciszy, później zaś coraz bardziej otwarcie, gdy już wzrastała w siłę i zdobywała władzę nad umysłami ludzi, »tajemna moc nieprawości« (2 Tes 2,7) wykonywała swoje zwodnicze i bluźniercze dzieło. Niemal niezauważalnie pogańskie zwyczaje utorowały sobie drogę do Kościoła chrześcijańskiego. Duch kompromisu i konformizmu hamowany był przez jakiś czas przez zaciekłe prześladowania, jakich Kościół doświadczał ze strony pogaństwa. Gdy jednak ustały, a chrześcijaństwo weszło na dwory i do królewskich pałaców, odłożyło na bok pełną skromności prostotę Chrystusa i Jego apostołów, a przejęło pompatyczność i wyniosłość pogańskich kapłanów i władców; w miejsce zasad Bożych ustanowiło ludzkie teorie i tradycje. Pozorne nawrócenie się Konstantyna na początku czwartego stulecia wywołało wielką radość; świat, przyodziany w pozory pobożności, wszedł do Kościoła. Teraz dzieło upadku znacznie przyśpieszyło. Pogaństwo, które wydawało się pokonane, stało się zwycięzcą. Jego duch przejął kontrolę nad Kościołem. Jego doktryny, ceremonie i zabobony zlały się w jedno z doktrynami i kultem tych, którzy nazywali siebie naśladowcami Chrystusa”14.

Jak zaznaczyliśmy w pytaniu kończącym środową część lekcji, wszystkim nam grozi niebezpieczeństwo polegające na tym, iż z czasem odłożymy na bok pełną skromności prostotę Chrystusa i Jego apostołów, zastępując ją pompatycznością, uzurpowaniem władzy, doraźnymi korzyściami i atrakcjami świata. Jeśli wmawiamy sobie, że takie niebezpieczeństwo nam nie grozi, sami siebie zwodzimy15.

**Pytania Do Dyskusji**

`1. Gdy Bóg pozwolił uprowadzić swój lud do Babilonii, było to bardzo bolesne doświadczenie. Abraham został powołany do opuszczenia Chaldei, by dać początek ludowi przymierza jako światłu dla ludzkości. Teraz jego potomkowie wrócili do Chaldei w kajdanach. Podczas niewoli Bóg nauczył ich, jaki może być ich los, gdy będą Mu wierni. Nebukadnesar, władca uciskającego ich mocarstwa dotąd sprzeciwiający się Bogu, nawrócił się i uwierzył w Chrystusa (zob. Dn 3,31-4,34). Z końcem ich niewoli Bóg powołał perskiego króla, by stał się typem wskazującym na Chrystusa i uwolnił lud Boży z Babilonii, umożliwiając mu powrót do Ziemi Obiecanej. Cyrus nie był Izraelitą, ale mimo to Bóg wybrał go, by ukazać światu plan zbawienia i przywieść swój lud przymierza z powrotem do Jerozolimy. Czego możemy się nauczyć o nastawieniu Boga wobec ludzkości z faktu, że realizując swoje zamierzenia, Bóg posługiwał się także ludźmi spoza Izraela?`

`2. Choć nie jesteśmy w Babilonie, w jaki sposób Babilon nadal pozostaje w nas? Jak możemy rozpoznać ten problem i jakie rozwiązanie tego problemu ma dla nas Bóg?`