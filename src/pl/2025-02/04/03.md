---
title:  Powołanie Abrahama
date:  21/04/2025
---

W 10. rozdziale Księgi Rodzaju przedstawiona została geneza różnych narodów. Hebrajskie słowo gojim13, zwykle tłumaczone jako narody, oznacza także pogan. 10. rozdział Księgi Rodzaju mówi, że ludzkość podzieliła się na kraje, języki, plemiona i narody (zob. Rdz 10,5; zob. także Ap 14,6).

Niemal natychmiast po przedstawieniu tej genezy czytamy o powołaniu Abrahama z jednego z tych narodów, aby dał on początek innemu narodowi reprezentującemu odmienne wartości.

`Przeczytaj Rdz 12,1-9. Dlaczego Bóg powołał Abrahama (tutaj zwanego jeszcze Abramem) i polecił mu opuścić kraj, w którym przyszedł na świat, wychował się i spędził dotychczasowe życie?`

Bóg postanowił posłużyć się Abrahamem, by powołać do istnienia naród, który będzie przeciwwagą dla ludzkich królestw. Naród ten nie miał mieć ziemskiego króla, ale Bóg miał być jego Wodzem. Ten Boży lud miał być dla ludzkości przykładem tego, czego ludzie mogą się spodziewać, jeśli zwrócą się do swego Stwórcy. Izraelici mieli się stać błogosławieństwem dla wszystkich plemion ziemi (zob. Rdz 12,3). Bóg obdarzył ich światłem i przywilejami, jakich świat wcześniej nie widział.

`Przeczytaj Pwt 4,5-9. Co Pan powiedział potomkom Abrahama, narodowi, który powstał w wyniku spełnienia obietnicy danej przez Boga patriarsze?`

Nie była to jedna osoba składająca świadectwo w jednej społeczności. Był to cały naród, który współdziałając harmonijnie z Bogiem, miał ukazywać innym narodom piękno charakteru Stwórcy. Zwróć uwagę, że słowa skierowane do Izraelitów były nie tylko ustawami i prawami (zob. Pwt 4,5) przekazanymi im przez Boga i nadającymi im szczególny charakter, ale także wezwaniem do przestrzegania tych ustaw i praw, tak by inne narody widząc to, mówiły:

— „Zaprawdę, mądry i roztropny jest ten wielki naród” (Pwt 4,6).

Chociaż wspaniałe prawdy zostały objawione ludowi Bożemu, to jednak zaniechanie stosowania ich w praktyce i brak posłuszeństwa miały pociągnąć za sobą przekleństwo zamiast błogosławieństwa i śmierć zamiast życia.

`Jak ta sama zasada — nie tylko znajomości prawdy, ale także życia zgodnie z nią — dotyczy nas, adwentystów dnia siódmego?`