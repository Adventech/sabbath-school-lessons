---
title:  Otrzymujecie to, o co prosicie
date:  22/04/2025
---

Jak już wspomnieliśmy o tym, Izraelici nie mieli mieć ziemskiego monarchy, jak inne narody. Jednak z czasem wiara Izraelitów osłabła i zaczęli się domagać tego, co miały inne narody, czyli poganie.

`Przeczytaj 1 Sm 8,4-18. Jak sądzisz, dlaczego starszyźnie izraelskiej spodobał się pomysł ustanowienia króla? W jaki sposób zdarza nam się ulegać podobnym pokusom?`

Należy zauważyć, że domaganie się króla ze strony Izraelitów oznaczało, iż uznają bezpośrednie przywództwo Boga nad Jego ludem za niewystarczające. Do tej pory naród izraelski odpowiadał bezpośrednio przed Stwórcą, a więź ludu z Bogiem wyrażała się między innymi w nabożeństwach i obrzędach świątynnych. Domagając się króla, Izraelici ściągali na siebie wszystkie problemy, jakie powoduje monarchia, w tym konieczność służby w królewskim wojsku, konfiskaty mienia oraz płacenie podatków na utrzymanie dworu i gwardii królewskiej. W przyszłości mieli się nieraz przekonać, że w przeciwieństwie do Boga ziemscy władcy panują tak, by spełniać swoje życzenia, a nie dbać o potrzeby ludu.

Ponadto wprowadzenie monarchii miało być nieodwracalne. Izraelici mieli otrzymać to, o co poprosili, ale gdy raz znaleźli się pod panowaniem monarchii, nie byli w stanie się jej pozbyć.

— „A jeśli kiedyś będziecie narzekali z powodu króla, którego sobie obraliście, Pan wam wtedy nie odpowie” (1 Sm 8,18).

Bóg znał słabość swojego ludu i przewidział to, że Izraelici będą się domagać króla. Tak też się stało, a dalsze dzieje Izraela są historią zmagań ze skutkami tego wyboru.

Przeczytaj Pwt 17,14-20. Zwróć uwagę, że Bóg nie mówi, iż to On ustanowi im króla, ale że to oni ustanowią króla nad sobą. Bóg podał więc ograniczenia mające chronić Jego lud przed nadużyciami ludzkiej władzy. Niestety, historia uczy, że te zabezpieczenia nierzadko bywały lekceważone.

Wystarczy przyjrzeć się pobieżnie dziejom Izraela po ustanowieniu monarchii, by zauważyć, jak źle rzeczy się miały pod panowaniem królów. Choć niektórzy królowie byli nieco lepsi niż inni, to jednak nawet ci dobrzy dopuszczali się zła (jak Dawid wobec Uriasza i Batszeby). W wielu przypadkach naród musiał znosić kolejnych królów, którzy czynili to, co złe w oczach Pana (zob. 1 Krl 11,6; 15,26; 16,30; 2 Krl 3,2 itd.).

Tak wówczas, jak i obecnie wszystkie ludzkie władze mają jedną wspólną cechę — są władzą grzeszników nad grzesznikami. Co dobrego mogłoby wynikać z takiej sytuacji?