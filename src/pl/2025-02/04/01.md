---
title:  Narody (cz. I)
date:  19/04/2025
---

### Studium Bieżącego Tygodnia
Rdz 10,1-12; 12,1-9; 1 Sm 8,4-18; Mt 20,25-28; Ap 18,1-4.

> <p>Tekst Pamięciowy</p>
> „I dano mu władzę i chwałę, i królestwo, aby mu służyły wszystkie ludy, narody i języki, jego władza — władzą wieczną, niezmienną, jego królestwo — niezniszczalne” (Dn 7,14).

Apokalipsa Jana ukazuje Boży ratunek dla naszego upadłego świata. W jej ostatnich rozdziałach otrzymujemy zapewnienie, że odkupieni otrzymają dostęp do drzewa żywota. Wolni od przekleństwa grzechu, będą mieli przywilej przebywania w bezpośredniej obecności Boga. Apokalipsa Jana jest w pewnym sensie odwróceniem Księgi Rodzaju, zaś Księga Rodzaju stanowi ważny klucz dla zrozumienia genezy problemu grzechu i zła w naszym świecie.

Jednym z ważnych zagadnień zarówno w Księdze Daniela, jak i Apokalipsie Jana jest kwestia władzy nad światem, historia ludzkiego dążenia do panowania na planecie należącej do Boga, który zakończy straszne dzieje buntu i grzechu, aby ostatecznie zaprowadzić panowanie sprawiedliwości.

Oczywiście ten finał zostanie poprzedzony przez trwający tysiące lat proces złożony z niezliczonych ludzkich eksperymentów dotyczących władzy. Żaden z tych eksperymentów nie był i nie będzie zupełnie udany. Nawet te oparte na najbardziej wzniosłych ideałach nie były i nie są doskonałe — zazwyczaj rozmijają się nawet z własnymi założeniami. Tak więc smutna historia ludzkości jest zapisem tragedii grzesznej ludzkiej egzystencji — tragedii pogłębianej dodatkowo przez wadliwe systemy sprawowania władzy. Sytuacja świata będzie się pogarszać aż do czasu, gdy Bóg ostatecznie ustanowi swoje wieczne królestwo (zob. Dn 7,27).