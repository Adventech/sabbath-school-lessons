---
title:  Władcy narodów
date:  23/04/2025
---

Postępowanie Boga wobec Izraelitów stanowi istotny wzorzec dla Jego postępowania wobec Kościoła nowotestamentowego. Pod wieloma względami Izrael służył jako zapowiedź błędów, które miały się pojawić w Kościele. Chrześcijanie nie mają żadnych podstaw, by rościć sobie jakąkolwiek wyższość nad starożytnymi Izraelitami, jako że są podatni na pokusy podobne do tych, jakim ulegali tamci.

`Przeczytaj Mt 20,25-28. Przed jakim błędem ostrzegł Jezus swoich uczniów w związku z rozwojem działalności Kościoła chrześcijańskiego?`

Izraelici domagali się króla, a spełnienie tego żądania przyczyniło się do moralnego upadku narodu. Królowie stawali się stopniowo coraz bardziej nikczemni i występni, aż wreszcie Bóg pozwolił, by Babilończycy podbili ich kraj i uprowadzili ich do niewoli, co miało być dla nich środkiem dyscyplinującym.

Coś podobnego wydarzyło się w dziejach Kościoła chrześcijańskiego. Choć Kościół nie usiłował upodobnić się do ziemskiej monarchii, gdy rzymski cesarz Konstantyn I Wielki w pierwszej połowie czwartego wieku rzekomo został chrześcijaninem, to jednak członkowie Kościoła odetchnęli z ulgą, gdy prześladowanie ze strony Cesarstwa Rzymskiego ustało. Samo w sobie było to błogosławieństwem, ale władze kościelne postanowiły pójść dalej — mając cesarza po swojej stronie, wykorzystać jego władzę dla własnych korzyści.

W Kościele toczyły się wówczas poważne dysputy teologiczne, a gdy okazało się, że zapanował impas i żadna ze stron nie jest w stanie przekonać drugiej strony do swoich racji, postanowiono odwołać się do cesarza jako arbitra. Od tej pory biskup Rzymu zaczął zyskiwać na znaczeniu, choć wcześniej był tylko jednym z wielu kościelnych przywódców równych rangą. Kościół zwrócił się wówczas do władzy świeckiej z prośbą o decydowanie w sprawach religii, a gdy władza państwowa raz wstawiła but w drzwi Kościoła, to sprawy zaczęły się gwałtownie komplikować.

Podobnie jak to się stało w dziejach Izraela, wiele mrocznych rozdziałów historii Kościoła było skutkiem kompromisu chrześcijaństwa ze światem. Izrael przejmował od pogan kult fałszywych bogów, a królowie ulegali demoralizacji i nadużywali władzy, pogrążając się w odstępstwie od Boga do tego stopnia, iż ofiarowywali dzieci bałwanom. Kościół zaś stopniowo przejmował szereg sposobów funkcjonowania pogańskiego Cesarstwa Rzymskiego, aż w końcu zaczął prześladować wierzących, którzy odmawiali przyjęcia błędnych poglądów i byli postrzegani przez skorumpowane władze kościelne jako zagrożenie dla interesów Kościoła powiązanego z władzą świecką.

`W jaki sposób podobne zagrożenia dla naszej wiary istnieją we współczesnym świecie, w naszej kulturze i naszym społeczeństwie?`