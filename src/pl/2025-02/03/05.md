---
title:  Izaak i Rebeka
date:  16/04/2025
---

Gdy Abraham się zestarzał, z pewnością coraz więcej rozmyślał o obietnicy danej przez Boga jego potomkom (zob. Rdz 15,5). Pewnego dnia wezwał swojego najbardziej zaufanego sługę i zlecił mu bardzo ważne zadanie.

`Przeczytaj Rdz 24,1-4. Dlaczego dla Abrahama było tak bardzo ważne, by Izaak nie poślubił żadnej „spośród córek Kananejczyków” (Rdz 24,3)?`

Chociaż postawa Abrahama może wyglądać jak odgradzanie się od ogółu, to jednak nie kierował się on względami etnicznymi, ale duchowymi. Jego wybór wynikał z przesłanek teologicznych, a nie narodowościowych czy rasowych. Abraham zdawał sobie sprawę z moralnej degeneracji cechującej religijne praktyki Kananejczyków, którzy oddawali cześć fałszywym bogom. Nie chciał, by jego syn został wciągnięty w tego rodzaju praktyki i wierzenia, co mogłoby nastąpić, gdyby poślubił pogankę z Kanaanu.

Niestety, w dziejach starożytnego Izraela i Kościoła chrześcijańskiego na przestrzeni dziejów lud Boży, który powinien wydawać świadectwo światu, wikłał się w sprawy świata, w tym w fałszywe religijne poglądy i praktyki. Jednym ze smutnych przykładów tego zjawiska jest wprowadzenie niedzieli, pogańskiego dnia słońca, w miejsce biblijnej soboty, siódmego dnia tygodnia. Ta kwestia powróci z pełną mocą w czasie końca i odegra niemałą rolę w ostatnich wydarzeniach w historii tego świata.

`Przeczytaj Rdz 24,57-67. Czego możemy się dowiedzieć o Chrystusie i Jego Kościele ze szczegółów tej historii? Na przykład, co o naszym upadłym stanie mówi fakt, iż Rebeka była daleką i nieznaną krewną Izaaka?`

Niewątpliwie jesteśmy spokrewnieni z naszym Stwórcą, który pierwotnie stworzył nas na swój obraz. Zostaliśmy odłączeni od Niego wskutek grzechu, a jednak On nadal przyjmuje nas jako swoją oblubienicę, choć wskutek naszych błędnych wyborów zdarza nam się niepotrzebnie zaburzać naszą więź z Nim.

`Tak, Bóg miłuje nas jako swoją oblubienicę bardziej, niż my miłujemy Jego. Co możemy i powinniśmy czynić każdego dnia, by rozwijać naszą miłość do Boga? Jakie postawy i działania osłabiają naszą miłość do Niego?`