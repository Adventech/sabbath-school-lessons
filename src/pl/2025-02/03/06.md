---
title:  Osądzenie wszetecznicy
date:  17/04/2025
---

`Przeczytaj Ap 19,1-9. Dwa szczególne wydarzenia zbiegną się ze sobą w czasie — koniec wielkiej wszetecznicy8 i zaślubiny Chrystusa z Jego oblubienicą. Jak to możliwe, że oba te wydarzenia są wyrazem sprawiedliwego i pełnego miłości charakteru Boga?`

Niewierność pociąga za sobą bolesną cenę w postaci cierpienia. Jej skutki odciskają się dotkliwie także w życiu dzieci i dalszych krewnych. Nawet najbardziej cierpliwi skrzywdzeni współmałżonkowie mogą w końcu mieć dosyć, a wówczas małżeństwo okaże się nie do uratowania. Gdy ludzkość dojdzie do takiej zatwardziałości serc, iż skrucha nie będzie już możliwa dla tych, którzy wcześniej ją odrzucili, wówczas przestanie mieć sens dalsze trwanie historii świata i przedłużanie niepotrzebnego cierpienia powodowanego przez grzech. Bez względu na to, jak rozpaczliwe będzie położenie zgubionych ludzi, ci, którzy doświadczyli udręki życia na świecie pełnym grzechu, odetchną z ulgą, wiedząc, że dzieje grzechu dobiegły końca, a świat zostanie odnowiony do stanu pierwotnie zamierzonego przez Boga. W tym czasie nikt z tych, którzy opowiedzieli się za Bogiem, nie odwróci się już od Niego, gdyż wszyscy ci ludzie przeszli trudne doświadczenia i zrozumieli, jaki ból sprawia Bogu, gdy ktokolwiek z ludzi zrywa więź z Nim.

`Przeczytaj Ap 21,1-4. Co oznacza symbolika małżeńska w tych wersetach i dlaczego niesie ze sobą nadzieję i obietnicę? Jakie zapewnienie nadziei jest zawarte w tych wersetach?`

„Małżeństwo — związek na całe życie — jest symbolem związku między Chrystusem a Jego Kościołem. Duch, jakiego objawia Chrystus wobec zboru, jest duchem, jakiego mąż i żona mają przejawiać wobec siebie nawzajem”9.

Chrystus odczuwał niewyobrażalne cierpienie, gdy ludzkość odrzuciła Go i zaczęła czcić innych bogów. Mimo to wydał samego siebie za nas, płacąc za naszą niewierność i nasze odstępstwo, aby dać nam możliwość okazania skruchy i powrotu do Boga oraz przyjęcia obietnicy życia wiecznego.

`Przeczytaj 1 P 1,18-19. Co w tych wersetach daje nam pewność spełnienia obietnicy zapisanej w Ap 21,1-4?`