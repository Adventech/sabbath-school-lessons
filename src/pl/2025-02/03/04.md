---
title:  Nierządna żona Ozeasza
date:  15/04/2025
---

Nakaz Boga skierowany do proroka Ozeasza jest przypuszczalnie najdziwniejszym zadaniem kiedykolwiek wyznaczonym słudze Bożemu: Poślubić nierządnicę7, wiedząc, że jest ona nierządnicą! Bóg w ten sposób posłużył się Ozeaszem, by pomóc nam zrozumieć z Jego perspektywy ból powodowany ludzkim grzechem i buntem. Bóg z miłością wybrał Izraelitów jako swoją oblubienicę, a Izraelici raz po raz zdradzali Go, ale On w zdumiewający sposób przebaczał im, przyjmował ich i odradzał.

`Porównaj Oz 1,2; 3,1; Ap 17,1-2; 18,1-4. Czym jest nierząd wspomniany w tych wersetach? Czego Kościół chrześcijański powinien się nauczyć z historii Ozeasza? W jaki sposób Kościół nowotestamentowy popełnia podobne grzechy starotestamentowego ludu Bożego?`

Biblia wskazuje, że błędy starożytnych Izraelitów opisane w Starym Testamencie miały zostać w znacznym stopniu powtórzone przez nowotestamentowy Kościół chrześcijański. Boży lud przymierza pogrążył się przed niewolą babilońską w straszliwym odstępstwie, praktykując bałwochwalstwo na wzór okolicznych narodów. Na początku czwartego wieku Kościół chrześcijański, kierując się spodziewanymi korzyściami, zaczął współdziałać z panującym w latach 306-337 rzymskim cesarzem Konstantynem I Wielkim, między innymi zapraszając go jako arbitra w kościelnych sporach. W każdym przypadku lud Boży odchodził od więzi z Bogiem w poszukiwaniu „rozwiązań” palących problemów.

Dobór słów dokonany przez Boga sprawia, iż oczywiste jest, że chciał On nie tylko zakomunikować nam, co zrobiliśmy złego, ale także uświadomić nam, co On w związku z tym czuje. Ci, którzy zostali zdradzeni przez współmałżonka, mogą w pewnym stopniu odczuć ból, jaki nasza niewierność wobec Chrystusa powoduje w niebie. Przypuszczalnie najbardziej zdumiewające w historii Ozeasza jest to, jak cierpliwie prorok znosił swoją niestałą w uczuciach żonę, starając się ją odzyskać.

Gdy czytamy ostatni apel skierowany do ludzkości, wzywający lud Boży do wyjścia z Babilonu, musimy zauważyć, że Bóg wzywa swój własny lud, a nie obcych. Wzywa tych, których dobrze zna i miłuje. Gdy świat zbliża się do swojej najgorszej godziny, Bóg wciąż oferuje odkupienie, za które zapłacił własną krwią. Krzyż Chrystusa ponad wszystko ukazuje nam, jak bardzo Pan pragnie zbawić swój błądzący lud.

`W jaki sposób współczesne Kościoły, w tym także Kościół Adwentystów Dnia Siódmego, mogą być winne duchowego cudzołóstwa?`