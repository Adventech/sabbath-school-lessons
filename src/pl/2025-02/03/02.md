---
title:  Jedno ciało
date:  13/04/2025
---

Żadna biblijna metafora nie ukazuje bliskości, jakiej Bóg pragnie z ludźmi, tak jak ukazuje ją porównanie więzi Boga z ludzkością do małżeństwa. Ta przenośnia jest dość często używana w Piśmie Świętym i pojawia się także w Apokalipsie Jana. Każdy, kto pilnie studiuje Biblię, powinien zrozumieć, co Bóg pragnie wyrazić, stosując to porównanie w Jego Słowie.

`Przeczytaj Rdz 2,23-25 oraz Ef 5,29-32. W jaki sposób małżeństwo odzwierciedla więź Chrystusa z ludzkością?`

Gdy Jezus rozmawiał z faryzeuszami, zacytował opis zawarcia małżeństwa Adama i Ewy, na co faryzeusze natychmiast wystąpili z pytaniem:

— „Czemuż jednak Mojżesz nakazał dać list rozwodowy i odprawić?” (Mt 19,7).

Mojżesz był oczywiście postrzegany jako prorok narodu izraelskiego. Jednak żydowscy przywódcy popełnili karygodny błąd, usiłując przeciwstawić Twórcy Instytucji Małżeństwa doraźny środek podany za pośrednictwem Jego proroka. Zresztą ten nietakt był typowy dla ich postawy wobec Jezusa, jako że nie po raz pierwszy usiłowali dowieść, iż Jego nauczanie jest sprzeczne z Pismem Świętym.

Małżeństwo jako wierny związek mężczyzny z kobietą było Bożym ideałem ustanowionym u zarania ludzkości. Niestety, w swym upadłym stanie ludzie znacznie wypaczyli ten Boży dar.

Przypuszczalnie dlatego, że Pismo Święte przypisuje małżeństwu ogromne znaczenie, instytucja ta zawsze była usilnie atakowana przez złego. Obok soboty jest to jeden z dwóch wspaniałych darów danych ludziom w Edenie i podobnie jak sobota małżeństwo ukazuje pragnienie Boga posiadania bliskiej więzi z Jego stworzeniem.

Obecnie małżeństwo jako intymna więź dwojga niedoskonałych ludzi zawsze będzie podatne na rodzenie się rozmaitych napięć. Więź między Kościołem a Chrystusem jest więzią doskonałego Zbawiciela z bardzo niedoskonałą oblubienicą. Jednak nawet w obecnej niedoskonałej sytuacji małżeństwo może nas dużo nauczyć o miłości Boga do ludzi.

`Oto trzy zasady dotyczące małżeństwa. Po pierwsze przebaczanie współmałżonkowi, nawet jeśli na to nie zasługuje, jak Chrystus przebacza nam, choć na to nie zasługujemy. Po drugie akceptowanie współmałżonka wbrew jego wadom, jak Chrystus przyjmuje nas wbrew naszym wadom. Po trzecie, jak Chrystus stawia nasze potrzeby ponad własnymi, tak każdy z nas powinien stawiać potrzeby współmałżonka ponad własnymi. W jaki sposób te trzy ewangeliczne zasady pomagają nam nie tylko zrozumieć postawę Boga wobec nas, ale także uczą właściwych postaw i zachowań w małżeństwie?`