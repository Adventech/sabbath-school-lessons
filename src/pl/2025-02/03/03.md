---
title:  Piękna oblubienica
date:  14/04/2025
---

16. rozdział Księgi Ezechiela ukazuje niesamowity obraz uznania, z jakim Bóg odnosi się do swojego ludu. Naród izraelski jest tam opisany jako porzucona dziewczynka, zostawiona na polu na śmierć. Natomiast Bóg jest porównany do mężczyzny, który zabiera ją do domu, troszczy się o nią, a gdy ta dorasta, poślubia ją. To niesamowity obraz niezwykłego małżeństwa.

`Przeczytaj Ez 16,4-14. Jak szczegóły dotyczące wywyższenia oblubienicy świadczą o Bożych zamiarach wobec nas?`

Bóg porównał Izraelitów do oblubienicy, która dzięki Jego trosce stawała się „coraz piękniejsza” (Ez 16,13). Gdy ją znalazł, nikt nie dostrzegał w niej piękna. Była porzuconym dzieckiem, skazanym na śmierć. Jednak dzięki troskliwej opiece stawała się coraz piękniejsza, aż zyskała podziw świata. W czasach wczesnej hebrajskiej monarchii, czyli za panowania Dawida i Salomona, ta prorocza wizja wypełniła się w szczególny sposób. Królowa Etiopii osobiście wybrała się w długą podróż, by na własne oczy ujrzeć wspaniałość Izraela.

Jednak piękno Izraela było wyłącznie darem Boga. Izrael stał się piękny i podziwiany przez inne narody właśnie dlatego, że był oblubienicą Boga. Bóg mówi, że piękność ta „była (...) doskonała dzięki mojej ozdobie, którą włożyłem na ciebie” (Ez 16,14).

Temat ten powtarza się wielokrotnie w Biblii. Boża oblubienica jest piękna nie dlatego, że stała się taką z urodzenia, ale dzięki przychylności Boga, który ją taką uczynił. Podobnie wierzący jawią się jako piękni w oczach nieba nie dlatego, że uczynili coś, by na to zasłużyć, ale ze względu na przychylność Boga i Jego zbawienie zaoferowane im. Jesteśmy piękni, gdyż zostaliśmy okryci prawdziwą sprawiedliwością, to jest „sprawiedliwością Bożą” (2 Kor 5,21).

Wszystko było dobrze, póki nie stało się to, o czym Ezechiel napisał w kolejnym wersecie: „Ale zaufałaś swojej piękności i pewna swojego sławnego imienia uprawiałaś nierząd, i hojnie darzyłaś sobą każdego przechodnia i oddawałaś mu się” (Ez 16,15).

Zostaliśmy stworzeni, by odzwierciedlać dobroć i chwałę Boga. Jednak gdy Boże stworzenia zaczynają twierdzić, że swoje piękno zawdzięczają sobie, wówczas piękno to traci swoją wartość, a pycha pociąga za sobą wszelkie inne problemy.

`Jakie niebezpieczeństwo wiąże się z ufaniem własnemu pięknu? Mówiąc innymi słowy, dlaczego błędem jest przypuszczanie, iż mamy cokolwiek sami z siebie, co stanowi zasługę przed Bogiem albo czyni nas godnymi Jego miłości? Jak możemy się wystrzegać duchowej pychy?`