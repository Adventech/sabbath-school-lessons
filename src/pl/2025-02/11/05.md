---
title:  Haman i szatan
date:  11/06/2025
---

W historii Estery spotykamy Hamana, człowieka żądnego zaszczytów i władzy. Doszedł on do wysokiego stanowiska w imperium perskim, stając się tam wyniosłym księciem (zob. Est 3,1).

Gdy czytamy w Ez 28,11-15 i Iz 14,12-15 o Lucyferze, zauważamy pewne podobieństwa do Hamana, złego przeciwnika ludu Bożego odrzucającego podporządkowanie się Bogu. Ogólne dążenia szatana zostały ukazane podczas kuszenia Chrystusa, gdy kusiciel zabrał Jezusa na bardzo wysoką górę i ukazał Mu królestwa świata (zob. Mt 4,8-11). Chrystus przyszedł, by odkupić świat i objąć go w posiadanie. Uczynił to jako człowiek, jeden z nas. Jezus jest naszym Krewnym-Wykupicielem, a cena, jaką zapłacił za odkupienie świata, była ogromna i niepojęta dla nas.

W Apokalipsie Jana widzimy, że szatańska żądza władzy i uwielbienia doprowadzi świat do ostatecznego kryzysu. Jego zwiedzenia przekonają ludzkość, która w zdumieniu podąży za bestią (zob. Ap 13,3-4), oczywiście z wyjątkiem tych, którzy odmówią oddania czci bestii. Wobec tych ludzi szatan ucieknie się do przemocy.

Gdy Haman zauważył, że Mordochaj należący do ludu Bożego nie oddaje mu czci, do której rościł sobie prawo, „wpadł we wściekłość” (Est 3,5) i postanowił zgładzić nie tylko samego Mordochaja, ale cały jego naród.

`Przeczytaj Est 3,1-14; Ap 12,14-17; 13,15. Jakie podobieństwa dostrzegasz między tymi fragmentami Pisma Świętego? Jak opis Bożego Kościoła ostatków według Jana przypomina opis ludu Bożego według Hamana?`

Diabeł rości sobie prawo do tego świata, ale obecność ludzi wiernych Bogu, przestrzegających Jego przykazań, podważa szatańskie roszczenia do pełni władzy. „Gdy sobota stanie się szczególną kwestią sporną w chrześcijaństwie, uparta odmowa niewielkiej mniejszości podporządkowania się ustalonym wymogom stanie się powodem powszechnej odrazy”36.

`Pomyśl o drobnych sprawach, które dzisiaj stanowią próbę twojej wiary. Jeśli idziesz na kompromis w tych drobnych sprawach, jak wytrwasz w wielkiej próbie, gdy ta nastąpi?`