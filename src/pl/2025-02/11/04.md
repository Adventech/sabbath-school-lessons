---
title:  Boaz jako wykupiciel
date:  10/06/2025
---

Boaz zakochał się szczerze w Rut i postanowił ją poślubić, ale istniała jeszcze jedna przeszkoda — bliższy krewny, który jako pierwszy miał prawo do Rut i do ziemi. Jeśli Boaz jest typem wskazującym na Chrystusa, to ta sytuacja ukazuje realia wielkiego boju. Chrystus miłuje nas, ale bliższy krewny — szatan — ma do nas pozornie większe prawo.

`Co Hi 1,6-11; Mt 4,8-9; Jud 1,9; Łk 22,31 mówią o roszczeniach szatana wobec ludzkości?`

Gdy szatan pojawił się przed Bogiem i niebiańskim zgromadzeniem, powiedział:

— „Wędrowałem po ziemi i przeszedłem ją wzdłuż i wszerz” (Hi 1,7).

Gdy Bóg zapytał go, czy zwrócił uwagę na sprawiedliwego Hioba, szatan usiłował dowieść, że patriarcha należy do niego, sugerując, że jego serce nie jest szczere wobec Boga. Powiedział niejako:

— Hiob trzyma się Ciebie tylko dlatego, że jesteś dla niego dobry. Przestań być dobry dla niego, a zobaczysz, ile warta jest jego wierność.

W Liście Judy znajdujemy krótkie nawiązanie do wydarzenia dobrze znanego Izraelitom. Gdy Mojżesz umarł samotnie na górze, został pogrzebany przez Boga (zob. Pwt 34,6), a jakiś czas później wzbudzony z martwych. Choć nie znamy szczegółów śmierci i zmartwychwstania Mojżesza, Juda sugeruje, że szatan wiódł z Bogiem spór o ciało Mojżesza, twierdząc, że ten w jakiś sposób należy do niego.

„Po raz pierwszy Chrystus miał właśnie przywrócić życie zmarłemu. Gdy Książę Żywota w otoczeniu jaśniejących aniołów przybliżył się do grobu, szatan zaniepokoił się o swoje zwierzchnictwo. Wraz ze złymi aniołami stanął, by bronić przed najazdem terytorium, które uważał za swoje. Chełpił się, że sługa Boży stał się jego więźniem. Oświadczył, iż nawet Mojżesz nie był w stanie zachować prawa Bożego. Popełnił grzech, przypisując sobie chwałę należną Jahwe — ten sam grzech, który spowodował wygnanie szatana z nieba — i za to przestępstwo przeszedł pod panowanie szatana”35. Oczywiście Chrystus podważył twierdzenia szatana i wskrzesił Mojżesza (zob. Mt 17,3).

W Rut 4,1-12 czytamy, że Boaz udał się do bramy Betlejem — miasta, w którym Chrystus przyszedł na świat jako bliska nam osoba. Starsi miasta zebrali się i w ich obecności nastąpiła wymiana sandałów (symbolizująca zrzeczenie się prawa wykupiciela przez bliższego krewnego).

Bramy miejskie pełniły rolę lokalnych sądów, a zatem ta scena jest typem wskazującym na scenę sądu Bożego. Odzwierciedla ona scenę sądu przedstawioną w Dn 7,13-14.22.26-27. Musimy pamiętać o ważnym aspekcie sądu, że odbywa się on na rzecz świętych, ale jedynie dlatego, iż Chrystus zapłacił pełną cenę za nas, podobnie jak Boaz za swoją oblubienicę.