---
title:  Głód w Domu Chleba
date:  08/06/2025
---

Krytycy chrześcijaństwa często wskazują brutalną rzeczywistość życia w świecie jako dowód, że (a) Bóg nie istnieje, (b) jest bezsilny wobec zła albo (c) nie dba o to, że cierpimy. Wiele historii biblijnych stanowi dowód, że żadne z tych stwierdzeń nie jest słuszne. Owszem, Bóg pozwala, by ludzkość zbierała konsekwencje buntu. Jednak nie łamiąc naszej wolnej woli, Bóg zawsze jest z nami i działa w dziejach ludzkości, wytrwale realizując plan rozwiązania problemu grzechu i cierpienia. Historia Rut jest jednym z przykładów takiego opatrznościowego działania Boga.

`Przeczytaj Rut 1,1-5. Jakie trudności stały się udziałem Noemi i Rut? Co spowodowało te trudności? Jak odzwierciedla to sytuację, w jakiej znajduje się cała ludzkość?`

W pierwszym zdaniu opowiadania pojawia się nuta ironii. Otóż głód dotknął mieszkańców Betlejem, miasta, którego nazwa znaczy: Dom Chleba. Nazwa ta może przywodzić na myśl Eden, gdzie Bóg powiedział Adamowi i Ewie:

— „Z każdego drzewa tego ogrodu możesz jeść” (Rdz 2,16).

Ludzkość rozpoczęła swoje istnienie w nieopisanej obfitości dóbr, przebywając pod opieką Szczodrego Stwórcy, ale potem zamieniła rolę opiekunów stworzenia na rolę niewolników grzechu. To wówczas Bóg zapowiedział Adamowi:

— „W pocie oblicza twego będziesz jadł chleb, aż wrócisz do ziemi, z której zostałeś wzięty; bo prochem jesteś i w proch się obrócisz” (Rdz 3,19).

Podobnie jak to się stało z Noemi, utraciliśmy dziedzictwo, które Bóg pierwotnie dla nas zaplanował, a nasze życie stało się egzystencją pełną trudu. Eden był wspaniałym darem dla ludzkości, ale nie darem bezwarunkowym. Ludzie mieli możliwość zbuntować się przeciwko Bogu, ale wówczas musieliby wziąć na siebie odpowiedzialność za swoje życie i dobrostan. Z początku mieliśmy podporządkowywać sobie cały nieupadły świat zgodnie z Bożym błogosławieństwem. Teraz natomiast stoimy wobec zadania podporządkowywania sobie upadłego świata. Egoistyczni ludzie rywalizujący o skąpe środki przysparzają sobie nawzajem licznych problemów i cierpienia.

Tragedia ludzkości jest ogromna, ale ziemia nadal rodzi obficie, świadcząc o niepojętej Bożej miłości. Jednak wskutek ludzkiej chciwości i grzeszności świat czasami zniewala nas bardziej, niż my podporządkowujemy go sobie. Na szczęście ten stan już wkrótce ulegnie zdecydowanej zmianie.

`Mimo upływu około sześciu tysięcy lat grzechu i śmierci, jakie cuda Bożej miłości i stwórczej mocy są nadal widoczne na ziemi?`