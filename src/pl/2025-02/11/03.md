---
title:  Rut i Boaz
date:  09/06/2025
---

Noemi w smutku wyraziła życzenie, by nazywano ją Mara, gdyż gorycz napełniła jej życie (zob. Rut 1,20). Nasza więź ze Stwórcą została drastycznie skażona przez grzech, spychając nas w duchowe ubóstwo. Nasze perspektywy są marne. Wiedziemy ponurą egzystencję, zbierając resztki z pola i żyjąc okruchami radości, które z mozołem odnajdujemy w świecie pełnym cierpienia. Jednak to wszystko zmienia się, gdy dokonujemy bardzo ważnego odkrycia, że Bóg o nas nie zapomniał!

`Przeczytaj Rut 2,5-20. Dlaczego jest to punkt zwrotny w tej historii? Dlaczego odkrycie przez Noemi tożsamości dobroczyńcy było tak dobrą nowiną?`

Noemi utraciła swoje dziedzictwo. Przypuszczalnie jej mąż musiał sprzedać swoją ziemię, by spłacić długi, zanim wraz z rodziną udał się do Moabu. Bóg zatroszczył się o takich ludzi w Izraelu, aby mogli odzyskać swoje dziedzictwo w Ziemi Obiecanej. Bliski krewny mógł wykupić ich ziemię dla nich. Boaz okazał się nie tylko miłosiernym bliźnim, ale także krewnym-wykupicielem. Zgodnie z prawem Bożym, jeśli ktoś nie był w stanie spłacić długów i odzyskać swojego działu ziemi w Izraelu, bliski krewny mógł to uczynić dla niego: „Gdy zubożeje twój brat i sprzeda coś ze swojej posiadłości, wtedy wystąpi jako wykupiciel jego najbliższy krewny i wykupi to, co sprzedał jego brat” (Kpł 25,25).

Odkrycie, iż Boaz jest nie tylko dobrym i łaskawym człowiekiem, ale także krewnym, było w tej sytuacji najlepszą nowiną. Ubóstwo Noemi i Rut nie musiało trwać w nieskończoność.

Chrześcijanie rozumieją, że Boaz jest typem wskazującym na Chrystusa, który jest nie tylko naszym Stwórcą, ale stał się także naszym krewnym jako prawdziwy człowiek z krwi i kości. On sam z upodobaniem nazywał siebie Synem Człowieczym (zob. Mt 12,8; Mk 8,31; Łk 22,22; J 3,14).

Wielu ludzi postrzega Boga jako surowego i nieprzystępnego. Sądzą, że Bóg wpuści nas do nieba jedynie pod warunkiem, że zdamy test moralności, ale uczyni to z wahaniem i nieufnością. Obraz Chrystusa ukazany w postawie Boaza zupełnie podważa taki sposób myślenia. Bóg nie tylko nas zauważa, ale wbrew naszemu duchowemu ubóstwu traktuje nas jak obiekt swojej największej i niepojętej miłości — jak oblubieniec swoją umiłowaną oblubienicę.

`Spróbuj zastanowić się nad tym, co wynika z faktu, iż Stwórca nie tylko stał się częścią własnego stworzenia, ale także oddał życie za grzeszne istoty. Jak ta zdumiewająca prawda powinna wpływać na to, jak postrzegamy swoją egzystencję?`