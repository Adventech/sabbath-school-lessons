---
title:  Na taki czas, jak obecny
date:  12/06/2025
---

Niektórzy chrześcijanie mają nieszczęsną skłonność do obsesyjnego zajmowania się trudnymi elementami biblijnych proroctw. Wiemy, że trudny czas jest przed nami, a studiowanie proroctw może się przerodzić w doświadczenie podszyte lękiem, gdy skupiamy się na trudnościach zamiast na obiecanym rozwiązaniu problemów. Bóg nie każe nam patrzeć na przyszłe wydarzenia przez różowe okulary, ale szczerze ukazuje, co się wydarzy pod koniec wielkiego boju. Jednak zawsze powinniśmy czytać historię do końca.

W proroctwach występuje ogólny wzorzec, według którego Bóg objawia prawdę o problemach stworzonych przez bunt ludzkości i ukazuje nam konsekwencje tego buntu. Jednak zawsze dodaje także nadzieję. Niektórzy spoglądają na przepowiednie dotyczące ostatecznego kryzysu — trwogi Jakubowej — wyłącznie z lękiem i drżeniem. Niewątpliwie ostatnie dni na tym świecie nie będą sielanką dla ludu Bożego. Jednak jak przepowiednia trudności jest realna, tak również realna jest obietnica wyzwolenia.

W 12. rozdziale Apokalipsy Jana czytamy, że diabeł prześladował oblubienicę Chrystusa, pałając nienawiścią i mściwością, ale Bóg interweniował i ratował ją. Historia Estery także mówi o pięknej królowej jako centralnej postaci dramatu, a Bóg posługuje się nią z mocą, by uratować swój lud.

`Przeczytaj Est 4,13-14; 5,1-3; 9,20-28. Czego te wersety uczą nas o sytuacji, w jakiej znajdziemy się w ostatnich chwilach historii świata?`

Bóg powołał do istnienia swój Kościół ostatków w szczególnym okresie dziejów. Gdy tysiąc dwieście sześćdziesiąt lat ciemnych wieków dobiegło końca, Bóg wywiódł swoją oblubienicę z ukrycia (por. Ap 12,14), by ogłosić swoje ostatnie przesłanie miłosierdzia dla świata przedstawione jako przesłania trzech aniołów. Jesteśmy tu „na taki czas, jak obecny” (Est 4,14).

Estera odkryła, że nie jest sama wobec prześladowania rozpętanego przeciwko jej ludowi przez Hamana. Znalazła przychylność króla, a jej lud został ocalony. My także nie jesteśmy sami, wkraczając w ostatni okres dziejów ziemi. Król jest po naszej stronie, a lud Boży i tym razem zostanie uratowany.

`W tej biblijnej historii wszystko skończyło się dobrze dla ludu Bożego. Jednak nie zawsze tak bywa. Dlaczego w trudnych sytuacjach zawsze musimy zachować odpowiednią perspektywę, by nie utracić nadziei, jaką otrzymaliśmy w Chrystusie?`