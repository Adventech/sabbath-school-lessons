---
title:  Rut i Estera
date:  07/06/2025
---

### Studium Bieżącego Tygodnia
Rut 1,1-5; 2,5-20; Hi 1,6-11; Mt 4,8-9; Est 3,1-14; Ap 12,14-17.

> <p>Tekst Pamięciowy</p>
> „Skoro tylko król zobaczył królową Esterę stojącą na dziedzińcu, zyskała względy u niego i wyciągnął ku Esterze złote berło, które trzymał w ręce. Wtedy Estera zbliżyła się i dotknęła głowicy berła” (Est 5,2).

W tym tygodniu kontynuujemy studiowanie historii zapowiadających wydarzenia czasu końca. Przy pomocy rzeczywistych wydarzeń i postaci Bóg pomaga nam ujrzeć przyszłość z Jego perspektywy i zrozumieć, jak powinniśmy interpretować proroctwa dane po to, by budować naszą wiarę.

W tej lekcji skierujemy uwagę na Rut i Esterę — dwie ważne kobiety, których historie poruszały serca wierzących we wszystkich pokoleniach. Pierwsza z nich to uboga wdowa, która znajduje ocalenie dzięki miłującemu Boazowi, jej wykupicielowi. Ich małżeństwo jest ulubioną biblijną historią miłosną chrześcijan, gdyż ukazuje miłość Chrystusa do ludzi. Druga kobieta to młoda panna mieszkająca w obcym kraju, która przedziwnym zrządzeniem Opatrzności zostaje królową, a gdy dowiaduje się o spisku na życie jej ludu, wkracza zdecydowanie na scenę dziejów i przyczynia się do ocalenia swoich rodaków.

W proroctwie kobieta jest oczywiście przejmującym symbolem Kościoła Bożego, co w znacznym stopniu objaśnia to, jak Bóg postrzega swój lud. Przyjrzyjmy się biblijnym historiom tych dwóch kobiet, których istnienie i dokonania zostały upamiętnione w Słowie Bożym, i zobaczmy, czego możemy się nauczyć z ich doświadczeń.