---
title:  Aby poznano Twoje zbawienie
date:  29/05/2025
---

`Przeczytaj 67. rozdział Księgi Psalmów. Jak ta pieśń pochwalna pogłębia twoje zrozumienie na temat roli ludu Bożego w Ap 14,6-12?`

Inżynierowie z pewnej amerykańskiej politechniki (Massachusetts Institute of Technology) wytworzyli nowy materiał, który czyni przedmioty niemal niewidzialnymi. Będąc zbudowany z węglowych nanorurek, jest wielokrotnie czarniejszy niż jakikolwiek czarny materiał wynaleziony do tej pory. Ten nowy materiał jest w stanie pochłaniać 99,995 procent widzialnego światła. Nawet w najjaśniejszym świetle jawi się jak nieprzenikniona czerń niedostępna dla wzroku.

67\. rozdział Księgi Psalmów zaczyna się prośbą do Boga, by rozjaśnił oblicze swoje, „aby poznano na ziemi drogę twoją” (Ps 67,3). W planie zbawienia Bóg zapewnił grzesznikom sposób, by mogli wrócić przed Jego oblicze i nie zginąć od blasku Jego chwały. Już teraz, w tym życiu, ofiara Chrystusa sprawia, że Boże oblicze jaśnieje nad nami.

Ale to nie wszystko. Bóg pragnie także, byśmy odzwierciedlali Jego światło wobec bliźnich. Takie zadanie otrzymali starożytni Izraelici. Świątynia w Jerozolimie miała być domem modlitwy dla wszystkich narodów: „Tych wszystkich zaprowadzę na moją Górę Świętą i sprawię, że będą się radować w domu modlitwy. Ich całopalenia i ofiary będą przyjmowane na moim ołtarzu, bo dom mój będzie się nazywał domem modlitwy dla wszystkich narodów” (Iz 56,7 BKR).

W psalmie tym autor przypomina nam, czego pragnie Bóg: „Aby poznano na ziemi drogę twoją, wśród wszystkich narodów zbawienie twoje” (Ps 67,3). Niestety lud Boży we wszystkich czasach zawodził w tej kwestii. Dzieje starożytnego Izraela zawierają szereg mrocznych rozdziałów, podobnie jak dzieje chrześcijaństwa w ciągu dwóch tysiącleci. Czasami może się wydawać, że w jakiś sposób pokryliśmy nasze serca absolutnie czarnym materiałem, który pochłania Boże światło i nie odbija go na zewnątrz.

Czasami traktujemy Boży ruch chrześcijański w czasach ostatecznych jako swego rodzaju uprzywilejowaną poczekalnię dla szczególnie uduchowionych pasażerów. Spoczywamy w samozadowoleniu, podczas gdy nieprzygotowana do podróży reszta świata musi korzystać z hałaśliwego i niewygodnego terminala. Jednak członkowie Kościoła ostatków przedstawionego w 14. rozdziale Apokalipsy Jana nie zadowalają się jedynie tym, że stoją na górze Syjon z Chrystusem, ciesząc się Jego obecnością. Wyruszają oni na cały świat, wzywając ludzi, by przyłączyli się do nich na świętej górze Boga.

`Jaki obowiązek jako Kościół i poszczególni wierzący mamy wobec bliźnich w kwestii przekazywania im cennych prawd, których się nauczyliśmy?`