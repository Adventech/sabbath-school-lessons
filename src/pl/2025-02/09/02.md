---
title:  Pomoc w utrapieniach najpewniejsza
date:  25/05/2025
---

`Przeczytaj 46. rozdział Księgi Psalmów. Jakie przesłanie nadziei jest zawarte w tym psalmie dla tych, którzy przechodzą życiowe burze, a także dla wszystkich, którzy wiedzą, co czeka świat w ostatnich dniach wielkiego boju?`

Wydaje się, że 46. rozdział Księgi Psalmów porusza temat, który znajdujemy w Liście do Hebrajczyków, mianowicie kwestię czegoś lepszego. Jezus jest lepszy niż ziemski arcykapłan, Jego ofiara jest lepsza niż symboliczne ofiary ze zwierząt, a niebiańska świątynia jest lepsza niż starotestamentowe świątynie izraelskie istniejące na ziemi.

Jednak w tym psalmie jego autor przyjął inną metodę. Zamiast porównywać lepsze rzeczy z dobrymi, porównuje obietnicę lepszych rzeczy zaplanowanych dla nas przez Boga ze światem pogrążonym w buncie i jego straszliwych skutkach.

Psalm ten jest pełen nadziei i obietnicy, że nawet pośród smutków, prób, cierpień i wojen możemy uspokoić się i pamiętać o Bogu (zob. Ps 46,11 BG), wiedząc, że pewnego dnia całe to zło się skończy, a Bóg „będzie wywyższony na ziemi!” (Ps 46,10 BW).

Zwróć uwagę na to, jak autor psalmu wyraża pewność: „Przeto się nie boimy, choćby ziemia zadrżała i góry zachwiały się w głębi mórz” (Ps 46,3).

Te słowa budzą nieodparte skojarzenia ze scenami, jakie rozegrają się podczas powtórnego przyjścia Chrystusa: „I niebo znikło, jak niknie zwój, który się zwija, a wszystkie góry i wyspy ruszone zostały z miejsc swoich” (Ap 6,14). „Oczekujecie i pragniecie gorąco nastania dnia Bożego, z powodu którego niebiosa w ogniu stopnieją i rozpalone żywioły rozpłyną się” (2 P 3,12). Świat, który znamy, z całym jego złem, nie będzie istniał wiecznie. To, co nastanie po nim, obiecuje nam nową rzeczywistość, wręcz niewyobrażalną dla nas dzisiaj. Póki ta rzeczywistość nie nastanie, musimy wytrwać, zachowując wiarę i trzymając się Bożego objawienia, w tym przede wszystkim Jezusa ukrzyżowanego.

`Bez względu na to, jak źle dzieje się w świecie (a wiemy, że będzie jeszcze gorzej), jaką nadzieję możesz czerpać z poznania dobroci, mocy i charakteru Boga (objawionego w Chrystusie i Jego ofierze)?`