---
title:  Nadzieja pośród trudności
date:  26/05/2025
---

Słownictwo Księgi Psalmów jest w znacznym stopniu symboliczne, jednak jeśli chodzi o słowa wskazujące na przyszłe odnowienie naszej planety, nie mamy powodu, by sądzić, iż jest to jedynie symboliczna mowa. 46. rozdział Księgi Psalmów przypomina nam, że na ziemi zajdą istotne fizyczne zmiany podczas powtórnego przyjścia Chrystusa. Jednak nie tylko skały i oceany zostaną poruszone. Wielki finał dziejów świata będzie oznaczał definitywny koniec królestw tego świata — wadliwych systemów ludzkiej władzy, które na przestrzeni tysiącleci przyczyniały się do cierpienia pokoleń ludzkich.

Ostatecznie wszystkie te potęgi i całe ich zło oraz cierpienia, jakie ściągały na ludzkość, dojdą do swego kresu.

`Przeczytaj Jr 4,23-26. Co wersety te mówią o losie tego świata do czasu powstania nowego nieba i nowej ziemi (zob. Ap 21,1)?`

Biblijne proroctwa ukazują nam, co stanie się z tym światem. Na przykład wizja z 7. rozdziału Księgi Daniela ukazuje wzburzone morze, z którego wyłaniają się światowe imperia. Wichry wojny wzburzają pogańskie morze (świat), prowadząc do powstawania kolejnych potęg, z których żadna nie jest w stanie rozwiązać najtrudniejszych problemów ludzkości. Przywódcy światowi, którzy wydają się nam godni zaufania, niemal zawsze okazują się tak samo grzeszni i egoistyczni, jak wszyscy ludzie.

Żadna z potęg ukazanych Danielowi nie gwarantowała bezpieczeństwa ludowi Bożemu (choć niektóre były nieco lepsze pod tym względem, a inne gorsze). Jednak musimy pamiętać, że jesteśmy poddanymi Królestwa Bożego (zob. Flp 3,20), a ponad chaosem tego świata jest tron Boży, który nigdy nie zostanie poruszony (zob. Ez 1,26). Jezus uczył, że świat będzie się pogrążał w coraz większym zamieszaniu w miarę zbliżania się końca (zob. 24. rozdział Ewangelii Mateusza). My jednak, trwając w wierze, możemy zachować spokój bez względu na warunki panujące w świecie, gdyż wiemy, że Bóg nie utracił panowania i wypełni swoje obietnice: „Wzburzyły się narody, zachwiały się królestwa, odezwał się głosem swoim, i rozpłynęła się ziemia. Pan Zastępów jest z nami, warownym grodem jest nam Bóg Jakuba” (Ps 46,7-8). W bliższej perspektywie stan świata nie przedstawia się obiecująco i nic nie wskazuje na to, by miał się poprawić. A w dalszej perspektywie? Dzięki Jezusowi czeka nas świetlana przyszłość!

`Niewątpliwie nasz świat wydaje się chaotyczny i nie do opanowania. Jak między innymi proroctwa z 7. rozdziału Księgi Daniela pomagają nam zrozumieć, że ostatecznie wszystko będzie dobrze, jeśli tylko dochowamy wierności Zbawicielowi?`