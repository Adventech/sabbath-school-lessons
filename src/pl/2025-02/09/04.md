---
title:  Pod Jego stopy
date:  27/05/2025
---

`Przeczytaj Ps 47,1-5. Co wersety te mówią o naszym ostatecznym miejscu w Królestwie Bożym?`

Nasza przyszłość została przedstawiona w niezwykle obiecujący sposób. Jednak zanim owa świetlana przyszłość nastanie, musimy borykać się z rzeczywistością, w której ludzkość oddała panowanie nad ziemią Lucyferowi. W Księdze Hioba czytamy, że gdy szatan ośmielił się wprosić na obrady niebiańskiego zgromadzenia, chełpił się, że ziemia należy do niego. Wówczas Bóg zapytał:

— „Skąd przychodzisz? [To znaczy, jakim prawem zjawiasz się w gronie reprezentantów światów?].

Szatan odrzekł Panu:

— Przemierzałem ziemię i wędrowałem po niej” (Hi 1,7 BT).

W ten sposób szatan rościł sobie prawo do posiadania ziemi. W starożytności postawienie stopy na ziemi oznaczało objęcie jej w posiadanie. Bóg polecił Abrahamowi:

— „Wstań i przejdź ten kraj wzdłuż i wszerz: tobie go oddaję” (Rdz 13,17 BT).

`Porównaj 1 Tes 4,13-17 z Za 14,4. Zwróć uwagę na to, co zostało napisane o stopach Chrystusa. Czym różnią się te dwa fragmenty Biblii i czego uczą o dwóch różnych, choć powiązanych ze sobą aspektach ostatecznej władzy Chrystusa nad światem?`

Mówiąc o tym, czego Chrystus dokona po zakończeniu milenium, Ellen G. White napisała: „Chrystus zstępuje na Górę Oliwną, skąd po swym zmartwychwstaniu wstąpił do nieba i gdzie aniołowie powtórzyli obietnicę o Jego powrocie. Prorok mówi: »Potem przyjdzie Pan, mój Bóg, a z nim wszyscy święci« (Za 14,5). »Jego nogi staną w owym dniu na Górze Oliwnej, która leży naprzeciwko Jeruzalemu od wschodu, tak że Góra Oliwna rozpadnie się w środku (...), tworząc wielką dolinę. (...). I będzie Pan królem całej ziemi. W owym dniu Pan będzie jedyny i jedyne będzie jego imię« (Za 14,4.9). Gdy Nowa Jerozolima w swym olśniewającym splendorze zstąpi z nieba, spocznie na miejscu oczyszczonym i gotowym na jej przyjęcie, a Chrystus ze swym ludem i aniołami wejdzie do Świętego Miasta”29.

`Pomyśl o nadziei danej nam w Jezusie. Jakże trudne do zniesienia byłoby życie, gdyby miało się zakończyć na zawsze śmiercią! Jak bezsensowne i jałowe wydawałoby się takie życie?`