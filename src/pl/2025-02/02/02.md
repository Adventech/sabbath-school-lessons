---
title:  Zasada pierwszej wzmianki
date:  06/04/2025
---

Większość programów nauczania akademickiego zaczyna się od ogólnego przeglądowego kursu obejmującego szeroki zakres podstawowych zasad stanowiących fundament dalszego pogłębionego studium przedmiotu. Podobnie czytając Biblię, szybko odkrywamy, że Bóg także ma taki ogólny kurs w Księdze Rodzaju, w której przedstawia różne zagadnienia studiowane bardziej szczegółowo dopiero w kolejnych księgach Biblii.

Ogólnie rzecz biorąc, gdy dane pojęcie czy symbol są pierwszy raz wzmiankowane w Biblii, a zwłaszcza w pierwszych rozdziałach Księgi Rodzaju, wówczas odkrywamy, że ta pierwsza wzmianka ustala ogólne rozumienie tego pojęcia i pomaga nam rozumieć je, gdy pojawia się ono w kolejnych miejscach.

Niektórzy nazywają to zasadą pierwszej wzmianki, choć należy pamiętać, że zasada ta nie jest stosowana z żelazną konsekwencją, gdyż istnieją od niej wyjątki. Wzorzec występujący zarówno ogólnie w Biblii, jak i biblijnym proroctwie, wskazuje, że Bóg stopniowo udziela informacji swoim dzieciom, począwszy od podstawowych pojęć, które z czasem były rozwijane, nierzadko na przestrzeni wielu stuleci.

`Przeczytaj Iz 40,7-8; Ml 3,6; Hbr 13,8. Jaka zasada wynika z tych wersetów i jak pomaga ci oprzeć twoje studiowanie proroctw na właściwej podstawie?`

We współczesnym świecie coraz rzadziej mówi się o prawdzie, gdyż zakłada się, że absolutna prawda nie istnieje, a to, co nazywa się prawdą, zmienia się z biegiem czasu. W wielu przypadkach samo posługiwanie się pojęciem prawdy jest postrzegane jako podejrzane. Współcześni myśliciele wolą się posługiwać pojęciem takim jak prawdziwość, definiowana jako coś, co posiada cechy sprawiające, iż jest odczuwane jako prawda, choć niekoniecznie musi być prawdziwe.

Jednak gdy Bóg nazywa coś prawdą, nigdy potem tego nie odwołuje i nie zmienia zdania w tej kwestii. Gdy zaczyna uczyć swój lud prawdy, możemy być pewni, że powtórzenia tej biblijnej zasady czy tematu nie ulegają zmianie znaczeniowej, ale jedynie zyskują na głębi i szczegółowości. Ma to szczególny sens w kwestii studiowania proroctw, a zatem dobre zrozumienie Księgi Rodzaju, zawierającej wiele kluczowych pojęć wyłożonych po raz pierwszy w Biblii, staje się fundamentem studiowania wszystkich kolejnych objawień i proroctw oraz całości biblijnego nauczania.

`Dlaczego jest bardzo ważne to, byśmy nie pozwalali, by ktokolwiek i cokolwiek, choćby miało pozór zgrabności i logiki, osłabiało naszą wiarę w Biblię i niezmienną prawdę, której Biblia naucza? W jaki podstępny sposób może następować osłabianie tej wiary?`