---
title:  Wąż
date:  10/04/2025
---

Kwestia oddawania czci Bogu jest kluczowym zagadnieniem w Apokalipsie Jana. Twórca i pomocnik fałszywych kultów został nazwany smokiem (zob. Ap 13,2-4), a porównanie upadłego cheruba do węża nie jest przypadkowe. Wyraźnie wskazuje na wydarzenia, które rozegrały się w Edenie, gdy wąż przekonał Ewę i Adama, by przyłączyli się do buntu przeciwko Stwórcy.

`Porównaj Rdz 3,1-5 z Ap 12,1-9. Jakie wspólne tematy występują w obu tych fragmentach Pisma Świętego? Jak informacje dotyczące węża w Księdze Rodzaju pomagają nam zrozumieć pewne zagadnienia, które wcześniej doprowadziły do wojny w niebie wspomnianej w Apokalipsie Jana?`

W Piśmie Świętym znajdują się dwa opisy tego, jak szatan usiłuje zwieść całą ludzkość. Pierwszy z nich to sprawozdanie zamieszczone w Księdze Rodzaju z okresu, gdy ludzkość składała się tylko z dwojga ludzi. Drugi opis jest zawarty w 12. i 13. rozdziale Apokalipsy Jana, gdzie szatan jest przedstawiony jako ten, który „zwodzi cały świat” (Ap 12,9) i daje władzę bestii, a następnie prowadzi całą ziemię do oddawania jej czci (zob. Ap 13,2-3). Jeden z tematów przewijających się w biblijnych proroctwach to niezmienny charakter wielkiego boju. Charakter Boga i Jego Słowo nie zmieniają się. Niezmienne też pozostają ambicje diabła.

Jako że charakter wielkiego boju nie zmienia się, a w proroczych fragmentach Pisma Świętego otrzymaliśmy wyraźne punkty odniesienia, chrześcijanie są w stanie trafnie oceniać panujące trendy i w porę rozpoznawać duchowe pułapki. Bóg zawsze pozostaje taki, jaki jest. Diabeł też nie potrafi być nikim innym, jak tylko diabłem. Szatan może przywdziewać tysiące masek, ale tysiące lat historii upadłej ludzkości wraz z proroczym scenariuszem nakreślonym w Apokalipsie Jana jasno wskazują, że nigdy nie odejdzie od swojego planu działania, jaki zaczął realizować w Edenie. Bóg obiecał nam mądrość i rozeznanie (zob. Jk 1,5) oraz uzbroił nas w pewne Słowo, abyśmy nie przyjmowali kłamstw szatana jako prawdy. Niestety, wielu wierzy tym kłamstwom, a w przyszłości większość opowie się za nimi.

`Zastanów się nad tym, jak kultura masowa zmienia się z biegiem czasu. Zmieniają się także normy społeczne. To, co kiedyś było dopuszczalne, dziś staje się niedopuszczalne, i na odwrót. Zważywszy na fakt, iż zasadnicze kwestie i postacie wielkiego boju się nie zmieniają, co powinien brać pod uwagę chrześcijanin, analizując zmienny krajobraz kulturowy? Na przykład: Gdzie możemy dzisiaj zauważyć pierwsze diabelskie kłamstwo — nie umrzecie i będziecie jak bogowie — powtarzane we współczesnej kulturze?`