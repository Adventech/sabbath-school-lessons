---
title:  'Pytanie Izaaka: Gdzie jest baranek?'
date:  08/04/2025
---

Pierwsza biblijna wzmianka o seh (hebrajskie słowo oznaczające baranka/jagnię) pojawia się w tej samej historii, w której występuje pierwsza wzmianka o miłości, czyli w 22. rozdziale Księgi Rodzaju (zob. Rdz 22,7). Baranek jest oczywiście jednym z najważniejszych symboli Apokalipsy Jana, gdzie Jezus jest nazwany Barankiem ponad dwadzieścia razy. W jednej z najbardziej wzniosłych wizji opisanych w Apokalipsie Jana (zob. 4. i 5. rozdział Apokalipsy Jana) jej autor zostaje zabrany przed tron Boga, gdzie główną rolę odgrywa właśnie Baranek.

`Przeczytaj Rdz 22,7-8; Wj 12,3-13; Ap 5,5-10. Jak historia niedoszłego ofiarowania Izaaka pomaga nam zrozumieć symboliczne znaczenie ofiarnego baranka? Jak historia ta wiąże się z tym, co apostoł Jan napisał w 5. rozdziale Apokalipsy Jana?`

Pierwsza biblijna wzmianka o seh (baranku) znajduje się w pytaniu Izaaka:

— „Gdzie jest jagnię?” (Rdz 22,7).

Ciekawe, że cała Biblia odpowiada szczegółowo na to pytanie. Trzydzieści osiem pozostałych ksiąg Starego Testamentu prowadzi czytelnika ścieżką, na której pytanie Izaaka stopniowo znajduje odpowiedź uzupełnianą coraz większą liczbą szczegółów — od obrzędów święta Paschy, przez pasterza Dawida i dalej. Cała biblijna historia jest wypełniona niezliczonymi mesjańskimi proroctwami wskazującymi odpowiedź na pytanie Izaaka. Następnie w Nowym Testamencie pada bezpośrednia odpowiedź na to pytanie, gdy Jezus przychodzi, mając ciało i krew, działa pośród swojego ludu i wreszcie oddaje swoje życie na krzyżu.

Zwróćmy uwagę na pierwszą wzmiankę o Baranku w Ewangelii Jana (zob. J 1,29-34). Wydaje się, jakby Jan Chrzciciel wprost odpowiadał na pytanie Izaaka, i to w najbardziej odpowiednich do tego okolicznościach. Grzesznicy na znak skruchy poddają się zanurzeniu w wodzie jako symbolicznej śmierci dla grzechu i symbolicznemu rozpoczęciu nowego życia. W tym kontekście Jezus, Baranek Boży, pojawia się, a według Mateusza Jego przybycie zostaje ogłoszone przez samego Boga Ojca:

— „Ten jest Syn mój umiłowany, którego sobie upodobałem” (Mt 3,17).

Zwróć uwagę, że podobnie głosem z nieba Anioł Pański ogłosił rozwiązanie problemu Abrahama i Izaaka (zob. Rdz 22,11-14).

Gdy połączymy wszystkie te wątki, staje się jasne, że Jezus, Baranek Boży, został ofiarowany za nas. To wyjaśnia znaczenie symbolu zabitego Baranka w wizji Apokalipsy Jana.

`Dlaczego świadomość faktu, iż Jezus został ofiarowany za nas, ma zasadnicze znaczenie dla zrozumienia zbawienia? Jaką nadzieję w perspektywie sądu ostatecznego moglibyśmy mieć bez Niego i Jego ofiary, która jest ceną naszego odkupienia?`