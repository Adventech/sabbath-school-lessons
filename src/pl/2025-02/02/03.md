---
title:  Zrozumienie Bożej miłości
date:  07/04/2025
---

Jednym z problemów wynikających z dziedziczenia upadłej i grzesznej natury jest to, że nasze postrzeganie wszechświata zostało skażone skłonnością do egoizmu i pychy. Patrzymy na świat z naszej ograniczonej perspektywy zamiast z punktu widzenia oczywistej Bożej wszechwiedzy. Przypuszczalnie jednym z pojęć najbardziej spaczonych w ludzkim myśleniu jest pojęcie miłości. Kultura masowa szerzy pojmowanie miłości skupione na spełnianiu własnych pragnień, a nie trosce o innych. Takie egocentryczne podejście do tej kwestii sprawia, że trudno nam pojmować ją tak, jak widzi ją Bóg.

Zrozumienie natury prawdziwej miłości jest ważnym kluczem do zrozumienia biblijnych proroctw. Jednym z najważniejszych tematów zagadnienia wielkiego boju jest istnienie poważnego niezrozumienia charakteru Boga. Nie przypadkiem Ellen G. White (1827-1915), amerykańska pisarka adwentystyczna, zakończyła swoją przypuszczalnie najważniejszą książkę takimi zdaniami: „Cały wszechświat jest czysty. W całym stworzeniu pulsuje jeden rytm harmonii i szczęścia. Od Tego, który wszystko stworzył, przez przybytki niekończącej się przestrzeni płyną życie, światło i radość. Od najmniejszego atomu do największego ze światów wszystkie rzeczy, ożywione i nieożywione, głoszą w swym niczym nieprzyćmionym pięknie i w doskonałej radości, że Bóg jest miłością”4.

`Przeczytaj Rdz 22,1-13. Pierwsza wzmianka o miłości w Biblii znajduje się w Rdz 22,2. Czego ta historia uczy nas o naturze Bożej miłości?`

Czasami oprócz wskazania pierwszej wzmianki o danym pojęciu w całej Biblii pomocne jest znalezienie pierwszej wzmianki o tym w poszczególnych księgach biblijnych. Dotyczy to zwłaszcza czterech ewangelii. Pierwsze wzmianki o miłości w każdej z czterech ewangelii znajdujemy w Mt 3,17, Mk 1,11, Łk 3,22 i J 3,16.

Na przykład pierwsza wzmianka o miłości w Ewangelii Jana (zob. J 3,16) jest szczególnie bogata znaczeniowo. Wydaje się, że nawiązuje do historii ofiarowania Izaaka. Patriarcha Abraham wierzył w Boga tak mocno, iż ufał, że wskrzesi On jego syna, gdy ten zostanie złożony w ofierze (zob. Hbr 11,19). Ofiarowanie Izaaka stanowiło symboliczne wyrażenie miłości Boga do ludzkości. Bóg umiłował nas do tego stopnia, iż „Syna swego jednorodzonego dał” (J 3,16; zob. Rdz 22,2.12.16), po czym wskrzesił Go z martwych. W ten sposób otrzymaliśmy objawienie tego rodzaju miłości — ofiarnej miłości — jaką Bóg żywi wobec nas.

`Jak możemy choćby w niewielkim stopniu odzwierciedlać wobec innych ofiarną miłość, jaką Bóg nas darzy? Dlaczego nie jest to rodzaj miłości właściwy naszej przyrodzonej naturze?`