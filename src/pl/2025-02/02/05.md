---
title:  Kwestia śmierci
date:  09/04/2025
---

Przypuszczalnie najokrutniejszym aspektem życia w świecie zbuntowanym przeciwko Stwórcy jest to, że śmierć czyha na wszystko, co żyje, gotowa zaatakować w każdej chwili. Śmierć jest „zapłatą za grzech” (Rz 6,23), karą, którą ponosimy za oderwanie się od jedynego źródła życia we wszechświecie — jego Stwórcy. Tak więc śmierć odgrywa istotną rolę także w biblijnych proroctwach, zarówno jako element naszej rzeczywistości, ale także, co ważniejsze, jako problem, który został rozwiązany przez śmierć i zmartwychwstanie Jezusa.

Zarówno pierwsza wzmianka o śmierci w Biblii, jak i pierwszy przypadek wystąpienia śmierci rzucają sporo światła na ten ważny element proroctw, pomagając nam zrozumieć ciężar problemu grzechu oraz dając nam ważne narzędzia do zrozumienia Bożego rozwiązania tego problemu.

`Przeczytaj Rdz 2,15-17; 4,8-15; 1 Kor 15,15-19; Ap 1,18. Co te wersety — w tym pierwsza wzmianka o śmierci i pierwszy przypadek wystąpienia śmierci — mówią nam o tym, dlaczego ludzie umierają, jak Bóg postrzega śmierć i jakie jest Jego rozwiązanie tego problemu?`

Nieraz słyszymy stwierdzenie:

— Śmierć jest częścią życia.

To oczywiście nieprawda. Śmierć jest przeciwieństwem życia, końcem życia. Ponadto śmierć jest intruzem, który nigdy nie miał stanowić elementu naszej rzeczywistości. Choć udajemy, że przywykliśmy do śmierci (a w tej kwestii nie można polegać na doświadczeniu, bo doświadczenie uczy nas, że zawsze umiera ktoś inny), to jednak w głębi serca nadal usilnie buntujemy się przeciwko śmierci, a jako ludzkość wiemy, że istnienie śmierci jest czymś zupełnie złym. Każda śmierć jest bolesna i nie do zaakceptowania, ale w niektórych przypadkach jest szczególną tragedią, jak śmierć dziecka. Choć nie godzimy się na żadną śmierć, oczekujemy przynajmniej, że dzieci nie będą umierać wcześniej niż rodzice, gdyż taki porządek rzeczy łamie nawet umowne społeczne normy.

Pierwsza śmierć wspomniana w Piśmie Świętym z pewnością nie mieściła się w żadnej normie. Zanim Adam i Ewa zdążyli choćby zacząć się starzeć, doświadczyli tragedii śmierci, gdy ich sprawiedliwy syn został zamordowany przez swego niesprawiedliwego brata. Była to szczególnie tragiczna i niezasłużona śmierć.

Jezus, podobnie jak Abel, jako sprawiedliwy poniósł śmierć z ręki niesprawiedliwych. Ponadto Jezus w żaden sposób nie zasłużył na śmierć, ale oddał życie za nas. Jakie jeszcze podobieństwa dostrzegasz między śmiercią Abla i śmiercią Jezusa? Jak charakter śmierci Abla pomaga nam zrozumieć, dlaczego Jezus ma klucze do grobów i śmierci (zob. Ap 1,18) oraz co Bóg oferuje nam w Jezusie?

`Dlaczego nasze życie byłoby ostatecznie bezsensowne, gdyby nie istniało rozwiązanie problemu śmierci? Czego uczy to nas o tym, jak wdzięczni powinniśmy być Jezusowi za to, co uczynił dla nas?`