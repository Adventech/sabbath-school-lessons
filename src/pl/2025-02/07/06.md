---
title:  Upadek Lucyfera
date:  15/05/2025
---

Wydaje się niepojęte, że Lucyfer zajmował niegdyś stanowisko nakrywającego cherubina — najwyższe stanowisko tuż przy tronie Boga. Z pewnością samym swoim istnieniem przyczyniał się do objawiania chwały Boga we wszechświecie. Jednak z czasem zaczął przypisywać tę chwałę sobie zamiast Stwórcy. Ściślej mówiąc, Lucyfer zaczął wyobrażać sobie, że nie otrzymuje należytej czci, jaką powinny mu oddawać inne istoty.

`Przeczytaj Ez 28,11-17 oraz Iz 14,12-14. Co doprowadziło Lucyfera do upadku? Porównaj powyższe wersety z Ap 14,1-12. Jak kontrast istniejący między upadkiem Lucyfera i wzniosłym statusem ludzkości w Chrystusie pomaga ci zrozumieć to, co zostało przedstawione w 14. rozdziale Apokalipsy Jana?`

Zwróć uwagę na to, że Lucyfer został usunięty ze świętej góry, zaś odkupieni stoją na górze Syjon z Barankiem Bożym. O Lucyferze czytamy, że był w Edenie, podobnie jak ludzkość, ale w przeciwieństwie do szatana ludzkość znajdzie się w raju odzyskanym dzięki Chrystusowi (zob. Ap 22,1-3).

W tym kontekście następująca wypowiedź Ellen G. White jest bardzo pouczająca: „Niebo zatriumfuje, gdyż pustka powstała w niebie wskutek upadku szatana i jego aniołów zostanie zapełniona przez odkupionych Pańskich”25.

Odkupieni znajdą się w niebie wyłącznie dzięki łasce Bożej danej im w Chrystusie. Temat ewangelii i odkupienia został w wyraźny sposób ukazany przed tronem Bożym w 4. i 5. rozdziale Apokalipsy Jana, na przykład, gdy aniołowie śpiewają:

— „Godzien jesteś wziąć księgę i zdjąć jej pieczęcie, ponieważ zostałeś zabity i odkupiłeś dla Boga krwią swoją ludzi z każdego plemienia i języka, i ludu, i narodu” (Ap 5,9).

Oto obraz ewangelii, prawdy o tym, że Jezus poniósł śmierć dla odkupienia ludzkości!

Zwróć uwagę na to, jak werset ten jest podobny do przesłania pierwszego anioła. Zgodnie z tym przesłaniem zostaliśmy powołani, by głosić „ewangelię wieczną (...) mieszkańcom ziemi i wszystkim narodom, i plemionom, i językom, i ludom” (Ap 14,6). Jest to wyraźne przedstawienie tego wszystkiego, czego Chrystus dokonał dla ludzkości. Nie ma i nie było takiego człowieka na świecie, za którego Chrystus nie oddał życia. Wszyscy zatem powinni dowiedzieć się o tym i wybrać, czy przyjmują tę ofiarę.

`Jaką rolę odgrywamy jako Kościół i jako poszczególni wierzący w uświadamianiu ludziom, czego Chrystus dokonał dla nich?`