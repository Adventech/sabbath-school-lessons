---
title:  Bóg pośród swojego ludu
date:  14/05/2025
---

Podążając za prowadzeniem Boga obecnego w obłoku, Izraelici zatrzymywali się w wędrówce do Ziemi Obiecanej, ustawiali przybytek, a następnie wszystkie plemiona rozbijały swoje namioty wokoło przybytku — po trzy z każdej strony. Obecność Boga zstępowała do miejsca najświętszego i przebywała wśród ludu Bożego.

**Z każdej z czterech stron przybytku jedno plemię zajmowało miejsce najbliżej przybytku. Jakie cztery plemiona zostały w ten sposób wyróżnione według 2. rozdziału Księgi Liczb?**

`Lb 2,3 (od wschodu):`

`Lb 2,10 (od południa):`

`Lb 2,18 (od zachodu):`

`Lb 2,25 (od północy):`

Zwróć uwagę na to, że każde z tych wyróżnionych plemion miało swój sztandar, specjalny proporzec, pod którym obozowało. Choć Pismo Święte nie podaje szczegółowo, jak wyglądały owe proporce, istnieje ciekawa tradycja w luźny sposób powiązana z cechami tych plemion opisanymi w 49. rozdziale Księgi Rodzaju i 33. rozdziale Księgi Powtórzonego Prawa przypisująca jeden z czterech wizerunków czterem stronom świata. „Według tradycji rabinicznej sztandar Judy zawierał podobiznę lwa, sztandar Rubena — oblicze człowieka, sztandar Efraima — podobiznę wołu, a sztandar Dana — podobiznę orła. Tak więc cztery żywe istoty zjednoczone w postaci cherubinów opisanych przez Ezechiela były reprezentowane na czterech sztandarach”24.

Oczywiście nie należy zbyt wielkiej wagi przywiązywać do tradycji, ale ciekawe jest porównanie tego starożytnego przekazu z biblijnym opisem Nowego Jeruzalem. Pojawia się wówczas ciekawy wzorzec — z każdej z czterech stron miasta znajdują się po trzy bramy symbolizujące trzy plemiona izraelskie (zob. Ap 21,12-13).

Opis zarówno obozu izraelskiego, jak i Nowego Jeruzalem podkreśla ważny fakt, iż Bóg pragnie przywieść ludzkość blisko do swego tronu. Apokalipsa Jana uczy, że „Pan, Bóg, Wszechmogący jest jego świątynią, oraz Baranek” (Ap 21,22).

`Oczywiście, że obecnie nie mieszkamy w izraelskim obozie. W jaki sposób możemy jednak w naszym codziennym życiu przybliżać się do Boga?`