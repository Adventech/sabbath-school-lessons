---
title:  Dwaj cherubini
date:  12/05/2025
---

Gdy tylko nasi prarodzice zostali usunięci z Edenu, Bóg dał im nadzieję pokładaną w przyszłym Mesjaszu (zob. Rdz 3,15). Następnie u bramy Edenu ustanowił wymowny symbol — dwóch cherubinów i jasne światło między nimi. Nie przypadkiem ten widok przypomina wieko skrzyni przymierza, symbol tronu Bożego (zob. Wj 25,18).

`Przeczytaj Rdz 3,21-24. Jakie zadanie otrzymali dwaj cherubini i dlaczego?`

Choć cherubini mieli oczywiście obowiązek nie dopuszczać grzeszników do drzewa żywota (zob. Rdz 3,22), to jednak byli także symbolem nadziei, obietnicy, iż pewnego dnia ludzie znowu otrzymają wstęp do raju. „Ogród Eden pozostawał na ziemi jeszcze długo po tym, jak człowiek został z niego wygnany. Upadłemu rodzajowi ludzkiemu pozwolono przez długi czas przyglądać się domowi swej niewinności, ale wstępu do niego strzegli aniołowie. U bram raju, strzeżonych przez cherubinów, objawiała się chwała Boża. Tam przychodził Adam ze swymi synami, by oddawać cześć Bogu. Tam odnawiali ludzie swe śluby posłuszeństwa prawu, którego przestąpienie spowodowało, że zostali wygnani z raju. (…). Ale po ostatecznym odnowieniu, gdy zostaną stworzone nowe niebo i nowa ziemia (zob. Ap 21,2), Eden zostanie odtworzony jeszcze piękniejszy niż na początku”22.

Słowa użyte w Rdz 3,24 mają istotne znaczenie. W Biblii warszawskiej czytamy, że Bóg umieścił23 cherubinów na wschód od Edenu. W oryginale hebrajskim użyte zostało tutaj słowo szachan, od którego pochodzi hebrajskie słowo tłumaczone jako przybytek w znaczeniu świątyni (zob. Wj 25,9; Lb 3,26), gdzie objawiała się obecność Boga pośród Jego ludu. Choć popularne hebrajskie słowo oznaczające obecność Boga — szechina — nie występuje w Biblii, pochodzi ono od tego samego hebrajskie słowa, od którego pochodzi przybytek. Tak więc dosłownie można przetłumaczyć Rdz 3,24: „…i ustanowił przybytek z cherubinami na wschód od ogrodu Eden”.

W Biblii cherubini są kojarzeni z obecnością Boga (zob. 1 Krn 13,6; Ps 80,2; Iz 37,16), a zwłaszcza Jego tronem, miejscem, gdzie Jego imię jest sławione. Powinniśmy zauważyć, że dwudziestu czterech starszych zasiadających przed tronem Bożym w 4. i 5. rozdziale Apokalipsy Jana śpiewa na chwałę Bogu, ogłaszając Jego prawo do panowania jako Stwórcy Wszystkiego (zob. Ap 4,11). To pomaga nam zrozumieć scenę w sali tronowej i naszą rolę jako usprawiedliwionych grzeszników w więzi z naszym Stwórcą.