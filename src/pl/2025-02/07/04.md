---
title:  Jak płonące węgle
date:  13/05/2025
---

Cherubini, zarówno jako żywe istoty (zob. Ez 10,8), jak i złote figury ich wyobrażające (zob. Wj 25,18), pojawiają się w całym Starym Testamencie. Często są przedstawiani jako stojący tuż przy tronie Boga oraz odbijający chwałę Bożą wobec wszechświata. Postacie cherubinów zostały także wyhaftowane na zasłonach przed miejscem najświętszym ziemskiej świątyni (zob. Wj 26,1). W Księdze Psalmów wszechmoc Boga wobec stworzenia jest poetycko przedstawiona, jakby Bóg na tronie unosił się podtrzymywany przez cherubinów (zob. Ps 18,11). Bóg polecił Mojżeszowi, by na wieku skrzyni przymierza umieścić dwie złote figury cherubinów ze skrzydłami wzniesionymi w górę i stykającymi się na środku wieka (zob. Wj 25,18-20).

`Przeczytaj Ez 1,4-14. Jakie podobieństwa dostrzegasz między tym fragmentem księgi a scenami przedstawionymi w Iz 6,1-6 i Ap 4,1-11?`

Ezechielowi ukazano imponujący pokaz mocy Bożej. Jest to trudna do pojęcia scena, odpowiadająca trudnej sytuacji ludu Bożego w tamtym czasie. Lud Boży znajdował się wówczas nie w Ziemi Obiecanej, ale w niewoli babilońskiej. Gdy Ezechiel rozmyślał o ukazanej mu scenie, ujrzał tron Boży ponad nią.

Zwróć uwagę na ważne podobieństwa tej wizji do innych wizji tronu Bożego. Żywe istoty, które ujrzał Ezechiel, miały oblicza takie same, jak istoty ukazane w wizji Jana — lwa, orła, wołu i człowieka.

Tajemnicze istoty o czterech obliczach nie są konkretnie nazwane we wstępnym opisie wizji Ezechiela, ale potem, w kolejnej scenie sali tronowej (zob. Ez 10,1-21), są nazwane cherubinami. W wizji tej znajdujemy także rozżarzone węgle, jak w wizji Izajasza z serafinami. Jedni i drudzy mają oblicza żywych istot wymienionych w wizji Jana.

Kiedykolwiek widzimy tron Boży — czy to wyobrażony jako wieko skrzyni przymierza, przy której Bóg spotykał się z Mojżeszem (zob. Wj 25,22), czy w zapierających dech wizjach danych prorokom — cherubini zawsze tam są. Są oni w szczególny sposób związani z tronem Bożym. Wszystkie Boże istoty zostały stworzone tak, by odzwierciedlały chwałę Stwórcy — zarówno ludzie stworzeni na obraz Boga, jak i aniołowie stojący najbliżej Bożego tronu chwały.

`„Święty, święty, święty jest Pan, Bóg Wszechmogący” (Ap 4,8). Jak postrzegasz samego siebie na tle świętości Boga opisanej w wizji Ezechiela? Jak twoja odpowiedź świadczy o tym, iż potrzebujesz łaski Bożej objawionej w ewangelii?`