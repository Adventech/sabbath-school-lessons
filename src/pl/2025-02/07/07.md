---
title:  Do Dalszego Studium
date:  16/05/2025
---

Szatan, który niegdyś był cherubinem stojącym najbliżej tronu Bożego, zbuntował się i usiłował zniszczyć zaufanie wszystkich istot do Boga. Bóg dopuścił, by upadli aniołowie w pełni rozwinęli swój bunt, aby pokazać wszechświatu głębię nikczemności, jaka wypływa z wywyższania się. Gdy szatan zwiódł pierwszych ludzi i ci przyłączyli się do wojny przeciwko Bogu, Chrystus stał się człowiekiem i zupełnie pokonał szatana na krzyżu, zdobywając dla ludzkości status, jaki niegdyś mieli aniołowie, którzy później przyłączyli się do buntu szatana. Grzesznicy przyjmujący Chrystusa jako swego Zbawiciela i Pana są oczywistym dowodem przeciwko kłamliwym twierdzeniom szatana. Ostatecznie w wyniku planu odkupienia nastąpi jeszcze większe objawienie dobroci i miłości Boga niż to, jakie było dostępne, zanim Lucyfer zaczął kwestionować charakter Boga. Choć Bóg nigdy nie sprowokował istnienia zła, które jest tragedią pociągającą za sobą wieczne skutki, gdy wreszcie złu zostanie położny kres, to dobroć i miłość Boga zostaną objawione w sposób tak dobitny, jak nigdy wcześniej.

„[Chrystus] patrzy na odkupionych, odnowionych na Jego podobieństwo, na każde serce noszące doskonałe odbicie boskości, w każdą twarz odzwierciedlającą podobieństwo do Króla. Widzi w nich rezultat swoich zmagań i jest zadowolony. I wtedy głosem, który dociera do każdego w tłumie sprawiedliwych i w tłumie bezbożnych, oznajmia:

— Oto nabytek mojej krwi! Po to właśnie cierpiałem, po to umarłem, żeby mogli oni żyć w mojej obecności przez wieczność.

Z ust tłumów odzianych w białe szaty i zgromadzonych wokół tronu wznosi się pieśń chwały:

— »Godzien jest ten Baranek zabity wziąć moc i bogactwo, i mądrość, i siłę, i cześć, i chwałę, i błogosławieństwo« (Ap 5,12)”26.

**Pytania Do Dyskusji**

`1. Wyobraź sobie, że miałbyś stanąć przed Bogiem ze wszystkimi swoimi przywarami, wadami charakteru, złymi czynami, złymi myślami i złymi intencjami w pełni jawnymi dla Niego! Na co słusznie zasługiwałbyś w takim stanie? Co jest twoją jedyną nadzieją? Dlaczego musimy przyjąć sprawiedliwość Bożą „przez wiarę w Jezusa Chrystusa dla wszystkich wierzących” (Rz 3,22) okrywającą nas teraz i na sądzie, gdy najbardziej będziemy jej potrzebować? Mówiąc innymi słowy, dlaczego potrzebujemy ewangelii?`

`2. Jak już zauważyliśmy, Jan Chrzciciel odegrał rolę podobną do tej, jaką odgrywają niebiańscy serafini — był płonącym i jaśniejącym światłem (zob. J 5,35). Był on oczywiście zwiastunem Chrystusa ogłaszającym pierwsze przyjście Mesjasza. W jaki sposób lud Boży w czasach ostatecznych odgrywa podobną proroczą rolę?`