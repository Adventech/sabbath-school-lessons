---
title:  Oto jestem, poślij mnie!
date:  11/05/2025
---

Przed laty pewien zbór postanowił odnowić duże pomieszczenie w piwnicy, aby zaaranżować tam salę spotkań społecznych. Na początku zainstalowano nowe oświetlenie w nadziei, że dzięki temu owo pomieszczenie będzie wyglądać przyjemniej. Jednak okazało się, że w lepszym świetle sala wyglądała znacznie gorzej, gdyż światło obnażyło nawet najdrobniejsze jej niedoskonałości.

Zdumiewająca wizja tronu Bożego dana Izajaszowi uświadomiła mu boleśnie jego ludzkie wady. Przerażony swoją grzesznością rzekł:

— „Biada mi! Zginąłem, bo jestem człowiekiem nieczystych warg i mieszkam pośród ludu nieczystych warg, gdyż moje oczy widziały Króla, Pana Zastępów” (Iz 6,5).

Każdy z nas poczułby to samo, gdybyśmy znaleźli się w obecności Boga. Światło prawdy usuwa wszelkie nasze usprawiedliwienia. W obecności Boga odczuwamy w pełni nasz upadły stan. Izajasz przekonał się o tym z całą mocą.

`Przeczytaj Iz 6,6-8. Izajasz wiedział, że nasz grzech oznacza naszą zgubę, bo zapłatą za grzech jest śmierć. Jednak zamiast pozostawić nas samych w obliczu konsekwencji grzechu, miłujący Bóg przyciąga nas do siebie i ratuje. Jaki był wynik konfrontacji, którą przeżył Izajasz, i dlaczego jest to ważne także dla nas?`

Izajasz został oczyszczony z grzechu, gdy serafin wziął rozżarzony węgielek z ołtarza i dotknął nim ust proroka. Był to najpewniej ołtarz kadzidlany, przy którym dokonywano wstawiennictwa dla dobra ludu Bożego (zob. Ap 8,3-4). Grzechy proroka zostały przebaczone, a on został uznany za gotowego stanąć przed Bogiem i zostać posłanym, by reprezentować Boga w świecie.

Ciekawe, że hebrajskie słowo serafin znaczy płonący. O Janie Chrzcicielu Jezus powiedział:

— „On był światłem gorejącym i świecącym, a wyście chętnie do czasu radowali się jego światłem” (J 5,35).

Choć Jan Chrzciciel oczywiście był grzesznym człowiekiem i sam potrzebował łaski i zbawienia, to jednak jego działalność wskazywała na Tego, który przyniósł łaskę i zbawienie.

Jezus przyszedł na świat jako doskonały obraz chwały Ojca, a Bóg posłał proroka, grzesznego człowieka, który wykonał dzieło podobne do tego, jakie pełnią niebiańscy serafini.

`Dopiero gdy Izajasz otrzymał zapewnienie, że jego grzech został wymazany, odważył się powiedzieć: — „Oto jestem, poślij mnie!” (Iz 6,8). Z tego powodu każdy z nas w odpowiedzi na wymazanie naszych grzechów przez krew Jezusa powinien odpowiedzieć tak, jak odpowiedział Izajasz, nieprawdaż?`