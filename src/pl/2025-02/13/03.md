---
title:  Dzieło skruchy
date:  23/06/2025
---

Jonasz miał bardzo szczególne przesłanie dla mieszkańców Niniwy. „A Jonasz rozpoczął wędrówkę do miasta, odbywając drogę jednego dnia, i wołał tak:

— Jeszcze czterdzieści dni pozostaje do zburzenia Niniwy” (Jon 3,4).

Wydawało się, że nie ma ratunku dla Niniwy. W końcu zapowiedź została przekazana przez proroka Bożego.

Ale co stało się z Niniwą?

`Przeczytaj Jon 3,5-10. Dlaczego zapowiedź zniszczenia Niniwy nie wypełniła się?`

Tak, wszyscy mieszkańcy miasta okazali skruchę, a zapowiadana klęska została powstrzymana, przynajmniej na jakiś czas. „Nieszczęście zostało oddalone, Bóg Izraela został wywyższony i uwielbiony w świecie pogańskim, zaś Jego prawo — otoczone poszanowaniem. Dopiero po wielu latach, gdy mieszkańcy Niniwy zapomnieli o Panu i ponownie wbili się w pychę, miasto padło ofiarą najeźdźców”42.

Czy możemy się spodziewać czegoś podobnego w czasie końca w przypadku finalnego przesłania skierowanego do upadłego świata? I tak, i nie. Owszem, wielu ludzi na całym świecie usłucha wezwania:

— „Wyjdźcie z niego, ludu mój, abyście nie byli uczestnikami jego grzechów i aby was nie dotknęły plagi na niego spadające” (Ap 18,4).

Na całym świecie ludzie będą się opowiadać za prawdą i przeciwko bestii oraz przestrzegać „przykazań Bożych i wiary Jezusa” (Ap 14,12). Ci ludzie, podobnie jak tamci mieszkańcy Niniwy, zostaną uratowani przed karą, która spadnie na potępionych.

Z drugiej strony pewne proroctwa, takie jak zapowiedź zniszczenia Niniwy, są warunkowe, co oznacza, że wypełnią się, jeśli nic się nie zmieni. W tym przypadku, jeśli ludzie nie odwrócą się od zła, które czynią (zob. Jr 18,7-10). Istnieją także proroctwa bezwarunkowe. Takie proroctwa wypełnią się bez względu na wszystko. Mesjanistyczne proroctwa zapowiadające pierwsze i powtórne przyjście Chrystusa, znamię bestii, wylanie plag czy prześladowanie w czasie końca są bezwarunkowe — wypełnią się niezależnie od tego, co uczynią ludzie. Wybory ludzi i ich czyny zadecydują jedynie, po której stronie znajdą się podczas wydarzeń czasu końca przepowiedzianych przez proroków.

`Jakie wybory, których obecnie dokonujesz, zadecydują o tym, co wybierzesz, gdy kwestia oddawania czci Bogu albo obrazowi bestii podzieli świat na dwie grupy ludzi?`