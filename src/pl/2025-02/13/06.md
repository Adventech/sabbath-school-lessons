---
title:  Cyrus — pomazaniec
date:  26/06/2025
---

Gdy Cyrus zdobył Babilon, lata niewoli ludu Bożego dobiegły końca, a Persowie pozwolili Izraelitom wrócić do Ziemi Obiecanej i odbudować świątynię. Jak napisał współczesny angielski historyk Tom Holland, za panowania Cyrusa imperium perskie stało się „największą aglomeracją terytoriów, jaką świat kiedykolwiek widział”44.

Zgodnie ze zwyczajem Persów Cyrus był nazywany wielkim królem albo królem królów.

Cyrus jest typem wskazującym na to, co stanie się, gdy Chrystus przyjdzie powtórnie po swój Kościół. To On jest Królem przychodzącym ze wschodu (por. Mt 24,27), walczącym przeciwko Babilonowi i wyzwalającym lud Boży, który wyszedł z Babilonu i ma wreszcie podążyć do Ziemi Obiecanej (zob. Ap 19,11-16). Dlatego Bóg nazwał Cyrusa swoim pomazańcem (zob. Iz 45,1). Ten słynny perski król nie tylko wyzwolił lud Boży, ale przez swoją kampanię wojenną skierowaną przeciwko Babilonowi stał się typem wskazującym na Chrystusa przychodzącego powtórnie.

`Przeczytaj 2 Krn 36,22-23. W jaki sposób historia Cyrusa przypomina historię Nebukadnesara? Czym różnią się one od siebie? Jakie znaczenie miał dekret wydany przez Cyrusa? Jak wpłynął na pierwsze przyjście Jezusa, które nastąpiło kilka wieków później?`

Pierwotna kolejność ksiąg Starego Testamentu została zmieniona w czasach nowożytnych tak, iż kończy się on Księgą Malachiasza, ale wcześniej Stary Testament kończył się właśnie orędziem/deklaracją Cyrusa. Kolejną częścią w kanonie Pisma Świętego jest Ewangelia Mateusza, która zaczyna się od opisu narodzin Chrystusa, którego nadejście zapowiedziane zostało obrazowo przez Cyrusa. Cyrus zarządził odbudowę ziemskiej świątyni w Jerozolimie, zaś Jezus miał rozpocząć służbę w niebiańskiej świątyni prowadzącą do Jego powtórnego przyjścia i naszego wyzwolenia.

Oczywiście, Cyrus nie był doskonałym przedstawieniem charakteru Chrystusa. Żaden bowiem typ nie pasuje idealnie do antytypu, więc musimy zachować ostrożność, by nie dopatrywać się zbyt szczegółowego podobieństwa. Jednak w pewnym okresie swojej działalności publicznej Cyrus posłużył jako typ wskazujący na Zbawiciela.

`Fascynujące jest to, że Bóg posłużył się pogańskim królem w tak niezwykły sposób, by wypełnić swoją wolę. To znaczy, że nie powinniśmy sądzić pochopnie, po pozorach. Jak przykład Cyrusa uczy nas, że ostatecznie Pan wypełni wydarzenia czasu końca tak, jak to przepowiedział?`