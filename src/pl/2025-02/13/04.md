---
title:  Uczta Belsazara
date:  24/06/2025
---

Gdy w 612 roku przed narodzeniem Chrystusa Niniwa została ostatecznie upokorzona przez koalicję Medów i Babilończyków (pod wodzą ojca Nebukadnesara), miasto Babilon wkroczyło w okres gwałtownego rozwoju, jakiego nie widziano od czasu Hammurabiego, wielkiego króla i prawodawcy państwa starobabilońskiego. Pod panowaniem Nebukadnesara, wolny od zagrożenia asyryjskimi najazdami Babilon urósł w bogactwo i wpływ tak bardzo, iż okoliczne narody nie miały innego wyjścia, jak uznać jego dominację. Babilon stał się stolicą ówczesnego świata, a każdy naród, który zabiegał o dobrobyt, deklarował lojalność wobec babilońskiego władcy.

O ile nam wiadomo, Nebukadnesar przed śmiercią nawrócił się do prawdziwego Boga i uznał Go jako Prawowitego Władcę Wszystkich Narodów (zob. Dn 4,31-34). Następna historia w Księdze Daniela jest poświęcona następcy Nebukadnesara, wiceregentowi Belsazarowi.

`Przeczytaj Dn 5,1-6,1. Jakie ważne duchowe przesłania możemy zauważyć w tej historii? Co ostatecznie przyczyniło się do upadku Belsazara?`

Przypuszczalnie najsmutniejszą i najbardziej tragiczną częścią tej historii jest Dn 5,22. Gdy Daniel przypomniał królowi upadek i odrodzenie Nebukadnesara, powiedział:

— „A ty, jego synu, Belsazarze, nie uniżyłeś swojego serca, chociaż to wszystko wiedziałeś” (Dn 5,22).

Choć miał on możliwość poznania prawdy, a nawet dokładnie wiedział, co spotkało Nebukadnesara, postanowił zlekceważyć to świadectwo i przyjąć postawę, która ściągnęła na jego poprzednika tak wiele kłopotów.

Podobnie jak to się stało z Nebukadnesarem, który wzniósł złoty posąg, Belsazar otwarcie zaprzeczył temu, co przepowiedział Bóg Daniela. Profanując świątynne naczynia, próbował podkreślić fakt, iż Babilon pokonał Judejczyków i posiadł przedmioty religijne ze świątyni ich Boga. Mówiąc innymi słowy, Belsazar rościł sobie prawo do wyższości nad Bogiem, który zapowiedział koniec Babilonii.

Był to wyraz całkowitego wyparcia się Boga, choć Belsazar miał przecież dość wiedzy, by postępować lepiej. Teoretycznie wiedział, co jest prawdą, ale w głębi serca odrzucał tę prawdę. W czasie końca, gdy finalny kryzys rozwinie się w świecie, ludzie otrzymają dostateczną możliwość poznania prawdy. Tym, co zdecyduje o ich wyborze, będzie — jak w przypadku Belsazara — nastawienie serca.