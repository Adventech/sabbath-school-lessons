---
title:  Niechętny prorok
date:  22/06/2025
---

Historia Jonasza (zob. 1., 2., 3. i 4. rozdział Księgi Jonasza), choć krótka, jest bardzo wymowna. Wielu wierzących identyfikuje się z opierającym się prorokiem. Historia ta zawiera także ważne wskazówki dotyczące przyszłych wydarzeń.

`Przeczytaj Mt 12,38-42. Do jakiej części historii Jonasza nawiązał Jezus w rozmowie z uczonymi w Piśmie faryzeuszami? Jaka prawda o sądzie jest zawarta w słowach Jezusa?`

Jezus oświadczył, że jest kimś znacznie więcej niż Jonasz. Wiedział, że gdy przyjdzie na ten świat, umrze na krzyżu, a jednak przyszedł, „aby szukać i zbawić to, co zginęło” (Łk 19,10). Jonasz trzy dni przebywał we wnętrzu wielkiej ryby z powodu własnych błędów. Jezus przebywał trzy dni w grobie z powodu naszych grzechów. Jego śmierć była konieczna, by uratować zgubionych ludzi.

Dzisiaj znamy Jonasza jako upartego proroka, który nie chciał iść do Niniwy. Z ludzkiego punktu widzenia łatwo go zrozumieć, Asyryjczycy bowiem byli zdecydowanymi wrogami Izraelitów. Asyryjskie malowidła ścienne przedstawiają sceny niezwykłego okrucieństwa. Jeńcy byli mordowani w niewyobrażalnych męczarniach. Kto chciałby dobrowolnie iść do ich stolicy i wzywać do skruchy tych okrutników?

W historii Jonasza pewien szczególny moment może wskazywać na Bożą resztę w czasie końca. Gdy zapytano Jonasza, kim jest, on odpowiedział:

— „Jestem Hebrajczykiem, czczę Pana, Boga niebios, który stworzył morze i ląd” (Jon 1,9).

Te słowa przywodzą na myśl przesłanie pierwszego anioła (zob. Ap 14,7). Jonasz podkreśla, że Bóg jest Stwórcą. Ten fakt ma zasadnicze znaczenie z punktu widzenia oddawania czci Bogu, zaś oddawanie czci Bogu jest centralną kwestią wydarzeń czasu końca.

My także otrzymaliśmy zadanie głoszenia potencjalnie niepopularnego przesłania w duchowym Babilonie. Wezwanie: „Wyjdźcie z niego, ludu mój” (Ap 18,4), jest wezwaniem do skruchy i nawrócenia — wezwaniem, które niemal zawsze wywołuje negatywne reakcje wielu ludzi, nawet jeśli jest głoszone w możliwie najdelikatniejszy sposób. Kto z nas, wydając świadectwo, nie spotkał się z negatywnymi czy nawet wrogimi reakcjami? Są one wręcz nie do uniknięcia w działalności ewangelizacyjnej.

`Ile z postawy Jonasza widzisz w sobie? Jak możesz się wznieść ponad tę małostkową postawę?`