---
title:  Wyschnięcie Eufratu
date:  25/06/2025
---

Jednym z ważnych atutów Babilonu była rzeka Eufrat przepływająca pod murami obronnymi miasta i zaopatrująca je obficie w wodę. Jednak ta zaleta okazała się ostatecznie słabością. Otóż Nitokris, dawna królowa babilońska, zarządziła kiedyś roboty ziemne w korycie rzeki, tak by uczynić je dodatkową drogą do miasta. Aby umożliwić pogłębienie koryta rzeki, wykonano przekop w górę od miasta i skierowano rzekę na pewien czas na rozlewisko. Gdy Cyrus, oblegający miasto, dowiedział się o tym historycznym fakcie, postanowił zrobić to samo i obniżyć nurt rzeki do tego stopnia, by oddziały szturmowe jego wojska mogły przejść pod murami obronnymi. Gdy poziom rzeki opadł i zwiadowcy dostali się w obręb zewnętrznych murów, ze zdumieniem spostrzegli, że wewnętrzny mur wzdłuż brzegu rzeki pozostaje niestrzeżony. Wskutek tego niepojętego zaniedbania doborowe oddziały wojska Cyrusa wkroczyły do Babilonu i potężne miasto zostało zdobyte w ciągu kilku godzin. Grecki historyk Herodot, żyjący w piątym wieku przed narodzeniem Chrystusa, napisał: „Z powodu wielkości miasta (…) najdalsze jego części były już w ręku wroga, a Babilończycy mieszkający w środku nic jeszcze o tym nie wiedzieli, lecz [ponieważ właśnie obchodzono u nich święto] tańczyli w tym czasie i zabawiali się”43. Najwyraźniej Herodot opisał tę samą noc, podczas której Belsazar ucztował po raz ostatni (zob. 5. rozdział Księgi Daniela).

`Przeczytaj Dn 5,18-6,1 oraz Ap 16,12-19. Jakie podobieństwa dostrzegasz między niektórymi plagami opisanymi w Apokalipsie Jana a upadkiem starożytnego Babilonu?`

Objaśniając kwestię rozpoznawania znaków czasu Jezus ostrzegł uczniów:

— „Czuwajcie więc, bo nie wiecie, którego dnia Pan wasz przyjdzie. A to zważcie, że gdyby gospodarz wiedział, o której porze złodziej przyjdzie, czuwałby i nie pozwoliłby podkopać domu swego” (Mt 24,42-43).

Jak upadek starożytnego Babilonu zaskoczył jego mieszkańców, tak powtórne przyjście Chrystusa będzie zaskoczeniem dla eschatologicznego Babilonu. Oczywiście nie musi tak być, gdyż otrzymaliśmy dość dowodów zbliżania się powtórnego przyjścia Jezusa zawartych w wielu dość szczegółowych proroctwach.

Mieszkańcy świata będą zaskoczeni powtórnym przyjściem Chrystusa nie dlatego, by nie wiedzieli, co Bóg przepowiedział światu. Ich zaskoczenie będzie spowodowane tym, że wybrali niewiarę w Bożą zapowiedź.

`Przeczytaj Ap 16,15. Jakie ewangeliczne przesłanie jest zawarte także w tych ostrzeżeniach na czas końca? Co oznacza nagość wspomniana w tym wersecie?`