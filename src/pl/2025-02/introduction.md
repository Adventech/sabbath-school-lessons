### Wprowadzenie

#### O zasadach interpretacji proroctw.

Podczas pierwszej wojny w Zatoce Perskiej trwającej w latach 1990-1991 pewien znany protestancki pisarz i prelegent był przekonany, że Apokalipsa Jana przepowiedziała ten konflikt. Jego argumentacja była oparta na spostrzeżeniu, iż niektóre helikoptery używane podczas wojny wyglądały jak szarańcza opisana w ostatniej księdze Pisma Świętego: „I otwarła studnię otchłani. I wzbił się ze studni dym jakby dym z wielkiego pieca, a słońce i powietrze zaćmiły się od dymu ze studni. A z tego dymu wyszły na ziemię szarańcze, którym dana została moc, jaką jest moc skorpionów na ziemi” (Ap 9,2-3).

Nie jest to dobry sposób interpretacji proroctw. Jednak tego rodzaju dziwne interpretacje stały się dość powszechnym zjawiskiem. Z upływem kolejnych dekad szereg książek, artykułów, filmów i stron internetowych poświęconych proroctwom przyczyniło się do nagromadzenia przepowiedni, dat i mających nastąpić wydarzeń, zazwyczaj powiązanych z wojnami czy kryzysami na Bliskim Wschodzie.

Pewnie mało kto jeszcze bywa zaskoczony faktem, iż wszystkie te przepowiednie okazały się nic niewarte.

Jako adwentyści dnia siódmego stosujemy inną metodę, mianowicie metodę chrystocentryczną, zgodnie z którą centralnym wątkiem proroctwa nie jest żaden region geograficzny na Bliskim Wschodzie i mające się tam rozegrać konflikty militarne. Postrzegamy proroctwa raczej przez pryzmat wielkiego boju między Chrystusem a szatanem — ogólnoświatowe duchowe zmagania, których punkt kulminacyjny nastąpi, gdy lud Boży, złożony z ludzi ze wszystkich narodów (zob. Ap 12,17; 14,12), wkroczy w ostatni kryzys. Sednem owego kryzysu będzie kwestia oddawania czci Stwórcy (zob. Ap 14,7), a nie bestii i jej obrazowi.

Kluczem do zrozumienia proroctw na czasy ostateczne jest 2. rozdział Księgi Daniela zawierający proroczy szkic dziejów świata oraz interpretacyjny wzorzec służący odkrywaniu właściwego znaczenia proroctw.

Rozdział ten przedstawia cztery światowe imperia — Babilonię, Medię i Persję, Grecję oraz Rzym — a następnie ustanowienie wiecznego Królestwa Bożego, „które na wieki nie będzie zniszczone, a królestwo to nie przejdzie na inny lud; zniszczy i usunie wszystkie owe królestwa, lecz samo ostoi się na wieki” (Dn 2,44). Podobne proroctwa w 7. i 8. rozdziale Księgi Daniela są zbudowane na tej samej osi czasu, na której pojawiają się i zanikają ziemskie imperia, po których ustanowione zostanie wieczne Królestwo Boże.

W 7. rozdziale Księgi Daniela anioł interpretujący wizję wykłada wszystko jasno i od podstaw:

— „Owe wielkie cztery zwierzęta, to czterej królowie, którzy powstaną na ziemi. Lecz potem święci Najwyższego otrzymają królestwo i posiądą królestwo na wieki, na wieki wieczne” (Dn 7,17-18).

Cztery ziemskie imperia (Babilonia, Media i Persja, Grecja oraz Rzym) następują jedno po drugim aż do czasu, gdy po powtórnym przyjściu Jezusa Bóg ustanowi swoje wieczne królestwo.

Oczywiście obecnie żyjemy w okresie panowania Rzymu, czwartego i ostatniego ziemskiego władztwa przed powtórnym przyjściem Chrystusa.

Mając więc tę historyczną perspektywę jako podstawę zrozumienia proroctw, będziemy studiować w drugim kwartale zagadnienie interpretowania biblijnych proroctw, w tym szczególnie aluzji, opowiadań, obrazów i metafor, które pozwalają nam zrozumieć prawdę zawartą w proroctwach i poznać zarys wydarzeń czasu końca.

Punktem wyjścia jest oczywiście opis stworzenia w Księdze Rodzaju, który jest podstawą zrozumienia nie tylko proroctw, ale także pojednawczej ofiary Jezusa złożonej na krzyżu. W lekcjach drugiego kwartału zwrócimy uwagę także na historię wieży Babel, służbę sprawowaną w izraelskiej świątyni, Księgę Psalmów, a także szczególne starotestamentowe małżeństwa. We wszystkich tych historiach znajdziemy obrazy, symbole i metafory, które studiowane z modlitwą i pokorą, w duchu uległości (jako że studiowanie Biblii z buntowniczym nastawieniem to strata czasu), pomogą nam lepiej zrozumieć proroctwa na czas końca, w tym zwłaszcza proroctwa zawarte w Apokalipsie Jana.

Jeden kwartał to z pewnością za mało, by choćby w zarysie przyjrzeć się wszystkim opowiadaniom i obrazom pomagającym odkryć znaczenie biblijnych proroctw. To studium będzie zatem trwało przez całą wieczność. Ale, póki co, dzięki łasce Bożej, studiujmy te rzeczy teraz, ile możemy2!

_Autorem Lekcji Biblijnych 2/2025 jest Shawn Boonstra, prelegent i dyrektor stacji radiowo-telewizyjnej Voice of Prophecy. Jego audycje i książki stanowią źródło inspiracji dla chrześcijan na całym świecie. W ciągu wielu lat swojej pracy prowadził wykłady ewangelizacyjne na wszystkich zamieszkanych kontynentach (przyp. red.)._