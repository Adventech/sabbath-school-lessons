---
title:  Prawo w naszych sercach
date:  20/05/2025
---

Reszta zebrana na Syjonie ma imię wypisane na czołach — imię Ojca i Baranka. (Jest to jedno imię, a nie dwa, gdyż Jezus jest wiernym obrazem Ojca). Imię w kulturze biblijnej oznacza więcej niż przypadkowo nadane miano — jest odzwierciedleniem charakteru. Gdy mówimy, że ktoś pozbawił kogoś dobrego imienia, to mamy na myśli utratę dobrej opinii o jego charakterze.

`Przeczytaj Wj 33,18-34,7; Ps 119,55. Gdy Mojżesz poprosił Boga, by ukazał mu swą chwałę, co Bóg obiecał mu ukazać? Co stało się, gdy Bóg oznajmił Mojżeszowi swoje imię (zob. Wj 34,5)?`

Niektórzy wyobrażają sobie chwałę Bożą jako nieprzystępne jasne światło, co w pewnym sensie jest oczywiście słuszne. Ale chwała Boża to coś znacznie więcej niż widoczny przejaw obecności Boga. Chwała Boża to przede wszystkim charakter Boga. Podobnie jest z imieniem Boga.

Gdy Biblia opisuje resztę z imieniem Boga wypisanym na czołach, nie chodzi tu o rzeczywiste napisy, ale o charakter Boga wpisany w umysł, serce i życie tak, iż ludzie ci odzwierciedlają miłość i sprawiedliwość Boga. Są tacy, gdyż zostali pociągnięci do Boga i miłują Go oraz cenią to, czego On dla nich dokonał.

Ciekawe, że gdy Bóg opisał siebie Mojżeszowi, uczynił to w związku z przekazaniem Mojżeszowi drugiego egzemplarza dziesięciorga przykazań, które są transkrypcją charakteru Boga. Podobnie ci, którzy mają imię Boga w 14. rozdziale Apokalipsy Jana, są opisani jako ci, „którzy przestrzegają przykazań Bożych” (Ap 14,12). Zwróć teraz uwagę na wersety z Listu do Hebrajczyków: „Takie zaś jest przymierze, jakie zawrę z nimi po upływie owych dni, mówi Pan: Prawa moje włożę w ich serca i na umysłach ich wypiszę je, dodaje: A grzechów ich i ich nieprawości nie wspomnę więcej” (Hbr 10,16-17). Oto ewangelia w całej jej głębi — nawet jeśli prawo Boże jest odzwierciedlane w naszym życiu, to nadal potrzebujemy, by Bóg nie wspominał więcej o naszych grzechach.

Imię Boga to Jego charakter. Moralne prawo Boże to transkrypcja charakteru Boga. Ci, którzy zgromadzą się na świętej Bożej górze w czasie końca, będą napełnieni miłością do Boga przejawiającą się posłuszeństwem Jego prawu.

`Skoro jesteśmy zbawieni przez wiarę, a nie przez prawo, dlaczego prawo Boże jest dla nas ważne? (Zob. 1 J 5,3)?`