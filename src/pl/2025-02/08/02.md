---
title:  Nasz Najwyższy Kapłan
date:  18/05/2025
---

Gdy Mojżesz miał nadzorować budowę przybytku, otrzymał wyraźne polecenie, że wszystko ma być wykonane ściśle według wzorca, jaki Bóg mu ukazał:

— „Bacz, abyś uczynił to według wzoru, który ci ukazano na górze” (Wj 25,40).

W Liście do Hebrajczyków czytamy, że wzorzec ten był tak ważny, ponieważ odzwierciedlał symbolicznie wyższą zbawczą rzeczywistość niebiańskiej świątyni.

`Przeczytaj Hbr 9,11-15, gdzie jest mowa o Chrystusie jako naszym Najwyższym Kapłanie w niebiańskiej świątyni. Czego wersety te uczą nas o dziele, jakiego Chrystus dokonuje dla nas w niebie?`

Ziemska świątynia ze zdumiewającą szczegółowością zapowiadała dzieło Chrystusa. W tej kwestii wszystko w niej miało symboliczne znaczenie — począwszy od kapłanów i ofiar, a skończywszy na elementach wyposażenia świątyni oraz szczegółach jej konstrukcji. Wszystko to mówiło o Jezusie.

Apokalipsa Jana jest pełna obrazowego słownictwa nawiązującego do świątyni. Znajdujemy w niej świątynny świecznik już w pierwszych wersetach. W 11. rozdziale Apokalipsy Jana wprost wspomniana jest skrzynia przymierza. Poza tym występują w tej księdze liczne aluzje do świątyni i odbywających się w niej obrzędów. Bez zrozumienia starotestamentowej świątyni wręcz niemożliwe staje się uchwycenie tego, co apostoł Jan starał się przekazać, opisując dane mu wizje. O doświadczeniach starożytnych Izraelitów apostoł Paweł napisał: „A to wszystko na tamtych przyszło dla przykładu i jest napisane ku przestrodze dla nas, którzy znaleźliśmy się u kresu wieków” (1 Kor 10,11).

Studiując szczegóły konstrukcji, wyposażenia i funkcjonowania ziemskiej świątyni, możemy się bardzo dużo nauczyć o planie zbawienia i dziele Chrystusa. Zaś w Księdze Psalmów znajdujemy ważny składnik zrozumienia niektórych z tych szczegółów, mianowicie to, jak lud Boży osobiście odnosił się do świątyni i co znaczyła ona dla poszczególnych wierzących. Widzimy zatem, co Dawid pisał o świątyni i co w niej widział. W stosunku ludu Bożego do świątyni widzimy odpowiedź starożytnych Izraelitów na to, czego miał dla nich dokonać oczekiwany Mesjasz. To pomaga nam nie tylko dostrzec wyraźniej Jezusa, ale także zrozumieć osobiste doświadczenia tych, którzy rozumieli, że przez świątynię Bóg uczy ich czegoś bardzo ważnego, i przyjmowali tę naukę w ramach swojej więzi z Bogiem.

`Przeczytaj 122. rozdział Księgi Psalmów. Choć nie możemy rozumieć dosłownie wyrażenia dom Pana (gdyż Bóg nie mieszka na ziemi i budowanie Mu tutaj domów nie ma sensu), to jednak jakie elementy tego psalmu wskazują nam to, czego Chrystus dokonał dla nas? Zwróć uwagę na tematy takie jak: pokój, bezpieczeństwo, uwielbienie i sąd.`