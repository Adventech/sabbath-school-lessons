---
title:  Przestępców będę nauczał dróg Twoich
date:  22/05/2025
---

Gdy Pan ukazał się Izajaszowi na tronie w świątyni w scenie opisanej w Iz 6,1-8, a następnie prorok otrzymał zapewnienie: „Usunięta jest twoja wina, a twój grzech odpuszczony” (Iz 6,7), odpowiedział na Boże powołanie, mówiąc:

— „Oto jestem, poślij mnie!” (Iz 6,8).

Gdy zrozumiał, że został pojednany z Bogiem, wbrew świadomości swoich wad był gotowy pracować dla Pana.

Z nami jest podobnie. Możemy prowadzić bliźnich do zbawienia jedynie pod warunkiem, że sami je przyjęliśmy przez wiarę w Jezusa i że jesteśmy świadomi tego, czego On dokonał dla nas.

`Przeczytaj Ps 51,9-17. Co Dawid zamierza czynić, gdy otrzyma przebaczenie i zostanie oczyszczony z grzechu?`

Powołanie przed oblicze Boga ostatecznie prowadzi do bycia posłanym. W swojej mądrości Bóg zlecił odkupionym służbę w roli Jego pierwszoplanowych rzeczników wobec upadłego świata. W kulminacyjnym okresie dziejów wpływ ludu Bożego na ziemi będzie wyraźnie widoczny. W Ap 18,1 czytamy, że ostatnie wezwanie do upadłej ludzkości będzie jak blask, który oświeci całą ziemię.

„Gdy człowiek przychodzi do Chrystusa, w jego sercu rodzi się pragnienie opowiedzenia innym, jak wspaniałego przyjaciela znalazł w Jezusie. Ta zbawiająca i uświęcająca prawda nie może pozostać zamknięta w jego sercu. Jeśli jesteśmy odziani w spra­wiedliwość Chrystusa i napełnieni radością mieszkającego w nas Jego Ducha, nie będziemy w stanie milczeć. Jeśli sprawdziliśmy i zobaczyliśmy, że Pan jest dobry, będziemy mieli coś do powiedzenia. Podobnie jak Filip, gdy znalazł Zbawiciela, będziemy zapraszali innych, aby z Nim prze­bywali”27.

Przesłania trzech aniołów w 14. rozdziale Apokalipsy Jana są oparte na ewangelii wiecznej (zob. Ap 14,6). Zatem zanim ogłoszone zostanie wezwanie do oddawania czci Bogu, „który stworzył niebo i ziemię, i morze, i źródła wód” (Ap 14,7), zanim ludzie zostaną poinformowani o upadku Babilonu (zob. Ap 14,8) i ostrzeżeni, by nie oddawali czci bestii i jej obrazowi (zob. Ap 14,9), muszą usłyszeć podstawy ewangelii, zbawienia w Jezusie. Jest tak dlatego, ponieważ ostrzeżenia i przesłania trzech aniołów nabierają sensu dopiero w kontekście nadziei i obietnicy, jakie ci, którzy je głoszą, mają w Jezusie i Jego dokonaniach dla nich. W oderwaniu od ewangelii wiecznej nie mamy nic wartościowego do powiedzenia światu.

`Zwróć uwagę na fakt, iż zanim ogłoszone zostaną przesłania trzech aniołów, nasza uwaga zostaje zwrócona na ewangelię wieczną. Co mówi to nam o podstawowym znaczeniu prawdy o zbawieniu dla wszystkich wierzących?`