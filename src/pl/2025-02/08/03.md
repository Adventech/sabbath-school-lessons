---
title:  Na górze Syjon
date:  19/05/2025
---

W 14. rozdziale Apokalipsy Jana czytamy o ludzie Bożym stojącym na górze Syjon. Rzeczywista góra Syjon znajdowała się na zachód od starożytnej Jerozolimy. Uważano ją za siedzibę tronu Bożego i miejsce objawiania się obecności Boga wśród Jego ludu. Z czasem także wzgórze świątynne stanowiące część góry Moria zaczęto utożsamiać z górą Syjon.

Mówiąc innymi słowy, ten ważny opis Bożej reszty w czasie końca jest przedstawiony w duchu świątynnym, podobnie jak większość najważniejszych scen Apokalipsy Jana. Dzięki Barankowi lud Boży znajduje się na Jego świętej górze!

`Przeczytaj 15. i 24. rozdział Księgi Psalmów, gdzie Dawid zadaje najważniejsze pytanie: — „Kto zamieszka na twej górze świętej?” (Ps 15,1). Porównaj jego odpowiedź w tych psalmach z opisem ludu Bożego stojącego na Syjonie w Ap 14,1-5. Jakie podobieństwa dostrzegasz? Co decyduje o przynależności do tej grupy? Jakie znaczenie ma fakt, że imię Ojca jest wypisane na czołach tych ludzi? (Zob. Ap 14,1).`

Opis tych, którzy będą mogli się znaleźć w obecności Boga, zawarty w psalmie Dawida jest znaczącym wyzwaniem dla grzeszników. Którzy z nas mogą szczerze powiedzieć, że zawsze postępowaliśmy w sposób prawy? Albo że zawsze mówiliśmy prawdę w swoim sercu (zob. Ps 15,2)? Nikt z nas nie może stwierdzić, że „nie zachwieje się nigdy” (Ps 15,5). Jeśli twierdzimy, że nigdy nie zgrzeszyliśmy, to według Biblii nie mamy w sobie prawdy (zob. 1 J 1,8).

Musimy dojść do wniosku, że to dzięki Barankowi możemy stanąć na górze Syjon. Baranek nie jest wspomniany w psalmie Dawida, ale pojawia się wyraźnie w 14. rozdziale Apokalipsy Jana. Wydaje się, że 14. rozdział Apokalipsy Jana jest jak odpowiedź na pytanie Dawida. Gdy Baranek Boży jest w świątyni na górze Syjon, my także możemy tam być, gdyż Jego doskonała sprawiedliwość została nam przypisana na podstawie wiary. Tak więc możemy mieć „ufność, iż przez krew Jezusa mamy wstęp do świątyni drogą nową i żywą, którą otworzył dla nas poprzez zasłonę, to jest przez ciało swoje” (Hbr 10,19-20). Gdyby nie Jego przelana krew nie mielibyśmy żadnej nadziei.

`Pomyśl o wszystkich biblijnych obietnicach zwycięstwa nad grzechem. Dlaczego nawet mając te obietnice, nadal nie dorastamy do przykładu danego nam przez Jezusa i dlaczego potrzebujemy Jego doskonałego życia w zamian za naszą grzeszność?`