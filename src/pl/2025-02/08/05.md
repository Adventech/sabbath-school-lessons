---
title:  5. rozdział Księgi Psalmów
date:  21/05/2025
---

`Przeczytaj 5. rozdział Księgi Psalmów. W tym psalmie Dawid rysuje ostre przeciwieństwo między zgubionymi i odkupionymi. Porównaj ten psalm ze słownictwem występującym w Ap 14,1-12. Jakie dostrzegasz podobieństwa i jak dzięki temu lepiej rozumiesz, co znaczy być częścią Bożej reszty w czasie końca?`

Pouczające jest stwierdzenie Dawida, iż „zły nie może” (Ps 5,5) przebywać z Bogiem. Przybytek służył temu, by Bóg mógł zamieszkać wśród swego ludu. Tak samo będzie w królestwie Chrystusa (zob. Ap 21,3). Ci, którzy otrzymają przywilej wstępu przed tron Boży, zostaną odkupieni przez krew Jezusa.

Zwróć uwagę na to, że Dawid w Ps 5,8 wspomina o oddawaniu czci Bogu, co jest zasadniczą kwestią leżącą u podstaw wielkiego boju. W 13. rozdziale Apokalipsy Jana kwestia uwielbienia jest wspomniana aż sześciokrotnie, zaś poselstwo trzech aniołów wzywa świat do oddawania czci Stwórcy. Dawid mówi, że boi się Boga, zaś Kościół ostatków wzywa ludzkość:

— „Bójcie się Boga i oddajcie mu chwałę, gdyż nadeszła godzina sądu jego” (Ap 14,7).

Zauważ także, że odkupieni w 14. rozdziale Apokalipsy Jana są przedstawieni jako ci, u których „w ustach (...) nie znaleziono kłamstwa” (Ap 14,5). Głoszą oni prawdę, a ich słowa i czyny odzwierciedlają sprawiedliwy charakter Boga. O bezbożnych zaś Dawid mówi: „Nie ma bowiem w ustach ich szczerości” (Ps 5,10).

W tej kluczowej części Apokalipsy Jana autor księgi przedstawia zdumiewającą scenę — zwykli grzesznicy zostali wyrwani śmierci i otrzymali przywilej znajdowania się w bezpośredniej obecności Boga. Nie zasłużyli na to, ale zostało im to dane dzięki temu, iż Baranek Boży, sprawiedliwy Syn Człowieczy, poręczył za nich i jest tam wraz z nimi. Otrzymali oni przebaczenie i zostali odkupieni. Nie muszą już nosić swojej winy (por. Ps 5,11), gdyż Baranek Boży poniósł za nich ich grzechy (por. Iz 53,12; 2 Kor 5,21).

Gdy imię Boga zostaje wypisane w sercu człowieka, ten nie jest w stanie milczeć. Tak więc lud Boży „donośnym głosem” (Ap 14,6) przekazuje ostatnie przesłanie miłosierdzia. „Lecz rozradują się wszyscy, którzy tobie ufają, będą się głośno weselić na wieki; ty będziesz ich osłaniać, a ci, którzy miłują imię twoje, będą się radować tobą” (Ps 5,12).

`Wyobraź sobie, że miałbyś stanąć przed Bogiem na sądzie ze wszystkimi swoimi czynami w pełni odkrytymi przed Nim. Dlaczego taka perspektywa uświadamia ci, jak bardzo potrzebujesz sprawiedliwości Chrystusa?`