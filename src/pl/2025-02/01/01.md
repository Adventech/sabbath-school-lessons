---
title:  Nasza postawa względem proroctw
date:  29/03/2025
---

### Studium Bieżącego Tygodnia
Jr 9,22-23; Ps 139,1-6; Dn 12,4; Ap 22,10; 2 Tm 3,15-17; Hbr 4,12.

> <p>Tekst Pamięciowy</p>
> „Lecz kto chce się chlubić, niech się chlubi tym, że jest rozumny i wie o mnie, iż Ja, Pan, czynię miłosierdzie, prawo i sprawiedliwość na ziemi, gdyż w nich mam upodobanie — mówi Pan” (Jr 9,23).

Jak niemal we wszystkich zagadnieniach przedstawionych w Piśmie Świętym chrześcijanie różnią się w poglądach na biblijne proroctwa, co prowadzi wielu ludzi do przekonania, że próba studiowania biblijnych proroctw to strata czasu:

— …bo i tak nikt nie wie, jak jest naprawdę! Skoro sami chrześcijanie spierają się między sobą o każdy proroczy detal, to jaką wartość mogą mieć podawane przez nich interpretacje?

Niestety, wielu wierzących ludzi wyznaje pogląd, że niektóre księgi biblijne, w tym Apokalipsa Jana, są z założenia niezrozumiałe. Zamiast czytać je i próbować zrozumieć, unikają ich, czasami nawet za namową swoich duszpasterzy, którzy szczerze wierzą, że studiowanie biblijnych proroctw powoduje więcej problemów, niż ich rozwiązuje.

Jednak nie zawsze tak było. Przez osiemnaście pierwszych stuleci większość chrześcijan nie miała wielkich problemów z interpretowaniem biblijnych proroctw, a w świecie chrześcijańskim panowała zadziwiająca zgodność co do znaczenia zasadniczego przesłania proroczych części Pisma Świętego. Było to zgodne z Bożym zamierzeniem: „A proszę was, bracia, w imieniu Pana naszego, Jezusa Chrystusa, abyście wszyscy byli jednomyślni i aby nie było między wami rozłamów, lecz abyście byli zespoleni jednością myśli i jednością zdania” (1 Kor 1,10).

W tym tygodniu przyjrzymy się pewnym zasadom, które pozwalają rozumieć proroctwa w sposób spójny i wiarygodny.