---
title:  Kto czyta, niech rozumie
date:  30/03/2025
---

Wejdź do pierwszej lepszej chrześcijańskiej księgarni i przyjrzyj się tytułom książek poświęconych proroctwom. Szybko zauważysz, iż w tej kwestii panuje przyprawiająca o zawroty głowy różnorodność poglądów i interpretacji, a zatem łatwo wpaść w pułapkę przekonania, iż nikt tak naprawdę nie rozumie ksiąg takich jak Apokalipsa Jana. Na przykład pewien autor twierdzi, że antychryst to jedynie metafora czegoś lub kogoś w czasach pogańskiego Cesarstwa Rzymskiego. Kiedyś pewien kaznodzieja trafnie to podsumował:

— Być może Biblia jest jak stare skrzypce. Każdy może zagrać na niej to, co mu się podoba.

Jednak Biblia nic takiego nie sugeruje. Przeciwnie, ona zaprasza nas do czytania, zakładając, że Bóg nie mówi na próżno, a więc możemy poznać prawdę zawartą w Jego Słowie.

`Przeczytaj Mt 24,15; Ap 1,3; Mt 11,29; Jr 9,22-23. Co wersety te mówią o pragnieniu Boga, by Jego przesłanie zostało zrozumiane przez ludzi?`

Wiele uniwersytetów oferuje studentom wykłady poświęcone Biblii jako dziełu literackiemu czy zabytkowi starożytnej literatury. Dla wierzących zdumiewające jest to, że tacy studenci uczestniczą w wielu wykładach, z których dowiadują się tylko tyle, że ich wykładowca traktuje Biblię tak, jakby miał do czynienia z pogańską mitologią. Podejście owych osób do tego zagadnienia jest takie, że w opowiadaniach biblijnych może być zawarte ziarno prawdy, ale one same są zmyślone. Tacy nauczyciele nie dopuszczają nawet myśli, że Biblia została natchniona przez Boga.

Tak więc niektórzy wykładowcy czytają Biblię, ale nie słyszą głosu Boga przemawiającego przez nią. Są też tacy, którzy wyciągają z Biblii wnioski sprzeczne z jej prawdziwym przesłaniem. Jeśli nie jesteśmy podporządkowani Bogu i nie jesteśmy gotowi do przyjęcia prawdy, to nawet czytając Biblię, nie zrozumiemy jej przesłania ani charakteru świętego i miłującego Boga objawionego na jej kartach. Taki błąd jest łatwiejszy do popełnienia, niż wielu to sobie uświadamia, dlatego zwyczajne czytanie Biblii, bez odpowiedniego wyposażenia i (co najważniejsze) odpowiedniej postawy, jaką zapewnia kierownictwo Ducha Świętego, może być mało pożyteczne, a czasami wręcz szkodliwe.

**Pewnego człowieka niesłynącego z pobożności zastano na czytaniu Biblii. Gdy zapytano go, po co to robi, odpowiedział:**

**— Szukam dziury w całym!**

**Dlaczego jest to niewłaściwe podejście do studiowania Słowa Bożego?**