---
title:  Studiowanie Słowa Bożego
date:  02/04/2025
---

Adwentyści dnia siódmego bardzo dużo zawdzięczają Williamowi Millerowi w kwestii zrozumienia biblijnych proroctw. Choć jego zrozumienie kluczowych wersetów (takich jak Dn 8,14) nie było pełne, to jednak metoda studiowania przyjęta przez niego okazała się właściwa i utorowała drogę do narodzin ruchu ostatków w czasach ostatecznych.

`Przeczytaj Mt 5,18; 2 Tm 3,15-17; Łk 24,27. Czego wersety te uczą nas o tym, w jaki sposób powinniśmy podchodzić do biblijnych proroctw?`

W pewnym sensie studiowanie Biblii jest jak zbieranie elementów wielkiej układanki. Jeśli dopasuje się tylko kilka elementów, nie sposób rozeznać, co przedstawia cały obraz. Powiedzmy, że z tych kilku elementów rozpoznasz, iż obraz przedstawia konia. Czy to znaczy, że na obrazie są same konie? Kilka kolejnych elementów pozwala ci dostrzec kurę i krowę. Po ułożeniu kilkuset części układanki zaczynasz się orientować, że przedstawia ona krajobraz zawierający na pierwszym planie gospodarstwo, a następnie wieś, pobliskie miasteczko i odległe góry w tle.

Jednym z zasadniczych błędów popełnianych przez chrześcijan w studiowaniu Biblii jest podchodzenie do Pisma Świętego jako luźnego zbioru mądrych maksym i przysłów, które można wykorzystać w różnych życiowych sytuacjach. Dla wielu studiowanie Biblii kończy się na przeglądaniu prostych przewodników biblijnych podających podstawowe zbiory wersetów dotyczących wybranych tematów. Takie studiowanie nie uwzględnia pełnego obrazu biblijnego nauczania na dany temat.

Niestety, wielu chrześcijan podobnie podchodzi do proroctw, wyrywając poszczególne elementy z kontekstu i przykładając je do współczesnych wydarzeń, zamiast starać się je zrozumieć w szerokim biblijnym kontekście. To prowadzi do powstawania między innymi szeregu współczesnych publikacji na temat proroctw, które wymagają poprawiania co kilka lat, gdyż konsekwentnie błędnie przepowiadają to, co i kiedy ma nastąpić.

Dlatego ważne jest, by nie poprzestawać na kilku wybranych wersetach w danej kwestii, ale studiować uważnie wszystko, co Biblia mówi o niej, a także brać pod uwagę kontekst każdego stwierdzenia. Bardzo łatwo jest wyrwać pewne elementy z kontekstu i nadać im takie znaczenie, jakie pasuje do przyjętego z góry poglądu.

`Jakie jest twoje doświadczenie w kwestii dyskusji z ludźmi, którzy posługują się jedynie wybranymi wersetami, kształtując swoje poglądy w sprawach takich jak stan człowieka po śmierci czy sobota? Jaki jest najlepszy sposób reagowania na takie postawy?`