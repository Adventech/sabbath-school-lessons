---
title:  Bóg pragnie być zrozumiany
date:  31/03/2025
---

Nie ma nic bardziej frustrującego niż pilna potrzeba precyzyjnego przekazania informacji, na przykład w szpitalu czy aptece, w kraju, którego języka nie znasz zbyt dobrze. Wiesz, co powinieneś powiedzieć, ale nie masz odpowiedniego zasobu obcych słów, by to wyrazić.

Bóg ma z nami nieco inny problem. Mówi On: „Lecz jak niebiosa są wyższe niż ziemia, tak moje drogi są wyższe niż drogi wasze i myśli moje niż myśli wasze” (Iz 55,9). Ów problem polega nie na tym, że Bogu brakuje słów, by się z nami porozumieć, ale na tym, że nasze pojmowanie słów jest zbyt ograniczone, byśmy mogli Go w pełni zrozumieć.

**Co poniższe wersety mówią o wiedzy Boga w porównaniu z naszą wiedzą?**

`Ps 139,1-6`

`Ps 147,5`

`Rz 11,33`

`1 J 3,20`

Oczywiście nigdy nie pojmiemy w pełni myśli Boga, gdyż jest On nieskończony i wszechwiedzący. Nawet niewiele wiemy o stworzeniu, więc jak mielibyśmy w pełni zrozumieć Stwórcę? Jest to poza naszym zasięgiem.

Choć nigdy nie będziemy rozumieć wszystkiego, możemy i powinniśmy rozumieć to, co jest nam potrzebne do przyjęcia zbawienia (zob. 2 Tm 3,14-15). Gdy apostołowie objaśniali ewangelię słuchaczom, często odwoływali się do wypełnionych proroctw. Wskazuje to, że jedną z najważniejszych funkcji proroctwa jest doprowadzenie nas w taki czy inny sposób do Jezusa i obietnicy zbawienia danej przez Niego wszystkim ludziom.

Pan, który stworzył wszystko (zob. Kol 1,16; J 1,1-3), przyszedł na świat i złożył siebie w ofierze na krzyżu za grzechy wszystkich ludzi, nawet tych najgorszych. Oto jak Bóg miłuje ludzi. Skoro uczynił dla nas coś tak niepojętego, to pragnie, by wszyscy, w tym ci najgorsi, zrozumieli, co zostało im zaoferowane przez Jezusa. Proroctwa służą właśnie temu.

`Choć wielu rzeczy jeszcze nie wiemy, dlaczego ważne jest to, byśmy skupiali uwagę na tym, co wiemy, i postępowali zgodnie z tym, zamiast obsesyjnie rozmyślać o tym, jak wielu rzeczy jeszcze nie wiemy?`