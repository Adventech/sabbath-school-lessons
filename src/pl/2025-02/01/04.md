---
title:  Danielu, zamknij te słowa
date:  01/04/2025
---

`Przeczytaj Dn 12,4. Co Pan nakazał Danielowi uczynić? (Por. Ap 22,10).`

Nierzadko słyszy się kaznodziejów przytaczających Dn 12,4 jako werset przepowiadający rozwój techniki i wiedzy naukowej przed powtórnym przyjściem Chrystusa. Wielu podkreśla także znaczący wzrost szybkości komunikacji, jaki nastąpił w dwudziestym wieku. W wielu naszych publikacjach tak właśnie wyjaśnia się ten werset. Choć interpretacja ta wydaje się rozsądna, to jednak niekoniecznie jest zbieżna z zamierzonym znaczeniem tego wersetu.

Przeczytaj uważnie cały rozważany werset. Anioł zwraca się do Daniela i nakazuje mu:

— „Zamknij te słowa i zapieczętuj księgę” (Dn 12,4).

Jest tu mowa o samej Księdze Daniela. Zatem owo badanie i poznanie, które ma wzrosnąć w czasach ostatecznych, to badanie i poznanie Księgi Daniela.

To odróżnia Księgę Daniela od Apokalipsy Jana, jako że apostoł Jan otrzymał polecenie, by nie pieczętował swojej księgi. Apokalipsa Jana miała być rozumiana od początku, gdyż „czas bliski jest” (Ap 22,10). Natomiast Księga Daniela miała być pełniej zrozumiana dopiero w odległej przyszłości, czyli wiele wieków po jej napisaniu.

Na przestrzeni wieków wielu wybitnych chrześcijańskich myślicieli starało się wyjaśnić znaczenie proroctw Księgi Daniela. Niektórzy czynili to ze znacznym powodzeniem. Jednak zrozumienie Księgi Daniela znacząco wzrosło dopiero po zakończeniu proroczego okresu tysiąca dwustu sześćdziesięciu lat, który dobiegł końca w 1798 roku, gdy wielu interpretatorów Biblii na całym świecie doszło do wniosku, że coś bardzo ważnego wydarzy się około 1843 roku. Najbardziej znanym z nich był oczywiście amerykański baptysta William Miller (1782-1849). Jego działalność kaznodziejska zapoczątkowała wielki ruch adwentowy w pierwszej połowie dziewiętnastego wieku i rozpoczęła szereg wydarzeń, które miały doprowadzić do powstania Kościoła ostatków i wyraźnego zrozumienia przesłań trzech aniołów z 14. rozdziału Apokalipsy Jana.

Tak więc możemy powiedzieć, że narodziny globalnego ruchu adwentowego są wypełnieniem przepowiedni Księgi Daniela, iż w czasie ostatecznym „wzrośnie poznanie” (Dn 12,4).

W przeciwieństwie do tego — nie wydając wyroku w sprawie czyjegokolwiek zbawienia — pomyśl o ciemności, w jakiej pozostaje większość chrześcijaństwa. Tak ważna i podstawowa instytucja jak sobota ustanowiona w Edenie jest niemal powszechnie ignorowana, a nawet odrzucana na rzecz niedzieli, dnia kultu wywodzącego się z rzymskiego pogaństwa. Pomyśl o zupełnej ignorancji w kwestii stanu człowieka po śmierci. Większość chrześcijan wierzy (a przynajmniej twierdzi, że wierzy), iż po śmierci ludzka dusza przechodzi w inną formę istnienia, bezcielesną, co nie przeszkadza niektórym palić się w wieczności w rzekomym piekle.

Już choćby to uświadamia nam, jak bardzo powinniśmy być wdzięczni Bogu za poznanie prawdy oraz zdecydowani, by z pokorą trwać w niej.