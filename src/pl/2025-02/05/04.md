---
title:  7. rozdział Księgi Daniela
date:  29/04/2025
---

Wizja opisana w 2. rozdziale Księgi Daniela została ukazana we śnie królowi Babilonii. Jednak wizja z 7. rozdziału Księgi Daniela została dana hebrajskiemu prorokowi należącemu do Bożego ludu przymierza.

Danielowi ukazano te same dzieje, które zostały przedstawione Nebukadnesarowi, ale z nieco innej perspektywy. Zamiast posągu Daniel ujrzał kolejne mocarstwa jako bestie wychodzące z morza wzburzonego przez wiatr. Potęgi te ścierały się ze sobą i przejmowały kolejno władzę nad światem. Wersety takie jak Ps 65,6-9, Iz 17,12-13 i Jr 46,7-8 używają porównania do wzburzonej i gwałtownej wody oraz wielkich fal, by przedstawić konflikty mające miejsce między politycznymi potęgami.

W przeciwieństwie do tego Ziemia Obiecana, przynajmniej przez pewien czas, była wyspą pokoju i bezpieczeństwa ma morzu pogańskich królestw oraz siedzibą narodu ustanowionego na mocnej podstawie Bożego panowania zupełnie odróżniającego go od innych narodów.

`Przeczytaj Dn 7,1-4. Jest to niezwykle dynamiczna scena. Czego możemy się nauczyć z użytych w niej symboli, na przykład pierwszego zwierzęcia wyłaniającego się z morza?`

Daniel, stojąc na brzegu morza, przyglądał się chaosowi walki w pogańskim świecie, gdy nagle bestie zaczęły wychodzić na ląd — na jego ziemię! Problemy pogan stały się teraz problemami jego ludu. Izraelici wybrali sposób życia podobny do tego pogańskiego, a zatem mieli żyć z poganami i pod ich władzą. Począwszy od niewoli babilońskiej, lud Boży nigdy już nie odzyskał pełnej ani trwałej autonomii.

Ta utrata autonomii ludu Bożego będzie trwać aż do końca świata, gdy Chrystus ostatecznie przejmie władzę jako nasz Prawowity Król. W czasach nowotestamentowych lud Boży nadal cierpiał pod rzymskim uciskiem, a następnie był prześladowany przez mały róg, który zajął miejsce pogańskiego Rzymu.

Choć z historycznego punktu widzenia jedne mocarstwa jawią się jako nieco lepsze niż inne, a w niektórych regionach świata panował większy pokój niż w innych, to jednak większość dziejów narodów, ludów i imperiów to ciąg tragedii i ucisków. I to wszystko dzieje się pod władzą tych, którzy twierdzą, że chcą jedynie dobra swojego ludu. Zupełnie czegoś innego pragnął Bóg dla swojego ludu i byłby to zapewnił, gdyby Jego wierni dokonali odpowiedniego wyboru.

`Jak Rz 3,10-19 pomaga nam wyjaśnić to, co dzieje się w naszym świecie? Jak szczególnie Rz 3,19 wskazuje rozpaczliwą potrzebę ewangelii w naszym życiu?`