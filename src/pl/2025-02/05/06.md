---
title:  Musisz znowu prorokować
date:  01/05/2025
---

Kościół ostatków narodził się w Nowym Świecie, właśnie tam, dokąd uciekali ludzie poszukujący wolności religijnej w siedemnastym i osiemnastym wieku. Zważywszy na odwieczne religijne i polityczne przeszkody istniejące na całym świecie, niemożliwe było tak szybkie powstanie takiej silnej oazy wolności i swobód w jakiejkolwiek innej części świata poza Ameryką. Taką oazą stały się właśnie Stany Zjednoczone.

`Przeczytaj Ap 10,1-11, proroctwo zapowiadające narodziny ruchu adwentowego. Zwróć uwagę na elementy, które studiowaliśmy do tej pory, takie jak narody, ziemia i morze. Czytając uważnie, aby nie dopatrywać się zbyt dużo w tych wersetach, jakie wnioski możesz wyciągnąć z tego proroctwa?`

Anioł woła donośnym głosem, podobnie jak trzej aniołowie z 14. rozdziału Apokalipsy Jana i anioł z 18. rozdziału tej księgi. Jest to bardzo ważny i przełomowy okres dziejów, gdy dzieło Kościoła ostatków zostaje rozpoczęte na rzecz wielu ludów, narodów, języków i królów (zob. Ap 10,11).

Anioł dzierży w dłoni małą książeczkę — zwój przypuszczalnie symbolizujący Księgę Daniela (zob. Dn 12,4) — która zostaje otwarta po raz pierwszy od bardzo wielu pokoleń. Jedną stopę stawia na morzu, a drugą na lądzie. To może oznaczać, że przesłanie obejmuje całą ludzkość, zarówno w Starym Świecie, jak i Nowym Świecie. Może także oznaczać, że jest to przesłanie dla wszystkich narodów — zarówno tych na lądzie, jak i tych w pogańskim morzu.

Świat ostatecznie zostanie oświecony chwałą Bożą, a ostatnie przesłania z 14. rozdziału Apokalipsy Jana zostaną zaniesione wszystkim ludziom. Podobnie jak to było w przypadku Izraela, tak i nasz mandat jako Kościoła to głoszenie ewangelii „po całej ziemi na świadectwo wszystkim narodom, i wtedy nadejdzie koniec” (Mt 24,14).

Bóg prowadzi dzieje ludzkości ku wielkiemu finałowi — końcowi ludzkich imperiów i wiecznemu panowaniu Chrystusa. Przeczytaj Dn 2,34-35.44-45. Biblia wyraźnie i jednoznacznie mówi, że wszystkie królestwa świata zostaną usunięte i nie zostanie ślad po ich wstrętnym dziedzictwie występku i przemocy. Zostaną one zastąpione wiecznym królestwem, w którym nigdy więcej nie będzie grzechu, cierpienia, chorób, zła ani śmierci.

`Zwróć uwagę na to, jak trafnie proroctwa z 2. i 7. rozdziału Księgi Daniela przepowiadają powstanie i upadek światowych imperiów. Jak ta trafność — zdumiewająca z perspektywy czasów proroka Daniela — pomaga nam ufać Bożej obietnicy dotyczącej wiecznego Królestwa Bożego?`