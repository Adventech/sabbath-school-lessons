---
title:  Między lądem a morzem
date:  30/04/2025
---

Wyobrażenia dotyczące lądu i morza w Biblii, a zwłaszcza w biblijnych proroctwach, mogą wyrażać głęboką treść. Rozważmy symbolikę lądu oraz morza przeciwstawionych sobie zdecydowanie w biblijnych proroctwach.

„Z symbolicznego punktu widzenia, gdy ziemia (ląd) i morze są sobie przeciwstawione, to ziemia często oznacza uporządkowany świat czy nawet ziemię Izraela, zaś morze odnosi się do narodów pogańskich, które wdzierają się na ziemię Izraela, jak morze wlewa się na ląd”18.

Zgodnie z tą zasadą ląd jest miejscem stabilnym, ustanowionym na Bożym panowaniu, a morze oznacza niestabilne i wojujące narody ustanowione na ludzkiej pysze.

`W kontekście powyższych spostrzeżeń przeczytaj Ap 12,15-16 oraz Ap 13,1.11. Zwróć uwagę na zestawienie ze sobą wody i ziemi oraz kontrast zachodzący między nimi. Co oznaczają te symbole i czego uczą nas o sposobie rozumienia proroctw?`

Zwróć uwagę, że smok posługuje się wodą, by prześladować niewiastę (Kościół). Jak już zauważyliśmy, w proroctwach woda często oznacza potęgi polityczne świata pogrążone w zamieszaniu i chaosie, walczące między sobą. Tak więc szatan posłużył się masami ludzkimi, wpływając na ich przywódców, by prześladować lud Boży przez większą część historii Kościoła.

Adwentyści dnia siódmego rozumieją Ap 12,16 jako zapowiedź migracji prześladowanych chrześcijan do Nowego Świata (Ameryki). Jeśli nasze zrozumienie ziemi oraz morza jest właściwe, co mówi to o powstaniu Republiki Amerykańskiej?

Czy możemy traktować tę ziemię w taki sam sposób jak Ziemię Obiecaną — miejsce przygotowane dla ludu Bożego? Czy dlatego bestia wychodząca z ziemi początkowo jest podobna do baranka? Choć Ameryka nigdy nie była Nowym Izraelem, jak twierdzili niektórzy jej założyciele, to jednak przez długi czas była krainą wolności religijnej dla milionów ludzi cierpiących z powodu prześladowań religijnych.

Niestety, ta bestia podobna niegdyś do baranka pewnego dnia przemówi „jak smok” (Ap 13,11). Stany Zjednoczone tak długo będące ostoją wolności religijnej i schronieniem dla prześladowanych, staną się kiedyś głównym prześladowcą na tle religii! Oto kolejny przykład tego, co dzieje się, gdy ludzkość postanawia rządzić się sama, zamiast pozwolić Bogu rządzić sobą.