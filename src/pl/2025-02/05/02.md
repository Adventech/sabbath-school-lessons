---
title:  Pierwsze przykazanie
date:  27/04/2025
---

Eden był szkołą dla pierwszych ludzi, miejscem, w którym współdziałanie z przyrodą miało uczyć ich i ich przyszłych potomków o Stwórcy. „Pierwsi ludzie byli nie tylko dziećmi pozostającymi pod ojcowską opieką Boga, ale także uczniami otrzymującymi pouczenia od Wszechwiedzącego Stwórcy. (...). Tajemnice widzialnego wszechświata — cuda »tego, który jest doskonały w mądrości« (Hi 37,16) — stanowiły dla nich niewyczerpane źródło wiedzy i radości”16.

`Przeczytaj Rdz 2,9-17. Jakie było pierwsze przykazanie (zakaz) dane przez Boga ludzkości i dlaczego było tak ważne?`

Pierwszy przypadek użycia hebrajskiego czasownika cwh (dać rozkaz) w kontekście nakazu Boga danego ludziom występuje w Rdz 2,16, czyli w zakazie spożywania owoców z drzewa poznania dobra i zła. Jak to możliwe, że jakaś wiedza jest zakazana? Czy nie zawsze jest dobrze doświadczać czegoś nowego i wiedzieć coś więcej?

Według Pisma Świętego — nie. Bóg pragnął nauczyć ludzi wszystkiego, co użyteczne, ale oszczędzić im cierpienia, jakie pociąga za sobą pewnego rodzaju wiedza — na przykład, co się stanie, gdy ludzie postanowią sami rządzić sobą i odrzucą panowanie Boga.

Tysiące lat później, gdy Izraelici domagali się króla, Pan przedstawił im konsekwencje spełnienia tego żądania (zobacz poprzednią lekcję) i poinformował ich, że odrzucenie Jego bezpośredniego panowania będzie nieodwracalne, a oni i ich potomkowie będą musieli borykać się ze skutkami tej decyzji do końca świata.

W miarę jak królowie izraelscy stawali się coraz bardziej występni, Boży lud przymierza ulegał zeświecczeniu i coraz bardziej oddalał się od swojego powołania. Bóg dał Izraelitom to, czego chcieli — ziemskiego władcę — ze wszystkimi tego konsekwencjami.

Podejście do Księgi Daniela uwzględniające to tło historyczne pozwala nam lepiej zrozumieć nie tylko ciąg imperiów przedstawionych w proroczych wizjach jako przejaw upadku tych narodów, pogan, ale także jako przejaw upadku Izraelitów, którzy raz po raz odrzucali podążanie za Bożymi przykazaniami (hebr. micwot). Wieki poddaństwa, które zastąpiło wolność daną ludziom w Edenie, stały się nową szkołą, w której uległe serca mogły się nauczyć różnicy istniejącej między królestwami tego świata a Królestwem Bożym.

`Pomyśl o tym, jakiego rodzaju wiedzy w naszych czasach lepiej byłoby nie posiadać. Jak pomaga to nam zrozumieć zakaz ustanowiony przez Boga w Edenie?`