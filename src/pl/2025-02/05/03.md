---
title:  2. rozdział Księgi Daniela
date:  28/04/2025
---

Podczas niewoli babilońskiej za pośrednictwem proroka Daniela Bóg przedstawił najbardziej przekonujący opis zależności Jego ludu od potęg tego świata. Jego lud nie był już autonomiczny17. Miał zebrać skutki swoich wyborów. (Czy lud Boży nauczył się czegoś z tej trudnej lekcji?).

`Przeczytaj Dn 2,31-35, gdzie podana jest panorama dziejów świata aż po jego kres. Jakich ważnych prawd uczy nas to zdumiewające proroctwo?`

Pod koniec dziewiętnastego wieku wielu ludzi przejawiało niezłomną wiarę w ludzki postęp. Powszechna wystawa światowa w Paryżu w 1900 roku, na której przedstawiono najnowsze osiągnięcia nauki i techniki, wzbudziła w wielu optymizm i oczekiwanie świetlanej przyszłości. Zapanowało niemal powszechne przekonanie, że dzięki odkryciom naukowym i rozwojowi techniki największe problemy ludzkości zostaną rozwiązane! Wkraczając w dwudziesty wiek, uczeni wyrażali przekonanie, że ideały epoki oświecenia — udoskonalenie człowieka i potęga umysłu — sprawią, iż rozpocznie się nowa złota era w dziejach ludzkości.

Jednak pierwsza wojna światowa szybko przekreśliła te marzenia. Kolejne wojny i konflikty zbrojne w dwudziestym wieku pochłonęły łącznie ponad dwieście milionów ofiar. Technika się rozwinęła, ale moralność ludzka nie podążyła za tym rozwojem. Parafrazując pewną wypowiedź baptystycznego pastora Martina Luthera Kinga (1929-1968), możemy powiedzieć, że obecnie mamy precyzyjnie kierowane rakiety, ale nadal nie potrafimy kierować sami sobą. I to jest przerażające połączenie.

Wielu ludzi studiujących proroctwa zauważyło, że materiały, z których składa się posąg w 2. rozdziale Księgi Daniela, są uszeregowane od najcenniejszego — złota, poprzez mniej cenne — srebro, miedź (brąz), żelazo, aż po mieszaninę żelaza ze zwykłą gliną.

Brytyjski przyrodnik Karol Darwin (1809-1882), niemiecki filozof Karol Marks (1818-1883) i inni dziewiętnastowieczni myśliciele usiłowali przekonać współczesnych sobie ludzi, że ludzkość zmierza w górę na drabinie rozwoju — ewoluuje biologicznie i społecznie. Choć pod pewnymi względami ludzka egzystencja stała się lepsza (przynajmniej na poziomie materialnym), to jednak mało kto patrzy z optymizmem w przyszłość świata rządzonego tak, jak obecnie, spodziewając się trwałego pokoju, bezpieczeństwa i pomyślności.

`W związku z sytuacją świata w czasach ostatecznych Jezus ostrzegł swoich wyznawców: — „Potem usłyszycie o wojnach i wieści wojenne. (...). Powstanie bowiem naród przeciwko narodowi i królestwo przeciwko królestwu, i będzie głód, i mór, a miejscami trzęsienia ziemi” (Mt 24,6-7). Choć ostrzeżenie to brzmi groźnie, jak możemy czerpać pocieszenie ze świadomości, że ten stan świata został przepowiedziany przez Jezusa prawie dwa tysiące lat temu?`