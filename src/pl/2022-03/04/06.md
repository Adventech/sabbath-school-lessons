---
title:  Charakter a wspólnota
date:  21/07/2022
---

W popularnej piosence wokalista Paul Simon z amerykańskiej grupy rockowej Simon & Garfunkel zaśpiewał w 1965 roku:

— „Jestem skałą, jestem wyspą”18.

Czy kiedykolwiek czułeś się tak, zabiegając o swoją indywidualność? Być może słyszałeś nawet ludzi mówiących:

— Moja wiara w Boga to moja prywatna sprawa. Nie chcę o tym z nikim rozmawiać.

`Przeczytaj Ef 4,11-16. Co Paweł podkreśla w tym fragmencie swojego listu? Jaką rolę przypisuje wspólnocie?`

W Liście do Efezjan Paweł porównuje Kościół do organizmu ludzkiego. Jezus jest Głową, a Jego lud — Jego ciałem. W Ef 4,13 możesz zauważyć ostateczny cel życia w takiej wspólnocie — doświadczenie „pełni Chrystusowej”. W tym celu potrzebujemy siebie nawzajem!

Oczywiście można być chrześcijaninem także w pojedynkę. Wielu ludzi na przestrzeni wieków było wręcz zmuszonych samodzielnie walczyć o wiarę, gdy spotkali się z szyderstwami i prześladowaniami. Jest to wyraźne świadectwo mocy Boga pozwalającej jednostkom nie ulegać naciskom. Jednak Paweł podkreśla tutaj ważną prawdę, iż doświadczamy pełni Chrystusowej i objawiamy ją, gdy współdziałamy w społeczności z innymi chrześcijanami.

`Co musi się wydarzyć według Ef 4,11-16, zanim pełnia Chrystusowa objawi się w chrześcijańskiej wspólnocie?`

`Czym różni się świadectwo wspólnoty objawiającej pełnię Chrystusową od pojedynczego chrześcijanina przejawiającego pełnię Chrystusową? Jakie skutki/znaczenie ma to w kontekście wielkiego boju? (Zob. Ef 3,10).`

Łatwo jest być miłym, gdy nie ma się do czynienia z ludźmi albo widuje się na co dzień tylko takich, od których nie jest się zależnym. Trudniej jest natomiast wtedy, gdy mamy do czynienia z ludźmi pełnymi wad i niesympatycznymi. Jednak jeśli okazujemy takim osobom łaskawość i życzliwość, to wówczas wydajemy świadectwo o prawdzie Bożej, któremu nie sposób zaprzeczyć.