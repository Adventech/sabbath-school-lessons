---
title:  Wiara w oczyszczającym ogniu
date:  18/07/2022
---

Uczestniczyć w walce to jedno, ale uczestniczyć w walce, nie widząc nawet przeciwnika, to zupełnie coś innego. Właśnie z czymś takim mamy do czynienia jako chrześcijanie. Wiemy, że istnieją pewne zewnętrzne siły i odczuwamy ich wpływ w naszym życiu, a jednak musimy iść naprzód przez wiarę, ufając Temu, „który jest niewidzialny” (Hbr 11,27).

`Przeczytaj Hi 23,1-10. Co było istotą zmagań Hioba? Czego Hiob nie widział? Z drugiej strony, co przyjmował przez wiarę wbrew próbom, których doświadczył?`

Nawet wśród straszliwych prób Hiob ufał Panu. Wbrew wszystkiemu postanowił wytrwać. Tym, co dawało mu wytrwałość, było złoto. Nie jakiś złoty medal, na który miałby liczyć, ale oczekiwanie, że trzymając się Boga, wyjdzie z tej próby jak oczyszczone złoto. Nie wiemy, w jakim stopniu Hiob zdawał sobie sprawę z tego, co działo się za kulisami zdarzeń. Bez względu na to, jak dużo nie rozumiał, to jednak wytrwał w oczyszczającym ogniu.

Czy boisz się ognia? Czy martwisz się z powodu żaru trudnych okoliczności? Być może, jak w przypadku Hioba, nie rozumiesz, dlaczego Bóg dopuszcza, by ten żar cię dotykał. Być może trudno ci się przystosować do nowej pracy czy miejsca zamieszkania. Być może znosisz złe traktowanie w zakładzie pracy, a nawet we własnej rodzinie. Być może cierpisz z powodu choroby czy jakiegoś niedostatku. Choć trudno to zrozumieć, to jednak Bóg może się posłużyć takimi próbami, by oczyścić cię i ukształtować twój charakter na swój obraz.

Hiob pragnął wyjść z tego doświadczenia wypróbowany jak złoto. Skupiał uwagę na tym celu i to pomagało mu przetrwać tragedię, która go spotkała. Mocnym świadectwem jego charakteru jest to, że mimo dotkliwego cierpienia zdawał sobie sprawę z tego, iż to, co go spotyka, służy jego oczyszczeniu. Chociaż dużo rzeczy nie rozumiał, to jednak wiedział, że te próby go oczyszczą.

`Jak doświadczyłeś oczyszczającego wpływu życiowych prób? W jaki jeszcze inny sposób możesz zostać oczyszczony, pomijając doświadczenie cierpienia?`