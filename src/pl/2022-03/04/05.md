---
title:  Roztropni
date:  20/07/2022
---

Wczoraj zwróciliśmy uwagę na to, jak ważny jest rozwój charakteru tych, którzy czekają na powtórne przyjście Chrystusa. Dzisiaj przyjrzymy się znaczeniu charakteru tych, którzy żywo doczekają tego wydarzenia.

`Przeczytaj Dn 12,1-10. Jaki jest kontekst opisanych tutaj wydarzeń? Jakiego okresu w historii świata dotyczy ta przepowiednia? Jak wersety te świadczą o charakterze ludu Bożego w tym czasie? Jakie cechy są przypisane wierzącym w odróżnieniu od bezbożnych? (Zob. także Ap 22,11).`

Daniel otrzymał informację, iż przed powtórnym przyjściem Jezusa nastąpi czas ucisku, jakiego nie było nigdy wcześniej w dziejach świata. W Dn 12,3.10 otrzymaliśmy opis sprawiedliwych i bezbożnych w tym czasie. Zwróć uwagę, że „bezbożni będą postępować bezbożnie” (Dn 12,10) w przeciwieństwie do sprawiedliwych, którzy, jak zapowiada Dn 12,3, będą jaśnieć, bo zostali oczyszczeni, wybieleni i wypławieni (zob. Dn 12,10) w tym czasie „takiego ucisku, jakiego nigdy nie było, odkąd istnieją narody, aż do owego czasu” (Dn 12,1). Ponadto bezbożni nie będą mieli poznania, ale sprawiedliwi będą roztropni i otrzymają poznanie.

Poznanie czego? Matematyki, nauk ścisłych, wyższej krytyki Biblii? Prz 1,7 mówi, że „bojaźń Pana jest początkiem poznania”. W tym kontekście roztropni to ci, którzy mają zrozumienie wydarzeń związanych z końcem świata, w tym czasu ucisku. Nie są tymi wydarzeniami zaskoczeni, bo na podstawie studium Słowa Bożego wiedzą, co ma nastąpić. A co najważniejsze, wiedzą dość, by ów czas ucisku mógł ich oczyścić. Z drugiej strony bezbożni będą się utwierdzać w buncie i trwać w bezbożności.

Istotne jest to, że otrzymaliśmy tu obraz ludzi, którzy przeszli proces wytapiania i oczyszczania.

`Choć przyglądamy się tym wersetom w kontekście końca świata, jakie zasady wskazane w nich pomagają nam lepiej zrozumieć proces oczyszczania, jakiemu jesteśmy poddawani już teraz?`