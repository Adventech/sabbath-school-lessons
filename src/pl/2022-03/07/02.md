---
title:  Szerszy obraz
date:  07/08/2022
---

Gdy cierpimy, łatwo przychodzi nam zakładać, że to, co nas spotyka, jest jedynym, co się liczy. Jednak musimy pamiętać o tym, że istnieje także szerszy obraz, wykraczający daleko poza naszą doraźną sytuację (zob. Ap 12,7; Rz 8,22).

`Przeczytaj Ha 1,1-4. W jakiej sytuacji znalazł się Habakuk?`

Moglibyśmy oczekiwać, że Bóg powie:

— To straszne, Habakuku. Pozwól, że podejmę interwencję i pomogę ci niezwłocznie.

Jednak Bóg odpowiedział inaczej. Rzekł, że będzie jeszcze gorzej. Przeczytaj o tym w Ha 1,5-11.

Izraelici z północy Palestyny zostali wzięci do niewoli przez Asyryjczyków, ale Bóg zapowiedział, że będzie jeszcze gorzej:

— Babilończycy uprowadzą także Judejczyków z południa Palestyny.

Prorok zanosi więc błaganie w Ha 1,12-17, a potem czeka na odpowiedź Boga.

`W jaki sposób Boże wprowadzenie do obiecanego upadku Babilonu w Ha 2,2-3 niesie nadzieję?`

W 2. rozdziale Księgi Habakuka zapisana jest Boża obietnica dotycząca upadku Babilonu. W Hbr 10,37 zacytowany został Ha 2,3 wraz z mesjańskim zastosowaniem tej obietnicy w przyszłości. Jak pewne było obiecane zniszczenie Babilonu, tak pewny jest też ostateczny upadek Wielkiego Babilonu (zob. Ap 18,2).

Habakuk znalazł się między młotem a kowadłem — wielkim złem, jakiego doświadczył, i jeszcze większym złem zapowiedzianym przez Boga. Nasza sytuacja w historii zbawienia jest podobna. Wokół nas panuje wielkie zło, ale Biblia przepowiada, że będzie jeszcze gorzej. Kluczem do przetrwania Habakuka było to, że ukazany mu został cały obraz sytuacji. Dlatego w 3. rozdziale Księgi Habakuka wznosi on niesamowitą modlitwę, mając wzgląd na to, czego Bóg dokona w przyszłości.

`Przeczytaj Ha 3,16-19. Jaką podstawę nadziei wskazuje Habakuk? Jaka jest nadzieja ludu Bożego w oczekiwaniu na spełnienie ostatnich biblijnych proroctw? Jak możesz przyswoić sobie tę nadzieję?`