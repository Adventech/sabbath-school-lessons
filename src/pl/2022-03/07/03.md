---
title:  Kim jest nasz Ojciec?
date:  08/08/2022
---

Oswald Chambers (1874-1917), szkocki duchowny baptystyczny, napisał: „Czy pytałeś Boga, co zamierza zrobić? On ci nigdy tego nie powie. Bóg nie powie ci, co zrobi — On objawia ci, kim jest”32.

`Jak sądzisz, co Chambers miał na myśli?`

Jak wiemy, Księga Hioba przedstawia straszliwą tragedię, jaka stała się udziałem Hioba. Patriarcha stracił wszystko prócz swojego życia i swojej żony, która podpowiadała mu:

— „Złorzecz Bogu i umrzyj!” (Hi 2,9).

Dalej owa księga relacjonuje dyskusję, w której przyjaciele Hioba dociekają przyczyn owej tragedii. Podczas tej dyskusji Bóg zachowuje milczenie.

Nagle w 38. rozdziale Księgi Hioba Bóg zabiera głos:

— „Któż to zaciemnia mój plan słowami bezmyślnymi?” (Hi 38,2).

Następnie jednym ciągiem Bóg zadaje Hiobowi około sześćdziesięciu retorycznych pytań. Otwórz Biblię i przeczytaj te pytania w 38. i 39. rozdziale Księgi Hioba.

Po ostatnim pytaniu Hiob odpowiedział:

— „Otom ja nędzny, cóż ci odpowiem? Swoją rękę kładę na ustach. Raz mówiłem i już nie będę; drugi raz i już nie powtórzę” (Hi 40,4-5).

Ale Bóg jeszcze nie skończył. Zadał bowiem szereg kolejnych wielkich pytań.

`Przeczytaj ostateczną odpowiedź patriarchy zawartą w Hi 42,1-6. Co Bóg starał się powiedzieć Hiobowi i jak wpłynęło to na niego?`

Bóg nie odpowiada na żadne pytania przyjaciół Hioba dotyczące przyczyn tego, co go spotkało. Zamiast tego Bóg przedstawia obraz swojej niezrównanej wielkości objawionej w zdumiewających dziełach Jego stworzenia. Po tym Hiob nie potrzebuje już żadnych odpowiedzi. Potrzeba wyjaśnień została usunięta w cień przez wymowny obraz potęgi Boga.

Ta historia ukazuje fascynujący paradoks. Nadzieja i pocieszenie płyną ze świadomości, jak mało wiemy. Instynktownie usiłujemy znaleźć pocieszenie przez wyjaśnienie wszystkiego. Zniechęcamy się, gdy nie możemy czegoś poznać. Ale czasami Bóg uwypukla naszą niewiedzę, abyśmy uświadomili sobie, że ludzka nadzieja może się opierać jedynie na Nim, kimś nieskończenie większym od nas.

`Czy obecnie dzieje się w twoim życiu coś, czego nie rozumiesz? Jeśli tak, skup swoje myśli na charakterze Boga. Jak może ci to dać nadzieję, której potrzebujesz, by przetrwać to, co teraz wydaje ci się niezrozumiałe?`