---
title:  Karcenie przez naszego Ojca
date:  11/08/2022
---

`Przeczytaj Hbr 12,5-13. Jakie przesłanie dla nas jest zawarte w tych wersetach i jak pasuje ono do tego, co studiujemy w tym kwartale?`

W Hbr 12,5-13 Paweł opisuje życiowe próby w kontekście karania/karcenia. W tym fragmencie listu (w przekładzie Biblii warszawskiej) występują kilkunastokrotnie słowa w różny sposób nawiązujące do tego pojęcia. W greckiej kulturze pojęcie to w zasadniczy sposób było kojarzone z wychowaniem. Aby zrozumieć karanie/karcenie, musimy wiedzieć, jak Bóg wychowuje nas w szkole wiary, o której Paweł napisał wcześniej w 11. rozdziale Listu do Hebrajczyków.

W 11. rozdziale Listu do Hebrajczyków Paweł przedstawił obraz bohaterów wiary. Ludzie ci podążali w wierze naprzód mimo różnego rodzaju trudnych sytuacji. W 12. rozdziale Listu do Hebrajczyków Paweł zwraca się do adresatów i czytelników listu, pisząc, że skoro tak wielu ludzi przed nami pokonało nieopisane trudności, to my także możemy z powodzeniem ukończyć bieg wiary. Najważniejsze w tym wszystkim to kierować wzrok na Jezusa (zob. Hbr 12,2), aby brać z Niego przykład w trudnych chwilach (zob. Hbr 12,3). Czytając 12. rozdział Listu do Hebrajczyków, możemy się poczuć tak, jakbyśmy otrzymali specjalne okulary. Bez tych okularów nasza wizja czy zrozumienie trudności, przez które przechodzimy, zawsze będą niewyraźne. Patrząc przez te okulary, możemy właściwie zrozumieć sens cierpienia spowodowanego zderzeniem z kulturą, w której żyjemy — właściwie ocenić próby, jakie stają się naszym udziałem, i odpowiednio na nie zareagować.

**Przeczytaj Hbr 12,1-13, a następnie, skupiwszy się na Hbr 12,5-13, odpowiedz na następujące pytania:**

`Co jest źródłem karcenia, którego doświadczamy?`

`Jak powinniśmy reagować na to karcenie?`

`Co jest celem tego karcenia?`

`Przeczytaj jeszcze raz Hbr 12,1-13. Sporządź listę wszystkich czynników będących podstawą nadziei. Jak możesz doświadczać tej nadziei, będąc duchowo wychowywany przez Boga?`