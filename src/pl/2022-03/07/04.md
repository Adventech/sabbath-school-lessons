---
title:  Obecność naszego Ojca
date:  09/08/2022
---

`„Bo Ja, Pan, jestem twoim Bogiem, który cię ująłem za twoją prawicę i który mówię do ciebie: Nie bój się, Ja cię wspomogę!” (Iz 41,13).`

Ktoś kiedyś zapytał:

— Gdy Bóg wydaje się być daleko, to kto od kogo się oddalił?

Gdy doświadczamy nieszczęścia, zakładamy, że Bóg nas opuścił. Prawda jest jednak taka, że On nigdy nie odchodzi.

Judejczykom na wygnaniu wydawało się, że Bóg jest gdzieś daleko. Jednak przez Izajasza Bóg zapewnił ich o przyszłym wyzwoleniu. Gdy powrót do Jerozolimy był jeszcze sprawą odległej przyszłości, Bóg chciał, by Jego wierni wiedzieli, że On ich nie opuści, i czerpali nadzieję z tej obietnicy.

`Przeczytaj Iz 41,8-14. Jaką podstawę nadziei możesz wskazać ludziom czekającym gorliwie na przyszłe wyzwolenie? Jak ta obietnica pomaga nam czekać na zakończenie naszej niewoli w tym świecie?`

Jeden z najbardziej przejmujących obrazów przedstawionych w tych wersetach został ukazany w Iz 41,13. Bóg, Władca Wszechświata, mówi, że Jego wierni nie muszą się bać, gdyż On poprowadzi ich za rękę. Wyobrażać sobie Boga kierującego wydarzeniami na ziemi ze swojego wielkiego tronu w niebie odległym o lata świetlne to jedno. Zupełnie inną rzeczą jest obraz miłującego Boga trzymającego człowieka za rękę, by go prowadzić.

Gdy jesteśmy zajęci swoimi sprawami, często nie pamiętamy, że Bóg jest blisko nas. Ale gdy uświadamiamy sobie, że On jest Immanuelem, Bogiem z Nami, to ta świadomość wpływa na nas z wielką siłą. Gdy Bóg jest z nami, to z nami są też Jego cele, Jego obietnice i Jego przekształcającą moc.

`W ciągu kilku kolejnych dni przeprowadź eksperyment. W każdej wolnej chwili staraj się pamiętać, że Bóg Wszechświata jest tak blisko ciebie, iż może cię uchwycić za rękę. On obiecuje ci swoją osobistą pomoc. Zapisuj, jak ta świadomość wpływa na twoje postępowanie. Przygotuj się do przedstawienia wniosków podczas studium biblijnego.`