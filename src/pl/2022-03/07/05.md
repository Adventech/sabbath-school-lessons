---
title:  Nasz Ojciec układa plany dla nas
date:  10/08/2022
---

`Wszyscy potrzebują nadziei, ale skąd ją brać? Dla niektórych źródłem nadziei jest życzliwość przyjaciół. Dla innych nadzieja opiera się na finansowym bezpieczeństwie i stabilnej rodzinie. Skąd ty na co dzień czerpiesz nadzieję i odwagę?`

W Księdze Jeremiasza prorok napisał do ludzi, którzy na wygnaniu stracili nadzieję. „Nad rzekami Babilonu — tam siedzieliśmy i płakaliśmy na wspomnienie Syjonu” (Ps 137,1). Choć byli przygnębieni i załamani, Jeremiasz uświadomił im, że nie powinni jednak porzucać nadziei.

`Jaka podstawa nadziei jest wskazana w Jr 29,1-10?`

W tym fragmencie księgi wymienione są trzy ważne źródła nadziei warte podkreślenia.

Po pierwsze Bóg mówi swoim wiernym, że nie powinni porzucać nadziei, bo ich sytuacja nie jest wynikiem przypadku czy nieprzewidzianego działania złych mocy. Sam Bóg powiedział:

— „Izraela (...) skazałem na wygnanie z Jeruzalemu do Babilonu” (Jr 29,4).

Choć wydaje się, że zostali wydani w moc złego, to jednak Judejczycy nigdy nie zostali opuszczeni przez Boga.

Po drugie Bóg mówi swoim wiernym, że nie powinni porzucać nadziei, gdyż On może działać dla nich mimo trudności:

— „A starajcie się o pomyślność miasta, do którego skazałem was na wygnanie, i módlcie się za nie do Pana, bo od jego pomyślności zależy wasza pomyślność!” (Jr 29,7).

Po trzecie Bóg mówi swoim wiernym, że nie powinni porzucać nadziei, bo On zamierza położyć kres ich wygnaniu w wyznaczonym czasie:

— „Bo tak mówi Pan: Gdy upłynie dla Babilonu siedemdziesiąt lat, nawiedzę was i spełnię na was swoją obietnicę, że sprowadzę was z powrotem na to miejsce” (Jr 29,10).

Po wyjaśnieniu tego, jak Bóg kierował ich przeszłością, kieruje teraźniejszością i będzie kierował przyszłością, pięknie przedstawia On swoją troskę o wierzących (zob. Jr 29,11-14).

`Przeczytaj Jr 29,11-14. Wstawiając w te wersety swoje imię, odczujesz, jakby Bóg składał te obietnice tobie osobiście. Zastosuj te obietnice do siebie w swojej obecnej życiowej sytuacji.`