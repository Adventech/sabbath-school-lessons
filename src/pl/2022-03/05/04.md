---
title:  Przetrwanie przez oddawanie czci Bogu
date:  26/07/2022
---

`Przeczytaj Hi 1,6-2,10. Co było powodem cierpienia Hioba?`

To zdumiewająca historia. Aniołowie przybywają przed oblicze Boga, a szatan przybywa wraz z nimi. Bóg zadaje mu pytanie, gdzie bywał, a szatan odpowiada:

— „Wędrowałem po ziemi i przeszedłem ją wzdłuż i wszerz” (Hi 1,7).

Następnie Bóg zadaje pytanie:

— „Czy zwróciłeś uwagę na sługę mojego, Hioba?” (Hi 1,8 BKR).

Samo pytanie jest proste, ale zdumiewające jest to, kto je zadaje. To nie szatan wskazuje Hioba jako obiekt próby, ale to Bóg jako pierwszy wspomina patriarchę. Wiedząc, co ma się stać, Bóg zwraca uwagę szatana na Hioba. Natomiast na ziemi Hiob nie ma pojęcia, w jak ekstremalnie gorącym tyglu za chwilę się znajdzie. A choć jasne jest, że to nie Bóg, ale szatan powoduje cierpienie Hioba, jasne jest także, że to Bóg daje przyzwolenie szatanowi na zniszczenie majątku Hioba, odebranie mu jego dzieci i pozbawienie go zdrowia. Skoro Bóg dopuścił, by Hiob cierpiał, jakie znaczenie ma to, czy Bóg, czy szatan osobiście powoduje cierpienie? Jak Bóg może być sprawiedliwy i święty, skoro aktywnie dopuszcza do tego, by szatan zadawał ból Hiobowi? Czy ta sytuacja jest szczególnym przypadkiem, czy charakterystyczną cechą działania Boga także wobec nas dzisiaj?

`Jak Hiob zareagował na próby, które go spotkały? (Zob. Hi 1,20-21).`

Na takie cierpienie można odpowiedzieć w jeden z dwóch sposobów. Możemy popaść w rozgoryczenie i gniew, odwrócić się od Boga i uwierzyć, że jest On okrutny i niekonsekwentny, albo możemy uchwycić się Boga jeszcze mocniej. Hiob uporał się ze swoją katastrofą, pozostając w obecności Boga i oddając Mu cześć.

W Hi 1,20-21 widzimy trzy elementy oddawania czci Bogu, które mogą nam pomóc w cierpieniu. Po pierwsze Hiob uznaje swoją bezradność i fakt, że nie ma prawa niczego się domagać:

— „Nagi wyszedłem z łona matki mojej i nagi stąd odejdę” (Hi 1,21).

Po drugie uznaje to, że Bóg nadal panuje nad wszystkim:

— „Pan dał, Pan wziął” (Hi 1,21).

Po trzecie potwierdza swoją wiarę w sprawiedliwość Boga:

— „Niech będzie imię Pańskie błogosławione” (Hi 1,21).

`Przechodzisz przez życiowe próby? Pójdź zatem za przykładem Hioba. Jak naśladowanie postawy patriarchy może pomóc nam przetrwać trudne chwile?`