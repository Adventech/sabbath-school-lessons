---
title:  Największy żar
date:  28/07/2022
---

Dotąd w lekcjach tego kwartału rozważaliśmy szereg przykładów ciężkich doświadczeń, którymi Bóg posługuje się, by prowadzić wierzących do czystości charakteru Chrystusa. Studiując te przykłady, ktoś mógłby dojść do wniosku, że Bóg jest surowym i bardzo wymagającym nadzorcą. Łatwo byłoby stwierdzić:

— Wiemy, że Bóg chce czegoś dobrego dla nas, ale te przykłady nie świadczą dobitnie o Jego opiece i miłości. Wskazują raczej na to, że Bóg posługuje się przemocą. Dąży do swojego celu, nie zwracając uwagi na to, jakie trudności to powoduje w naszym życiu, i nie zostawiając nam wyboru w tej sprawie.

To prawda, że żyjąc w świecie pełnym grzechu, możemy jedynie w niewielkim stopniu zrozumieć, dlaczego złe rzeczy spotykają dobrych ludzi. W przyszłym życiu zrozumiemy wiele spraw znacznie lepiej (zob. 1 Kor 4,5; 13,12), ale teraz musimy wierzyć, że Bóg jest z nami i troszczy się o nas, nawet jeśli nasze życie nie jest lekkie i przyjemne. Izajasz dobrze opisuje to napięcie dotyczące wiary.

Przeczytaj Iz 43,1-7. W Iz 43,2 Bóg mówi, że Jego lud przejdzie przez wody i ogień. Są to symbole największych niebezpieczeństw, ale wypowiedź ta może nawiązywać też do przejścia w dramatycznych okolicznościach przez Morze Czerwone i Jordan, gdy znajdowali się w drodze do nowego życia. Mógłbyś oczekiwać, że Bóg zadeklaruje, iż ochroni swój lud przed tymi niebezpieczeństwami i poprowadzi go łatwiejszą drogą. Jednak, jak to jest z Pasterzem w 23. rozdziale Księgi Psalmów, Bóg mówi raczej, że gdy przyjdą trudne chwile, to Jego wierni nie poddadzą się, bo On będzie z nimi.

`Wróć do Iz 43,1-7. Wymień sposoby, jakimi Bóg upewnia swój lud o swoim pocieszeniu w czasach zagrożenia od wody i ognia. Jaki obraz Boga malują w twoich myślach te zapewnienia? Jakie Boże obietnice są dla ciebie szczególnie cenne w tych wersetach?`

To, czego nauczyliśmy się o ciężkich Bożych próbach, możemy podsumować w trzech punktach. Po pierwsze żar, przez który Bóg nas prowadzi, ma zniszczyć nie nas, ale grzech. Po drugie doświadczenie Bożego tygla nie ma nas przygnębić, ale ma nas oczyścić stosownie do celu, w jakim zostaliśmy stworzeni. Po trzecie Boża troska o nas nawet w najtrudniejszych chwilach jest stała i pełna czułości, bowiem On nigdy nie zostawi nas samych, bez względu na to, co nas spotyka.

`Czego Ps 103,13-14; Mt 28,20; 1 Kor 10,13; 1 P 1,7 uczą nas o działaniach i charakterze Boga? Jak doświadczyłeś w swoim własnym życiu tego, o czym mówią te wersety?`