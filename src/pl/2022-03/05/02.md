---
title:  Abraham w tyglu
date:  24/07/2022
---

Przeczytaj 22. rozdział Księgi Rodzaju. Nagle i bez wyjaśnienia Bóg nakazał Abrahamowi złożyć w ofierze syna, który przyszedł na świat zgodnie z boską obietnicą. Czy możesz sobie wyobrazić to, co czuł Abraham? Dla niego było to zupełnie nie do pojęcia, że święty Bóg żąda od niego ofiarowania Izaaka. Nawet gdyby Abraham wierzył, że coś takiego jest do zaakceptowania, to co stałoby się z Bożymi obietnicami dotyczącymi dziedzictwa? Bez tego syna obietnica byłaby niezrealizowana.

`Dlaczego Bóg zażądał od Abrahama takiej ofiary? Skoro Bóg wie wszystko, jaki był cel takiej próby?`

Boże wezwanie i czas, w jakim zostało skierowane, nie były przypadkowe. Owszem, stało się to wszystko w takim momencie, by wywołać największe możliwe cierpienie, gdyż „Bóg (...) zaczekał ze swoją ostatnią, najcięższą próbą dla Abrahama aż do czasu, gdy zaciążyło na nim brzemię lat i tęsknił za odpoczynkiem od troski i znoju”23. Czy była to próba wymyślona przez szalonego Boga? Nic podobnego! „Śmiertelna udręka, którą przeżył w ciągu tych mrocznych dni strasznej próby, została dopuszczona, by z własnego doświadczenia mógł zrozumieć wielkość ofiary poniesionej przez nieskończonego Boga dla odkupienia człowieka”24.

Była to tylko próba. Bóg nigdy nie zamierzał dopuścić do tego, by Abraham zabił swojego syna. To ukazuje bardzo ważny element, który czasami pojawia się w działaniach Boga. Zdarza się, że Bóg może nakazać nam coś, czego tak naprawdę od nas nie chce. Dla Boga nie zawsze najważniejsze jest to, co zrobimy, ale to, czego się nauczymy i jak zostaniemy ukształtowani, odpowiadając na Jego wezwanie.

Jezus zapewne miał na myśli to doświadczenie Abrahama, gdy powiedział Żydom:

— „Abraham, ojciec wasz, cieszył się, że miał oglądać dzień mój, i oglądał, i radował się” (J 8,56).

Abraham mógł stracić okazję do pełniejszego poznania Boga i Jego planu, odrzucając polecenie jako pochodzące rzekomo nie od Boga, a od szatana. Kluczem do wytrwania Abrahama i procesu nauki, jakiemu został poddany, było to, że znał on głos Boga.

`Jak rozpoznajesz głos Boga? Skąd wiesz, że to On mówi do ciebie? W jaki sposób Bóg przekazuje ci swoją wolę?`