---
title:  Przetrwanie dzięki nadziei
date:  27/07/2022
---

`„Ponad siły nasze byliśmy obciążeni tak, że nieomal zwątpiliśmy o życiu naszym; doprawdy, byliśmy już całkowicie pewni tego, że śmierć nasza jest postanowiona, abyśmy nie na sobie samych polegali, ale na Bogu, który wzbudza umarłych” (2 Kor 1,8-9).`

Paweł, jako wybrany Boży apostoł, zniósł więcej niż większość ludzi. Jednak nigdy się nie załamał. Raczej coraz usilniej oddawał chwałę Bogu. Przejrzyj listę jego wybranych doświadczeń w 2 Kor 11,23-29, a następnie przeczytaj 2 Kor 1,3-11.

`W 2 Kor 1,4 Paweł stwierdza, że powinniśmy przyjmować współczucie i pocieszenie od Boga, „abyśmy tych, którzy są w jakimkolwiek utrapieniu, pocieszać mogli taką pociechą, jaką nas samych Bóg pociesza”. W jakim stopniu cierpienie może być powołaniem do duszpasterskiej służby? Jak możemy być bardziej wyczuleni na takie możliwości?`

Za naszym pośrednictwem Bóg pragnie służyć cierpiącym ludziom. To oznacza, że może dopuścić do tego, byśmy najpierw sami doświadczyli cierpienia. Wtedy będziemy w stanie zaoferować innym wsparcie nie na podstawie jakiejś przyswojonej teorii, ale z własnego doświadczenia współczucia i pocieszenia okazanego ze strony Boga. Ta zasada jest oparta na przykładzie życia samego Jezusa (zob. Hbr 4,15).

Paweł opisał swoje doświadczenia nie po to, by wzbudzić nasze współczucie dla niego. On pragnął nam uświadomić, że nawet w najtrudniejszych sytuacjach Bóg może interweniować, okazując nam swoje współczucie i pocieszenie. Nawet gdy nasze życie jest zagrożone — więcej, gdy pewne jest, że je stracimy — Bóg uczy nas, byśmy polegali na Nim. Możemy Mu ufać, bo nasz Bóg „wzbudza umarłych” (2 Kor 1,9).

Paweł kieruje swój wzrok na głoszenie ewangelii i wie, że Bóg uratuje go także w przyszłości. Wytrwałość Pawła opierała się na trzech następujących rzeczach, które wymienia w 2 Kor 1,10-11: A. Historii Bożych dokonań: „Z tak wielkiego niebezpieczeństwa śmierci nas wyrwał i wyrwie” (2 Kor 1,10). B. Postanowieniu Pawła, by skupić uwagę na samym Bogu: „W nim też nadzieję pokładamy, że i nadal wyrywać będzie” (2 Kor 1,10). C. Nieustającym wstawiennictwie świętych: „Przy waszym także współdziałaniu przez modlitwę za nas” (2 Kor 1,11).

`Czego możesz się nauczyć od Pawła, by nie wpadać w pułapkę użalania się nad sobą z powodu życiowych trudności?`