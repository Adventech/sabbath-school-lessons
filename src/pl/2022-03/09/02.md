---
title:  Podstawy oddawania chwały Bogu
date:  21/08/2022
---

Rosyjski pisarz Fiodor Dostojewski (1821-1881) za udział w konspiracyjnej antycarskiej organizacji został skazany na śmierć, ale kara ta została nadzwyczajnie złagodzona w ostatniej chwili, gdy stał już przed plutonem egzekucyjnym. Zamiast tego został skazany na cztery lata katorgi, a potem na sześć lat przymusowej służby wojskowej. O swoim więziennym doświadczeniu napisał: „Wierz do końca, choćby nawet zda­rzyło się tak, że wszyscy na ziemi stracą wiarę i tylko ty sam zostaniesz wierny; składaj i wtedy ofiarę i chwal Boga, sam jeden”36.

W lekcjach tego kwartału zauważyliśmy, jak Paweł znosił zawziętą opozycję i prześladowania. W końcu został uwięziony w Rzymie. Jednak nie poddał się przygnębieniu, ale gorliwie pisał, by dodać odwagi wierzącym w Filippi!

`Przeczytaj Flp 4,4-7. Jak to możliwe, że Paweł napisał w ten sposób z więzienia? Co według niego jest kluczem do zyskania pokoju Bożego?`

Łatwo się radować, gdy życie jest lekkie i przyjemne. Ale Paweł wzywa nas, byśmy radowali się zawsze. Może się to wydawać dziwne. Jeśli potraktujemy to zalecenie dosłownie, wynikają z niego dwa ważne wnioski.

Po pierwsze, jeśli mamy zawsze się radować, to znaczy, że mamy się radować nawet w okolicznościach, które na pozór nie dają powodów do radowania się. Po drugie, jeśli mamy zawsze się radować, musi to oznaczać, że mamy się nauczyć radowania w czasach, w których nie mamy ochoty się radować.

Paweł wzywa nas do chwalenia Boga, choć często wydaje się to nam nienaturalne. Może się to nawet wydawać nierozsądne. Jednak, jak się przekonamy, właśnie dlatego że wydaje się to nierozsądne, zostaliśmy powołani do radowania się. Mówiąc innymi słowy, oddawanie chwały Bogu jest aktem wiary. Jak wiara jest oparta nie na okolicznościach, ale na prawdzie o Bogu, tak oddawanie chwały Bogu nie jest wynikiem naszych pozytywnych odczuć, ale opiera się na prawdzie o Bogu i Jego obietnicach. Taka wiara w zdumiewający sposób kształtuje nasze myśli, uczucia i okoliczności.

`Jaką prawdę o Bogu Paweł wskazuje w studiowanym dzisiaj fragmencie listu? Jak prawda ta pozwalała się Pawłowi radować nawet w więzieniu? Sporządź krótką listę znanych ci faktów o Bogu. Podziękuj Mu za każdy z nich. Jak zmienia to twoje samopoczucie i postrzeganie okoliczności, w których się znajdujesz?`