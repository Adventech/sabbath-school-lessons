---
title:  Modlitwa burzy mury
date:  22/08/2022
---

W języku angielskim jest takie wyrażenie: zamalować się do kąta. Wyobraź sobie, że malujesz podłogę w pokoju i w pewnej chwili uświadamiasz sobie, że znalazłeś się w kącie bez wyjścia i nie możesz się wydostać inaczej niż idąc po świeżo malowanej podłodze. W przeciwnym razie musisz poczekać, aż farba wyschnie.

Czasami wydaje się, że nasza wiara zamalowuje nas do kąta. Otóż stawiani jesteśmy w sytuacji, w której wiara „usidla” nas jak świeża farba w kącie pokoju. Patrzymy na tę sytuację i albo musimy odrzucić Boga, wiarę i wszystkie zasady, które akceptowaliśmy, albo nasza wiara zmusza nas do uwierzenia w coś, co jawi się nam jako niemożliwe.

Bóg zaprowadził Izraelitów do kąta. Po czterdziestu latach wędrówki po pustyni On nie zaprowadził ich na bezludne, ciche i zielone wzgórza. Zaprowadził ich do silnie obwarowanych miast strzegących Ziemi Obiecanej. Przez sześć dni mieli w milczeniu okrążać Jerycho. Siódmego dnia Bóg polecił im wznieść okrzyk, który, wraz z dźwiękiem trąb, miał im przynieść zwycięstwo.

`Przeczytaj Joz 5,13-6,20. Czego Bóg pragnął nauczyć Izraelitów?`

Ów krzyk nie miał wywołać drgań w celu zburzenia muru. Gdy Bóg polecił Izraelitom wznieść okrzyk, to chodziło o tego rodzaju okrzyk, o jakim Dawid napisał w Ps 66,1-2: „Radośnie wysławiajcie Boga, wszystkie ziemie! Opiewajcie chwałę jego imienia, śpiewajcie mu pieśń pochwalną!” Był to okrzyk uwielbienia! Po sześciu dniach patrzenia na potężne mury Izraelici musieli wiedzieć, że o własnych siłach nie mają szansy zdobyć miasta.

`Jak powyższe spostrzeżenie pomaga nam zrozumieć sens Hbr 11,30?`

Gdy Bóg zamierza dokonać czegoś nowego w naszym życiu, może nas zaprowadzić do Jerycha, aby nauczyć nas, że moc do zwycięstwa nie zależy od naszej siły i strategii. Wszystko, czego potrzebujemy, pochodzi spoza nas. Tak więc niezależnie od tego, co jest przed nami i jak trudne się wydaje, naszą rolą jest chwalić Boga, który jest źródłem wszystkiego, czego potrzebujemy. Na tym polega wiara w działaniu.