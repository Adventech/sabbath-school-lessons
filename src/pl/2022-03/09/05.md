---
title:  Przekonujące świadectwo
date:  24/08/2022
---

W Dziejach Apostolskich czytamy o tym, że chwalenie Boga miało wielki wpływ na tych, którzy je słyszeli. Przeczytaj Dz 16,16-34. Paweł i Sylas, obnażeni, wychłostani, zamknięci w więzieniu i zakuci w dyby, nie mogli nawet opatrzyć swoich ran. Zamknięci w ciemnym lochu i unieruchomieni w dybach dotkliwie cierpieli. Jakież było zdumienie współwięźniów, gdy nocą Paweł i Sylas zaczęli śpiewać na chwałę Bogu.

Wtedy nastąpiło trzęsienie ziemi. Gdy przerażony stróż więzienny przybył na miejsce, okazało się, że ani Paweł, ani Sylas, ani żaden inny z więźniów nie skorzystał z okazji i nie uciekł. Przejęty tym faktem „przypadł do nóg Pawła i Sylasa, i wyprowadziwszy ich na zewnątrz, rzekł:

— Panowie, co mam czynić, abym był zbawiony?” (Dz 16,29-30).

`Dlaczego to wydarzenie sprawiło, że stróż więzienny pomyślał o zbawieniu? Jaką rolę odegrały modlitwy i pieśni pochwalne Pawła i Sylasa w tym, że więźniowie nie uciekli, jak również w nawróceniu stróża więziennego i jego domowników?`

To zdumiewające, że nasze chwalenie Boga może wpływać na wieczne przeznaczenie innych ludzi. Gdyby Paweł i Sylas w lochu narzekali i jęczeli, jak większość więźniów w ich sytuacji, czy ktokolwiek przyjąłby zbawienie tej nocy?

Nie wiemy, jakie były dalsze losy stróża więziennego i jego domowników, ale możemy sobie wyobrazić, że przynajmniej niektórzy z nich przeczytali później słowa Pawła napisane z więzienia w Rzymie: „Gdyż wam dla Chrystusa zostało darowane to, że możecie nie tylko w niego wierzyć, ale i dla niego cierpieć, staczając ten sam bój, w którym mnie widzieliście i o którym teraz słyszycie, że go staczam” (Flp 1,29-30). Jeśli to przeczytali i pomyśleli o tym, jak cierpienia Pawła przyczyniły się do ich radości zbawienia, z pewnością sami zapragnęli zaśpiewać na chwałę Bogu i zostali zmotywowani do wierności, bez względu na cenę.

`Na kogo mogłaby wywrzeć wpływ pieśń uwielbienia skierowana przez ciebie do Boga? Postaraj się być bardziej otwarty i wyrazisty w swoim oddawaniu chwały Bogu w obecności innych ludzi. Nie możesz przewidzieć pozytywnych efektów takiej postawy.`