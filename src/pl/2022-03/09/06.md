---
title:  Zwycięski oręż
date:  25/08/2022
---

Przeczytaj 2 Krn 20,1-30. Król Jehoszafat odkrył, że chwała oddawana Bogu jest potężną bronią. Gdy doniesiono mu, że wielkie wojsko nadciąga przeciwko niemu, Jehoszafat nie przystąpił natychmiast do działań zbrojnych, ale „postanowił zwrócić się do Pana” (2 Krn 20,3). Gdy Judejczycy zebrali się w Jerozolimie, by pościć i modlić się, Jehoszafat jasno przedstawił sytuację, mówiąc:

— „Bo myśmy bezsilni wobec tej licznej tłuszczy, która wyruszyła przeciwko nam; nie wiemy też, co czynić, lecz oczy nasze na ciebie są zwrócone” (2 Krn 20,12).

`Gdy widzisz zbliżające się wielkie wojsko, jak instynktownie reagujesz? Czego możesz się nauczyć o radzeniu sobie z potężnym wrogiem na podstawie reakcji Jehoszafata opisanej w 2 Krn 20,3-12?`

Gdy Duch Pański zstąpił na Jachaziela, ten odważnie oświadczył:

— „Nie waszą rzeczą będzie tam walczyć, ustawcie się tylko i stójcie, i oglądajcie ratunek Pana, o Judo i Jeruzalemie! Nie bójcie się i nie lękajcie! Jutro wyjdźcie przed nich, a Pan będzie z wami!” (2 Krn 20,17).

Potem Izraelici oddawali cześć Bogu i śpiewali pieśni pochwalne dla Niego „głosem nader donośnym” (2 Krn 20,19). Choć to Bóg miał walczyć za nich, to jednak ich zadaniem było wyjść i stawić czoło nieprzyjaciołom.

Jednak nie był to zwyczajny wojenny pochód. Jehoszafat wyznaczył chór śpiewający na chwałę Panu. „Gdy tylko zaczęli śpiewać radosne pienia pochwalne, Pan nastawił zasadzkę na Ammonitów, Moabitów i mieszkańców pogórza Seir, którzy ruszyli na Judę i zostali pobici” (2 Krn 20,22). Według autora księgi Bóg podjął interwencję właśnie wtedy, gdy Izraelici okazywali wiarę w Jego obietnicę, wysławiając „Pana, albowiem na wieki trwa łaska jego” (2 Krn 20,21).

`Przeczytaj jeszcze raz 2 Krn 20,1-30. Jakie duchowe zasady znajdujesz w tym fragmencie księgi i jak możesz je zastosować w swojej więzi z Bogiem, zwłaszcza w trudnych sytuacjach?`