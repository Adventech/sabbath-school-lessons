---
title:  Życie wychwalające Boga
date:  23/08/2022
---

Chwalenie Boga może się nam nie wydawać naturalne, nawet w sprzyjających okolicznościach. O ileż trudniejsze jest w dramatycznych chwilach! A jednak zostaliśmy wezwani do chwalenia Boga. Chwalenie Boga należy praktykować do chwili, aż zmieni się z czegoś, co czynimy w określonym czasie i miejscu, w atmosferę przenikającą całe nasze życie. Chwalenie Boga jest nie tyle szczególnym aktem, ile sposobem życia.

`Przeczytaj 145. rozdział Księgi Psalmów. Jak Dawid uzasadnia potrzebę chwalenia Boga? W jaki sposób słowa tego psalmu powinny stać się twoimi?`

Charles H. Spurgeon (1834-892), brytyjski teolog baptystyczny, napisał książkę zatytułowaną The Practice of Praise37 (Praktykowanie wysławiania Boga). Publikacja ta jest oparta na Ps 145,7. W tym krótkim wersecie Spurgeon wskazuje trzy ważne elementy, które pomagają nam rozwijać wysławianie Boga.

1. Praktykujemy przynoszenie chwały Bogu, gdy rozglądamy się wokół nas. Jeśli nie rozejrzymy się wokoło, by dostrzec wielkość Boga, to nie będziemy mieć powodów, by Go chwalić. Co dostrzegasz w świecie — na przykład piękno Bożego stworzenia — za co można by oddać chwałę Bogu? Co w duchowym świecie jawi ci się jako powód do chwalenia Boga (na przykład poruszająca serce wiara młodych chrześcijan)?

2. Oddawanie chwały Bogu jest praktykowane, gdy pamiętamy, co widzieliśmy. Jeśli pragniemy żyć w atmosferze wielbienia Boga, to musimy być w stanie przypomnieć sobie powody do oddawania Mu chwały. W jaki sposób możemy zapamiętywać ważne fakty o Bogu (na przykład przez tworzenie nowych zwyczajów czy nowej symboliki przypominających nam o Jego wspaniałości), aby świadomość Jego dobroci i prawda o Nim nie zanikały w naszym umyśle?

3. Chwalenie Boga jest praktykowane, gdy mówimy o tym. Wysławianie Boga nie jest czymś, czego dokonujemy w naszej głowie. Musi ono płynąć z naszych ust, aby było słyszane przez innych ludzi. Jakie dostrzegasz powody do chwalenia Boga twoimi słowami? Jaki jest wpływ takiego chwalenia Boga i na kogo możesz w ten sposób wpływać?

`Po przeanalizowaniu treści trzech powyższych punktów zanotuj swoje refleksje. Co możesz uczynić, by rozwinąć u siebie praktykę oddawania chwały Bogu?`