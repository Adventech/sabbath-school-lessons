---
title:  Środki zastępcze
date:  15/09/2022
---

Jak zauważyliśmy we wczorajszej części lekcji, poddanie się woli Boga może być udaremnione przez poleganie na własnych siłach. Możliwe jest także poleganie na innych środkach zastępczych zamiast na Bogu. Niektórzy ludzie, gdy są przygnębieni, idą na zakupy, żeby poprawić sobie samopoczucie. Inni, będąc niedoceniani, próbują zdobyć sławę. Są też tacy, którzy mając trudności w małżeństwie, szukają sobie kogoś innego, kto da im namiastkę bliskości i chwilową ekscytację.

Rozmaite środki mogą przynieść doraźną ulgę, ale nie rozwiązują problemu ani nie uczą nas, jak lepiej radzić sobie w podobnych sytuacjach w przyszłości. Jedynie nadprzyrodzona pomoc Boga może tego dokonać. Problem w tym, że często polegamy na środkach zastępczych zamiast na Bogu.

Oto trzy środki zastępcze często stosowane zamiast polegania na Bogu:

1. Używanie ludzkiej logiki albo dotychczasowego doświadczenia, gdy potrzebujemy nowego Bożego objawienia.

2. Niedopuszczanie problemu do naszych myśli, gdy potrzebujemy rozwiązania od Boga.

3. Uciekanie od rzeczywistości i unikanie Boga, gdy potrzebujemy łączności z Nim i Jego mocy.

Prorok Zachariasz pomoże nam skupić myśli na tym, co naprawdę się liczy, gdy jesteśmy kuszeni, by polegać na środkach zastępczych. Po wielu latach spędzonych na wygnaniu Judejczycy wreszcie wrócili z Babilonii i przystąpili do odbudowy świątyni. Jednak natrafili na silną opozycję (zobacz tło wydarzeń w Ezd 4,1-6,22). Wtedy prorok Zachariasz przybył z przesłaniem wsparcia dla Zerubbabela/Zorobabela, który kierował odbudową.

`Przeczytaj to przesłanie w 4. rozdziale Księgi Zachariasza. Co Bóg miał na myśli w Za 4,6? Jak dokończenie odbudowy miało się do wpływu Ducha Świętego? Czego uczy to nas o powiązaniu istniejącym między Duchem Świętym a praktycznymi sprawami naszego życia?`

Bóg nie zapobiegł działalności przeciwników odbudowy ani nie oszczędził Zerubbabelowi/Zorobabelowi stresu spowodowanego opozycją. Bóg nie zawsze izoluje nas od przeciwności. Jednak gdy przeciwności nadchodzą, Bóg posługuje się nimi jako tyglem, by nauczyć nas polegania na Nim.

`Jaka jest twoja pierwsza reakcja na stres? Jedzenie? Oglądanie telewizji? Modlitwa? Poddanie się Bogu? Jak twoja odpowiedź świadczy o tobie i o tym, czego musisz się nauczyć i co musisz zmienić?`