---
title:  Obumieranie następuje przed poznaniem woli Bożej
date:  12/09/2022
---

Wielu chrześcijan szczerze pragnie poznać wolę Bożą wobec nich:

— Gdybym tylko wiedział, czego Bóg chce ode mnie, poświęciłbym wszystko dla Niego.

Ale nawet taka postawa nie gwarantuje jasnego zrozumienia woli Bożej. Powodem niepewności może być to, o czym Paweł napisał w Rz 12,1-2. Opisuje on tutaj, jak możemy poznać wolę Bożą i czyni ważne spostrzeżenie:

— Jeśli chcesz poznać wolę Bożą, musisz najpierw coś poświęcić!

Przeczytaj Rz 12,1-2. Paweł napisał, że będziemy w stanie „rozróżnić, co jest wolą Bożą” (Rz 12,2), gdy:

1. Mamy właściwe zrozumienie miłosierdzia Bożego względem nas (zob. Rz 12,1).

2. Poświęcamy się Bogu jako żywa ofiara (zob. Rz 12,1).

3. Nasz umysł jest odnowiony (zob. Rz 12,2).

Jedynie odnowiony umysł może naprawdę zrozumieć wolę Bożą. Ale to odnowienie zależy od umartwienia naszej starej natury, podobnie jak Chrystus nie tylko cierpiał za nas, ale także umarł za nas.

`Proś Boga, by wskazał ci te strony twojego życia, w których nie jesteś jeszcze zupełnie obumarły. Co musisz poświęcić Bogu, by stać się dla Niego żywą ofiarą?`

Gdy jakieś obszary naszego życia (starej natury) nie obumarły zupełnie, Bóg dopuszcza ciężkie próby, by zwrócić nam uwagę na ten problem. Nasze cierpienie pomaga nam nie tylko przeciwstawić się grzechowi, ale także daje nam wgląd w to, jak Jezus ofiarował siebie za nas. Zmarła niedawno amerykańska misjonarka Elisabeth Elliot napisała: „Poddanie najgłębszych pragnień serca jest tym, co najbardziej przybliża nas do zrozumienia krzyża. (...) nasze doświadczenie ukrzyżowania, choć nieskończenie mniejsze niż doświadczenie Zbawiciela, daje nam szansę, byśmy zaczęli Go poznawać we wspólnocie Jego cierpienia. W każdej formie naszego cierpienia On wzywa nas do tej wspólnoty”45.

`Przeczytaj Rz 12,1-2 z zastanowieniem i modlitwą. Pomyśl, co musisz poświęcić, by stać się żywą ofiarą. Jak pomaga ci to zrozumieć cierpienie Jezusa za ciebie na krzyżu? Jak ta wiedza pomaga ci trwać we wspólnocie z Jezusem w Jego cierpieniu?`