---
title:  Gotowość słuchania
date:  13/09/2022
---

„I przyszedł Pan, stanął i zawołał jak i poprzednio:

— Samuelu, Samuelu!

A Samuel rzekł:

— Mów, bo sługa twój słucha” (1 Sm 3,10).

Czy zdarzyło ci się słyszeć cichy głos Ducha Świętego i zlekceważyć Go? Później okazało się, że przyniosło to złe skutki, a ty zastanawiałeś się: Dlaczego nie usłuchałem Go?

W 1. Księdze Samuela zapisana jest historia pewnego starszego człowieka, jego dwóch występnych synów, którzy nie słuchali Pana, oraz małego chłopca, który słuchał Pana. Choć Bóg ostrzegał nieposłusznych synów owego starszego człowieka, to oni jednak nie zmienili swojego postępowania.

`Przeczytaj 1 Sm 2,12-3,18. Jak podkreślone jest przeciwieństwo między tymi, którzy słuchali Boga, a tymi, którzy Go nie słuchali?`

Synowie Heliego nie interesowali się sprawami Bożymi. Mieli inne rzeczy w głowie. Nawet gdy Heli został napomniany przez Boga i usiłował napomnieć swoich synów, nie podjął żadnych konkretnych kroków. Jego synowie nie mieli zamiaru podporządkować się Bogu. Ich przeciwieństwem był młody Samuel.

Charles Stanley, współczesny baptystyczny teolog, opisuje, jak ważne jest pielęgnowanie otwartości na głos Boga przez to, co nazywa przesunięciem ku neutralności/bezstronności: „Duch Święty (...) przemawia nie tyle po to, by przekazać informację. On przemawia, by uzyskać reakcję. On wie, kiedy nasz plan działania pochłania tak bardzo naszą uwagę, że stratą czasu jest sugerowanie nam czegokolwiek innego. W takiej sytuacji Duch Święty najczęściej milczy. Czeka, aż staniemy się dostatecznie neutralnymi/bezstronnymi, by usłyszeć i usłuchać”46.

`Co Stanley miał na myśli, mówiąc o stawaniu się dostatecznie neutralnymi/bezstronnymi? Gdy myślisz o swojej otwartości na Boga, co powstrzymuje cię przed byciem dostatecznie neutralnym/bezstronnym, by usłyszeć i usłuchać? Co musisz zrobić, by pielęgnować otwartość na głos Boga i na podjęcie decyzji posłuszeństwa Jego wskazaniom?`