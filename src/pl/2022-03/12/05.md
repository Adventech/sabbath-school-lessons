---
title:  Poleganie na sobie
date:  14/09/2022
---

Gdy Ewa zgrzeszyła w Edenie, uczyniła to nie tylko dlatego, że zwątpiła w słowo Boga. Istotą problemu była jej wiara, że jest dość mądra, by samodzielnie decydować, co jest dobre i słuszne. Zaufała własnemu osądowi. Gdy polegamy na własnym osądzie, zamiast ufać Słowu Bożemu, narażamy się na różnego rodzaju problemy.

Historia Saula przedstawia kroki wiodące do polegania na sobie oraz tragedię, którą szybko pociąga to za sobą. Samuel namaścił Saula jako króla wybranego przez Boga (zob. 1 Sm 10,1). Następnie udzielił Saulowi konkretnych instrukcji (zob. 1 Sm 10,8), które Saul zlekceważył.

`Przeczytaj dalszy ciąg historii w 1 Sm 13,1-14. Co zrobił Saul i jak doprowadziło to do jego upadku?`

Trzy kroki sprowadziły Saula na drogę polegania na sobie, i to zaraz po tym, jak został wybrany na króla. Rzecz w tym, że żaden z tych kroków nie był przejawem jakiegoś szczególnie rażącego zła. Jednak każdy zawierał zasiew tragedii, gdyż został podjęty niezależnie od Boga. Zwróć uwagę na kolejność, w jakiej nastąpił upadek Saula.

1. Saul powiedział: „Widziałem” (1 Sm 13,11), mając na myśli rozpraszanie się ludu i nieobecność Samuela. Saul odczuł presję i samodzielnie ocenił to, co widział.

2. Saul przeszedł od widziałem do „pomyślałem” (1 Sm 13,12). Pomyślał, że Filistyńczycy go pokonają. To, co widział, wpłynęło na jego myśli, czyli ocenę sytuacji.

3. Saul przeszedł od pomyślałem do „ośmieliłem się” (1 Sm 13,12). Ośmielił się złożyć ofiarę całopalną. To, co pomyślał, wpłynęło na jego odczucia.

Każdemu z nas zdarzyło się coś takiego — poleganie na ludzkich zmysłach prowadzące do polegania na ludzkim myśleniu, które następnie prowadzi do polegania na ludzkich odczuciach. A odczucia prowadzą do działania.

`Dlaczego Saulowi tak łatwo przyszło kierowanie się własnym osądem, choć miał wyraźne instrukcje od Boga? Skoro wiemy, że jesteśmy tak słabi i mamy tak niedoskonałą wiedzę, dlaczego wciąż staramy się polegać na sobie? Czego możemy się nauczyć z tej historii, by bardziej ufać przykazaniom Pana niż samym sobie?`