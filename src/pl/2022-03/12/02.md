---
title:  Uległość w służbie
date:  11/09/2022
---

`Przeczytaj Flp 2,5-9. Jakie ważne przesłanie dla nas jest zawarte w tych wersetach?`

Współczesna kultura zachęca nas do tego, byśmy domagali się swoich praw. Nie jest to złe samo w sobie, a czasami wręcz konieczne. Jednak podobnie jak to się stało z Jezusem, możemy zostać powołani przez Boga do dobrowolnej rezygnacji z naszych praw i przywilejów, by służyć Ojcu w sposób najlepszy dla Jego wiecznego królestwa. Ten proces poddawania się Bogu może być niełatwy i dotkliwie niewygodny, przez co kojarzy się z tyglem.

Zobacz, jak uczynił to Jezus (zob. Flp 2,5-8). Wersety te opisują trzy etapy poddania się przez Jezusa woli Ojca. Na początku Paweł w sposób niepokojący przypomina nam: „Takiego bądźcie względem siebie usposobienia, jakie było w Chrystusie Jezusie” (Flp 2,5).

Aby nas zbawić, Jezus zrezygnował z bycia równym Ojcu i przyszedł na świat jako człowiek, to jest z ludzkimi ograniczeniami (zob. Flp 2,6-7).

Jezus przyszedł nie jako wspaniała i szczególna istota ludzka, ale jako sługa ludzkości (zob. Flp 2,7).

Jezus, jako Człowiek-Sługa, nie miał długiego i spokojnego życia, ale był posłuszny aż do śmierci. Jednak Jego śmierć nie była śmiercią godną i chwalebną: „Był posłuszny aż do śmierci, i to do śmierci krzyżowej” (Flp 2,8).

`W jakich dziedzinach życia Jezus jest wzorem dla nas? Jeśli prawa człowieka i równość ludzi wobec prawa są dobre i należy się o to troszczyć, jak wyjaśnisz logikę, według której czasami trzeba z nich zrezygnować? Przeczytaj Flp 2,9. W jaki sposób werset ten pomaga nam zrozumieć logikę poddania się woli Ojca?`

**Módl się o mądrość jako dar Ducha Świętego. Zadaj sobie następujące pytania:**

`— Jakich praw trzymam się kurczowo, choć mogą być dla mnie przeszkodą w poddaniu się woli Jezusa w kwestii służenia moim bliskim, Kościołowi/zborowi i społeczeństwu?`

`— W jakim stopniu jestem gotowy na wyrzeczenia, by służyć bliźnim w sposób jeszcze bardziej skuteczny?`