---
title:  Otoczony stół — druga niespodziewana przeszkoda
date:  29/06/2022
---

`„Zastawiasz przede mną stół wobec nieprzyjaciół moich, namaszczasz oliwą głowę moją, kielich mój przelewa się” (Ps 23,5).`

W ciągu naszego życia z pewnością nieraz jeszcze natkniemy się na wrogów. Jak mamy się z nimi uporać? Czy zdarzyły ci się bezsenne noce, podczas których obmyślałeś zemstę na kimś, kto cię skrzywdził? Wielu chrześcijan nie wie, jak poradzić sobie ze swoimi wrogami.

`Jakiego rodzaju wrogów spotkałeś w swoim życiu? Jak zareagowałeś na tych, którzy starali się skrzywdzić ciebie lub twoich bliskich? W jakim stopniu zastosowałeś słowa Chrystusa zapisane w Mt 5,44 oraz radę Pawła z Rz 12,18-21?`

W Ps 23,5 Dawid ukazuje nam ciekawy sposób postępowania wobec wrogów. Otóż nie zwraca on na nich uwagi, ale patrzy na Boga i na to, co On robi dla niego. Oto Bóg przygotowuje dla niego ucztę.

W bliskowschodniej kulturze, w której żył Dawid, przed rozpoczęciem uczty gospodarz przyjęcia namaszczał oliwą głowę dostojnego gościa. Oliwa ta była zaprawiona wonnościami. Następnie gość zasiadał przy stole, gdzie przygotowane były dla niego potrawy w dużej ilości.

`Jak te trzy rzeczy — stół, oliwa i kielich wymienione w Ps 23,5 — pomagają nam pamiętać o Bożej opiece, nawet gdy przemierzamy ciemną dolinę?`

Paweł przypomina nam, że „bój toczymy nie z krwią i z ciałem, lecz z nadziemskimi władzami, ze zwierzchnościami, z władcami tego świata ciemności, ze złymi duchami w okręgach niebieskich” (Ef 6,12). Wśród naszych wrogów są ci, których widzimy, oraz ci, których nie widzimy. Czy nam się to podoba, czy nie, jesteśmy otoczeni. Jednak gdy jesteśmy z Pasterzem, to żaden wróg, widzialny czy niewidzialny, nie może nam odebrać tego, co On dla nas przygotował.

`Zastanów się nad tym, jak Pasterz traktował cię, gdy byłeś otoczony przez wrogów. Co widzisz w takich chwilach i jak pomaga ci to oddawać chwałę Bogu mimo trudności?`