---
title:  Pewna obietnica na drogę
date:  30/06/2022
---

`„Dobroć i łaska towarzyszyć mi będą przez wszystkie dni życia mego. I zamieszkam w domu Pana przez długie dni” (Ps 23,6).`

Gdy jesteśmy w ciemnej dolinie albo zostaliśmy otoczeni przez wrogów, czasami odczuwamy pokusę, by uznać, że zostaliśmy opuszczeni przez Boga. Nie zawsze bowiem widzimy i czujemy, że Bóg działa na naszą rzecz. Sądzimy raczej, że gdyby nam On pomagał, to nie znaleźlibyśmy się w takiej trudnej sytuacji. Jednak Dawid widział to inaczej.

`Na jakie dwa fakty wskazuje Dawid w Ps 23,6 pomimo trudności, których doświadczał? (Zob. także Ef 1,4; 2 P 1,10; Hbr 11,13-15).`

Niektóre przekłady Ps 23,6 mówią, że dobroć i niesłabnąca miłość (zaangażowanie Boga w przymierzu) będą towarzyszyć wierzącemu przez wszystkie dni jego życia. Jednak hebrajski czasownik użyty w starotestamentowym oryginale jest zdecydowanie mocniejszy. Zatem lepszym tłumaczeniem byłoby, iż dobroć i niesłabnąca miłość Boga będą ścigać/gonić wierzącego przez wszystkie dni jego życia. (Ten sam hebrajski czasownik jest użyty także w Rdz 14,14, Joz 10,19 i 1 Sm 25,29, w których idea pościgu jest bardzo wyraźna).

`Jaki obraz przychodzi ci do głowy, gdy myślisz o dobroci i łasce, które cię ścigają? Co miał na myśli Dawid, opisując Boga troszczącego się o nas w ten sposób?`

Bez względu na to, jak głęboka jest ciemna dolina i jak natarczywi są nasi wrogowie, pewność miłości i łaskawości Boga oraz Jego prowadzenia aż do końca naszej drogi jest niekwestionowana. Skoro ta pewność podtrzymywała Jezusa i pozwoliła mu przejść Golgotę, to my także powinniśmy tę pewność pielęgnować w swoich sercach.

Jednak zdarzają się takie sytuacje, w których nasi bliscy zadają nam trudne pytania. Najczęściej najlepszym sposobem odniesienia się do tych trudnych pytań nie jest teologiczny opis tego, czego Bóg może dokonać. Jak wskazuje Dawid w Ps 23,6, najlepszym, co możemy zrobić w takiej sytuacji, jest głoszenie naszych osobistych przekonań odnoszących się do prawdy o Bogu.

`Jakie mamy dowody — na podstawie naszej wiedzy o Bogu — na poparcie naszej pewności, iż Jego dobroć i łaska będą nas ścigać? Jakie dowody możesz przytoczyć z Biblii? Jak możesz się dzielić tą pewnością z ludźmi, którzy wątpią w Bożą opiekę? Dlaczego krzyż Chrystusa jest najważniejszym dowodem tego pościgu Boga za nami?`