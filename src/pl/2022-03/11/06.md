---
title:  Uczenie się rozkoszowania się Panem
date:  08/09/2022
---

`„Rozkoszuj się Panem, a da ci, czego życzy sobie serce twoje!” (Ps 37,4).`

Ps 37,4 zawiera wspaniałą obietnicę. Wyobraź sobie, że otrzymujesz wszystko, czego zapragniesz. Jednak spełnienie prawdziwych pragnień serca zależy od tego, czy serce znajduje upodobanie w Panu. Co to znaczy rozkoszować się Panem?

Przeczytaj Ps 37,1-11. Kontekst Ps 37,4 jest nieco zaskakujący. Dawid pisze bowiem o tym, że jest otoczony przez ludzi, którzy działają przeciwko Bogu i niemu. Gdy ludzie działają przeciwko nam, naszą naturalną reakcją jest wpadanie w gniew i próba usprawiedliwiania się. Jednak Dawid radzi coś innego.

`Co Dawid radzi ludowi Bożemu w tego rodzaju sytuacjach?`

`Ps 37,1`

`Ps 37,5`

`Ps 37,7`

`Ps 37,8`

`Przeczytaj jeszcze raz Ps 37,4. Co znaczy rozkoszowanie się Panem w kontekście powyższych wersetów?`

Dawid raz po raz powtarza na różne sposoby:

— Zaufaj Bogu i Jego działaniu. Nie zniechęcaj się, bo On jest twoim Bogiem i działa na twoją korzyść, także teraz. Nie musisz polegać jedynie na sobie i starać się rozwiązać każdy problem o własnych siłach. Twój Niebiański Ojciec kieruje wszystkim. Zaufaj Mu. Zaufaj Mu całkowicie.

W tym kontekście Dawid pisze o rozkoszowaniu się Panem. Rozkoszowanie się Bogiem i upodobanie w Nim to życie w stanie zupełnego zaufania do Niego. Nic nie może wówczas zmącić naszego pokoju, bo Bóg jest z nami i działa dla nas. Możemy Go chwalić, a nawet radować się, bo nikt nie jest w stanie przeciwstawić się naszemu Bogu! Gdy nauczymy się tego, wówczas naprawdę otrzymamy to, czego pragniemy, bo otrzymamy to, co nasz miłujący Ojciec pragnie nam dać, i to w czasie najlepszym z punktu widzenia Jego królestwa.

`Jak możesz się nauczyć rozkoszować Panem? Poświęć czas na modlitwę, prosząc o Boże prowadzenie i o to, by rozkoszowanie się Nim stało się rzeczywistością twojego życia.`