---
title:  Eliasz i problem pośpiechu
date:  07/09/2022
---

Pokaz mocy Bożej na górze Karmel wywarł wielkie wrażenie na Izraelitach (zob. 18. rozdział 1. Księgi Królewskiej). Ogień spadł z nieba, lud uznał prawdziwego Boga, a fałszywi prorocy zostali zabici. Bóg zwyciężył. Należałoby przypuszczać, że w związku z tymi wydarzeniami Eliasz nabrał wielkiej duchowej siły. Jednak to właśnie wtedy wieść o wrogości nikczemnej królowej przeraziła go tak, że chciał umrzeć. Przeczytaj o tym w 1 Krl 19,1-9. Ostatnie słowa tego fragmentu księgi są dość niepokojące: „Lecz oto doszło go słowo Pana tej treści:

— Co tu robisz, Eliaszu?” (1 Krl 19,9).

Najwyraźniej Eliasz uciekał pod wpływem przerażenia i znalazł się nie tam, gdzie powinien być.

`Po tak przejmującej interwencji Pana na górze Karmel Eliasz powinien być napełniony wiarą i ufnością, ale on uciekł, bojąc się, że zginie. Czego możemy się nauczyć z tego negatywnego przykładu?`

Ta historia ilustruje coś bardzo ważnego. Gdy się spieszymy, łatwo możemy się znaleźć w niewłaściwym miejscu. W przypadku Eliasza to strach sprawił, że podjął on niewłaściwą decyzję i uciekł na pustynię, a nawet życzył sobie śmierci. Z wielu przyczyn możemy uciekać przed Bożym planem przygotowanym dla nas.

`Przeczytaj Rdz 16,1-3; Lb 20,10-12; Sdz 14,1-3; Mt 20,20-21; Łk 9,52-56; Dz 9,1. Co sprawiło, że osoby opisane w tych fragmentach Pisma Świętego oddaliły się od woli Boga względem nich?`

Jak łatwo czynniki takie jak: ambicja, gniew, namiętność, brak wiary i rzekoma gorliwość dla sprawy Pańskiej sprawiają, że biegniemy tam, gdzie nie powinniśmy być. Nikt nie jest wolny od tego rodzaju niebezpieczeństwa. Kluczowe jest zatem rozwijanie ufnej wiary w dobroć i miłosierdzie Boga, o którym wiemy, że nas miłuje i pragnie dobra dla nas. Nie dzieje się to automatycznie. Wiara może być darem, ale ten dar wymaga pielęgnowania, rozwijania i ochrony.