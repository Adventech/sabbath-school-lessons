---
title:  Bóg cierpliwości
date:  04/09/2022
---

`Przeczytaj Rz 15,4-5. Co te wersety znaczą dla nas?`

Zazwyczaj jesteśmy niecierpliwi, gdy czegoś bardzo chcemy i co nam obiecano, a jeszcze tego nie otrzymaliśmy. Najczęściej nie doświadczymy zadowolenia, póki nie dostaniemy tego, za czym tęsknimy. A ponieważ nie zawsze dostajemy wszystko, czego chcemy, to znaczy, że jesteśmy skazani na rozdrażnienie i zniecierpliwienie. Gdy jesteśmy w takim stanie, niemal niemożliwe jest zachowanie spokoju i zaufania do Boga.

Cierpliwe czekanie z zasady kojarzy się z cierpieniem. W języku hebrajskim jedno ze słów oznaczające cierpliwe oczekiwanie (zob. Ps 37,7 BL) pochodzi od innego hebrajskiego słowa, które można przetłumaczyć następująco: wielce boleć, zachwiać, drżeć, być zranionym, być zasmuconym. Uczenie się cierpliwości nie jest łatwe. Czasami to właśnie czekanie jest najtrudniejszym elementem ciężkiej próby.

`Przeczytaj Ps 27,14; 37,7; Rz 5,3-5. Co te wersety nam mówią? Do czego prowadzi cierpliwość?`

Gdy czekamy, możemy skupić uwagę na jednej z dwóch rzeczy. Możemy myśleć o tym, na co czekamy, albo o Tym, który trzyma to wszystko w swoich rękach. Różnica polega nie na tym, jak długo czekamy, ale jaką postawę przyjmujemy podczas oczekiwania. Jeżeli ufamy Panu, powierzamy Mu swój los i poddajemy się Jego woli, to możemy liczyć, że uczyni On to, co najlepsze dla nas w odpowiednim czasie, bez względu na to, jak bardzo niemożliwe się nam to wydaje.

`Na co usilnie czekasz? Jak możesz się nauczyć podporządkowywać wszystko Bogu i Jego planowi? Módl się i proś Boga o postawę zupełnej uległości i poddania się Jemu.`