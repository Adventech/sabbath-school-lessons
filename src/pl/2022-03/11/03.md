---
title:  W Bożym czasie
date:  05/09/2022
---

`Przeczytaj Rz 5,6 oraz Ga 4,4. Co wersety te mówią o Bożym planie dotyczącym czasu?`

W tych wersetach Paweł mówi nam, że Jezus w oznaczonym czasie przyszedł na ziemię, by umrzeć za nas. Paweł nie wyjaśnia, dlaczego był to właściwy czas. Czytając te wersety, łatwo jest pomyśleć: Dlaczego Jezus czekał tysiące lat, by przyjść na ziemię w celu rozwiązania problemu grzechu? Czyżby wcześniej wszechświat nie rozumiał, jak zły jest grzech? Możemy też zapytać: Dlaczego Jezus tak długo czeka ze swoim powtórnym przyjściem? Każdy z nas może również zapytać: Dlaczego Bóg zwleka z wysłuchaniem naszych modlitw?

`Pomyśl, na przykład, o proroctwie o siedemdziesięciu tygodniach z Dn 9,24-27, wskazującym na Jezusa jako Mesjasza (przeczytaj je, jeśli potrzebujesz je sobie przypomnieć). Jak długi okres obejmuje to proroctwo? Co mówi to o potrzebie uczenia się czekania na realizację Bożego planu, choć plan ten obejmuje bardzo długi okres z naszego punktu widzenia?`

Wielu ważnych duchowych lekcji możemy się nauczyć w związku z potrzebą czekania. Po pierwsze czekanie może sprawiać, że przenosimy uwagę z rzeczy czy zdarzeń, na które czekamy, na samego Boga, który realizuje swój plan. Po drugie czekanie pozwala nam stworzyć wyraźniejszy obraz naszych pobudek i pragnień. Po trzecie czekanie wzmacnia wytrwałość — duchową wytrzymałość. Po czwarte czekanie otwiera drzwi do rozwijania wielu duchowych mocy, takich jak wiara i ufność. Po piąte czekanie pozwala Bogu ułożyć wszystkie elementy większej układanki dziejów. Po szóste nie zawsze znamy powody czekania, więc czekanie uczy nas żyć przez wiarę. Czy potrafisz wymienić inne powody czekania?

`Wskaż biblijne przykłady działania Boga w wybranym przez Niego czasie. Jak pomagają ci one uczyć się zaufania do Boga i pewności, że będzie działał na twoją korzyść we właściwym czasie? (Pomyśl, na przykład, o obiecanym synu Abrahama i Sary). Zadaj sobie pytanie: Jak moje postępowanie może opóźniać odpowiedź Boga na modlitwy, na które mógł On odpowiedzieć już dawno?`