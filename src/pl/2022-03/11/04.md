---
title:  Dawid i czekanie
date:  06/09/2022
---

W 1 Sm 16,1-13 widzimy młodego Dawida namaszczonego przez proroka Samuela na przyszłego króla. Z domu swego ojca, Isajego, Dawid musiał przejść długą drogę, by zasiąść na tronie w Jerozolimie. Niewątpliwie w tym czasie niejeden raz poddany został ciężkiej próbie.

Jako młody człowiek Dawid znalazł się na dworze Saula. Będąc muzykiem, grą na harfie łagodził ponury nastrój króla (zob. 16. rozdział 1. Księgi Samuela). Po zwycięskiej walce z Goliatem Dawid stał się narodowym bohaterem (zob. 17. rozdział 1. Księgi Samuela). Potem przez wiele lat musiał uciekać, ratując swoje życie. Zarówno Saul, jak i jego syn Jonatan wiedzieli, że Dawid został wybrany na nowego króla (zob. 1 Sm 23,17; 24,21). Jednak Dawid nie czynił nic, by przyspieszyć realizację tego Bożego wybrania. W gruncie rzeczy zachowywał się odwrotnie. Choć Saul usiłował go zabić, Dawid nie mścił się na nim, nawet gdy miał ku temu okazję. Stanowczo twierdził, że nie uczyni nic takiego — nie podniesie ręki na Saula, choć ten nastawał na jego życie (zob. 1 Sm 24,6-8; 26,7-11).

`Przeczytaj 1 Sm 26,1-11. Dlaczego Dawid nie chciał zabić Saula? Czego uczy to nas o sposobie, w jaki Bóg realizuje swoje plany w naszym życiu?`

`Przeczytaj 1 Sm 26,12-25. Jak to, że Dawid nie chciał zabić Saula, wpłynęło na tego drugiego? Czego uczy nas to o korzyściach wynikających z czekania na Boga?`

Patrząc na drogę Dawida do królewskiego tronu, moglibyśmy podsumować ją krótkim zdaniem: Nie chwytaj tego, czego Bóg jeszcze ci nie dał. Dary Boga najlepiej przyjmować w czasie wyznaczonym przez Niego. Może to wymagać długiego czekania. Fasola rośnie dosłownie z godziny na godzinę, podczas gdy dąb wyrasta przez długie lata. Jednak fasola przeżywa kilkadziesiąt dni, podczas gdy dąb przez wiele stuleci opiera się wichrom i burzom.

`Pomyśl, jak łatwo Dawid mógł usprawiedliwić zabicie Saula. (Przecież Dawid wiedział, że ma zostać królem, a Saul czynił mnóstwo zła). Jednak postępowanie Dawida świadczyło o prawdziwej wierze w Boga. Czego możesz się nauczyć z tego przykładu, bez względu na to, na co czekasz?`