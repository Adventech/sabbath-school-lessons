### Wprowadzenie

Ukrzyżowany Stwórca. „Wszystko przez nie [Słowo] powstało, a bez niego nic nie powstało, co powstało” (J 1,3). Wszystko zostało stworzone przez Niego, Jezusa, a jednak — jak mówi Pismo Święte — Jezus płakał (zob. J 11,35). Płaczący Stwórca? Doszło do czegoś więcej, albowiem Jezus „wzgardzony był i opuszczony przez ludzi, mąż boleści, doświadczony w cierpieniu” (Iz 53,3). Stwórca, Mąż Boleści, wzgardzony i opuszczony? Tak, bowiem na krzyżu zawołał:

— „Boże mój, Boże mój, czemuś mnie opuścił?” (Mt 27,46).

Jak to możliwe? Otóż Jezus, nasz Stwórca, jest także naszym Odkupicielem, a jako taki — ukrzyżowanym Bogiem-Stwórcą, który przyjął człowieczeństwo, by cierpieć trudy i niedostatki życia, a w końcu umrzeć na rzymskim krzyżu.

Tak więc nasz Stwórca, w którym „żyjemy i poruszamy się, i jesteśmy” (Dz 17,28), cierpiał w swoim człowieczeństwie tak, jak nikt z nas nigdy nie cierpiał i cierpieć nie może. My możemy doświadczyć jedynie upadku i smutku z tego powodu, ale On w drodze na krzyż „nasze choroby nosił, nasze cierpienia wziął na siebie” (Iz 53,4) — wszystkie. Było to najbardziej zdumiewające dokonanie w dziejach wszechświata.

Na tym tle (ukrzyżowanego i wywyższonego Boga) przez kolejne trzy miesiące będziemy się starali lepiej zrozumieć to, co niepojęte — nasze własne cierpienie i cierpienia chrześcijan, którzy powierzyli swoje życie Chrystusowi. Nie twierdzimy, że znamy wszystkie odpowiedzi czy nawet większość z nich. Twierdzimy tylko, że „Bóg jest miłością” (1 J 4,8), a choć wokoło dzieją się rzeczy niezrozumiałe dla nas, to jednak mimo wszystko możemy ufać Bogu, a nawet wzrastać w łasce, choć jest to bolesny proces.

W tym kwartale będziemy zgłębiać Słowo Boże, by przyjrzeć się, jak ci, którzy mieli udział w ciele i krwi, choć byli napełnieni wiarą, nieuchronnie doświadczali rozpaczy, zdrady, zawodu, straty, niesprawiedliwości i przemocy. Zapewne możemy się z nimi utożsamić. Jak sobie z tym wszystkim radzili? Czego się w tych okolicznościach nauczyli? Czego możemy się od nich nauczyć?

Gdy będziemy studiować doświadczenia, zmagania i próby wiary tych ludzi, bardzo podobne do naszych, to musimy je widzieć zawsze na tle krzyża Chrystusa. Musimy pamiętać, że bez względu na to, czego doświadczamy, Jezus Chrystus, nasz Stwórca i Odkupiciel, wycierpiał niepomiernie więcej.

Nasz Bóg jest cierpiącym Bogiem. Nawet francuski pisarz Albert Camus (1913-1960), który nie uważał się za chrześcijanina, rozumiał naukę płynącą z krzyża i cierpienia Boga: „Noc na Golgocie dlatego ma tak wielkie znaczenie w historii ludzi, że w jej ciemnościach istota boska, jawnie porzucając tradycyjne przywileje, przeżyła aż do końca lęk śmierci z rozpaczą włącznie”1. Natomiast Ellen G. White napisała: „Krzyż jest dla naszych przytępionych zmysłów objawieniem bólu, który od początku grzech spowodował w sercu Boga”2.

Lekcje Biblijne 3/2022 nie są poświęcone studiowaniu teodycei, usprawiedliwieniu Boga wobec istnienia zła. Tak jak zaznaczyliśmy wcześniej, będziemy się starali zrozumieć nieuchronność cierpienia, jakiego doświadczamy w świecie, w którym grzech jest tak samo powszechny jak powietrze. Spróbujemy wykazać, że ból, cierpienie i strata nie znaczą, że Bóg nas opuścił. Znaczą one, że nawet jako wierzący uczestniczymy we wspólnym losie upadłej ludzkości. Różnica polega na tym, że dzięki Jezusowi mamy nadzieję, którą On nam oferuje. Możemy więc dostrzec sens i cel w życiu, które innym ludziom wydaje się bezsensowne i bezcelowe, nawet jeśli nie rozumiemy obietnicy, że „Bóg współdziała we wszystkim ku dobremu z tymi, którzy Boga miłują” (Rz 8,28) — Bóg, który choć stworzył wszystko, także cierpiał za wszystkich. I dlatego Go miłujemy3.

_3 Autorem Lekcji Biblijnych 3/2022 jest Gavin Anthony, który urodził się w rodzinie misjonarzy działających na Sri Lance. Pracował jako pastor w Anglii. Przygotowując bieżący kwartalnik, był przewodniczącym Kościoła adwentystycznego na Islandii (przyp. red.)._