---
title:  Cierpiący Bóg
date:  22/09/2022
---

`Mogliśmy się już przyzwyczaić do myśli, że póki jesteśmy w tym świecie, będziemy cierpieć. Taki już nasz los jako upadłych istot. Biblia nie obiecuje nam nic innego. Wręcz przeciwnie...`

`Co Dz 14,22; Flp 1,29; 2 Tm 3,12 mówią nam w kwestii cierpienia?`

Mimo to w naszym cierpieniu musimy pamiętać o dwóch faktach.

Po pierwsze Chrystus, nasz Pan, cierpiał bardziej, niż ktokolwiek z nas kiedykolwiek cierpiał czy będzie cierpiał. Na krzyżu Jezus „nasze choroby nosił, nasze cierpienia wziął na siebie” (Iz 53,4). My zaznaliśmy cierpienia jedynie indywidualnie, natomiast On cierpiał za wszystkich, czyli za całą ludzkość. Bezgrzeszny stał się „za nas grzechem” (2 Kor 5,21), cierpiąc w sposób, jakiego my, grzeszne istoty, nie jesteśmy w stanie pojąć.

Po drugie, gdy cierpimy, powinniśmy pamiętać o efektach cierpienia Chrystusa — o tym, co zostało nam obiecane na mocy dokonań Chrystusa dla nas.

`Przeczytaj J 10,28; Rz 6,23; Tt 1,2; 1 J 2,25. Co zostało nam obiecane?`

Jakiekolwiek cierpienia stają się naszym udziałem, dzięki Jezusowi (dzięki temu, że poniósł On karę za nasze grzechy i zapewnił nam dobrodziejstwo ewangelii, zgodnie z którym przez wiarę możemy uzyskać status doskonałości w Jezusie już teraz) mamy obietnicę życia wiecznego. Mamy obietnicę, że dzięki temu, czego Chrystus dokonał dla nas, dzięki pełni i doskonałości Jego życia i ofiary, nasza doczesna egzystencja, pełna bólu, rozczarowań i żałoby, jest tylko chwilą w porównaniu z czekającą nas wiecznością w nowym niebie i na nowej ziemi, gdzie nie będzie grzechu, cierpienia i śmierci. Wszystko to zostało nam obiecane i jest pewne jedynie dlatego, że Chrystus przeszedł przez najcięższą próbę, aby pewnego dnia, już niedługo, „za mękę swojej duszy” (Iz 53,11) ujrzeć światło i jego poznaniem się nasycić.