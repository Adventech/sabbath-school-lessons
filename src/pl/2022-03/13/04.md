---
title:  Jezus w Getsemane
date:  20/09/2022
---

`„I rzekł do nich: Smętna jest dusza moja aż do śmierci; zostańcie tu i czuwajcie” (Mk 14,34).`

Wszystko, co Jezus wycierpiał w ciągu całego swojego ziemskiego życia, nie może się równać z cierpieniem, jakie zaczęło się w godzinach poprzedzających Jego ukrzyżowanie. Ofiara Jezusa za grzechy świata była zaplanowana od wieczności (zob. Ef 1,1-4; 2 Tm 1,8-9; Tt 1,1-2), a teraz wszystko to miało się wypełnić.

`Co Mt 26,39; Mk 14,33-36; Łk 22,41-44 mówią o cierpieniu Chrystusa w Getsemane?`

„[Jezus] oddalił się od nich [uczniów] na niewielką odległość, aby mogli Go widzieć i słyszeć i wyczerpany upadł na ziemię. Czuł, że grzech oddzielił Go od Ojca. Przepaść ta była tak szeroka, czarna i głęboka, że Jego duch wzdragał się przed nią. Nie mógł użyć swej boskiej mocy, aby uniknąć tej męki. Jako człowiek musiał ponosić konsekwencje ludzkiego grzechu i znieść gniew Boży z powodu występku.

Chrystus znalazł się w położeniu odmiennym od tego, w jakim kiedykolwiek wcześniej się znajdował. Jego cierpienie najlepiej opisują słowa proroka: »Ocknij się, mieczu, przeciwko mojemu pasterzowi i przeciwko mężowi — mojemu towarzyszowi! — mówi Pan Zastępów« (Za 13,7). Jako zastępca i poręczyciel grzesznego człowieka cierpiał wskutek boskiej sprawiedliwości. Doświadczył, czym jest sprawiedliwość. A choć występował jako rzecznik innych, teraz pragnął mieć rzecznika dla samego siebie”50.

`Zastanów się nad tym, co stało się z Jezusem w Getsemane. Grzechy całej ludzkości spoczęły na Nim. Spróbuj to sobie wyobrazić. Nikt z ludzi nigdy nie przeżył czegoś takiego i nigdy nie przeżyje. Co mówi to o miłości Boga do nas? Jaką nadzieję możesz czerpać z tego, co Jezus uczynił dla nas?`