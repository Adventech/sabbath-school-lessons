---
title:  Dziecięce lata
date:  18/09/2022
---

Pismo Święte zawiera niewiele informacji o pierwszych latach życia Jezusa. Kilka wersetów mówi nam o tym, w jakich warunkach wzrastał i w jakim żył świecie.

`Przeczytaj Łk 2,7.22-24 (zob. także Kpł 12,6-8); Mt 2,1-18. Co mówią te wersety o tym, jakiego rodzaju życie było udziałem Jezusa od początku?`

Oczywiście Jezus nie był pierwszym człowiekiem żyjącym w biedzie albo prześladowanym przez wrogów, którzy usiłowali Go zabić, i to już w dzieciństwie. Jest jednak pewien element, który pomaga nam zrozumieć wyjątkowość tego, co Jezus wycierpiał od pierwszych lat życia.

`Przeczytaj J 1,46. Jaki element jest wskazany w tym wersecie i jak pomaga nam zrozumieć cierpienie, przez jakie przechodził Jezus w młodości?`

Z wyjątkiem Adama i Ewy przed upadkiem, Jezus był jedynym bezgrzesznym człowiekiem, jaki kiedykolwiek żył na ziemi. W swojej czystości i bezgrzeszności był zmuszony żyć w świecie grzechu. Ciągłe ścieranie się z grzechem musiało być udręką dla Jego czystej duszy, nawet w dzieciństwie. Nawet my, grzesznicy, czasami wzdragamy się, słysząc o grzechach i przejawach zła, które budzą naszą odrazę. Wyobraź sobie, co musiał odczuwać Chrystus, którego dusza była czysta i nieskalana najmniejszym śladem grzechu. Pomyśl, jak bardzo różnił się od ludzi, wśród których żył. Znoszenie grzechu w Jego otoczeniu musiało być dla Niego bolesne.

**Zadaj sobie następujące pytania:**

`— Jak wrażliwy jestem na grzechy, które widzę w otoczeniu? Czy przejmuję się nimi, czy raczej traktuję je z obojętnością?`

`— Jeśli zobojętniałeś na grzech, czy możliwe, że stało się to w wyniku tego, co czytasz, oglądasz i robisz?`

Przemyśl to.