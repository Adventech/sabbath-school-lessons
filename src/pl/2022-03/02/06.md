---
title:  Tygle dojrzałości
date:  07/07/2022
---

`„Bym się więc z nadzwyczajności objawień zbytnio nie wynosił, wbity został cierń w ciało moje, jakby posłaniec szatana, by mnie policzkował, abym się zbytnio nie wynosił” (2 Kor 12,7).`

Istnieje wielka różnica między wycinaniem a przycinaniem. Wycinamy rośliny, których już nie potrzebujemy, a przycinamy te, które chcemy wypielęgnować tak, by lepiej zaowocowały. Oba procesy wymagają cięcia ostrym narzędziem. Przycinanie jednak wymaga odcięcia tylko niektórych części rośliny, co dla początkującego ogrodnika może się wydawać marnotrawstwem i niszczeniem. W pewnym duchowym kontekście współczesny protestancki misjonarz Bruce Wilkinson stwierdził: „Czy modlisz się o Boże błogosławieństwo ponad miarę i prosisz o to, aby stać się podobnym do Jego Syna? Jeśli tak, to tak naprawdę prosisz o sekator”9.

Ludzie do dziś zastanawiają się, co apostoł Paweł miał na myśli, pisząc o cierniu/kolcu w jego ciele (zob. 2 Kor 12,7). Jedni twierdzą, że oznacza to powtarzające się ataki ze strony jego wrogów, a inni widzą tu raczej trudności z wymową. Jednak najbardziej prawdopodobne wydaje się, że owym cierniem był problem ze wzrokiem10. Zdumiewające jest to, że Paweł był przekonany, iż „został dany mi kolec” (2 Kor 12,7 BI).

`Co Paweł rozumiał przez to, że ów cierń został wbity w jego ciało? Kto wbił ten cierń? Jak Bóg był w stanie posłużyć się nim dla dobra Pawła?`

Zwróć uwagę na to, że cierń Pawła miał określony cel: „abym się zbytnio nie wynosił” (2 Kor 12,7). Nie był on karą za jakiś grzech popełniony przez niego, ale miał mu pomóc trzymać się z dala od grzechu. Paweł uważał, że z natury jest skłonny do grzechu, a jego cierń mógł go przed tym chronić.

`Przeczytaj 2 Kor 12,7-10. Jak Paweł radził sobie z tym cierniem? Czy ta słabość Pawła przynosiła mu jakieś inne duchowe dobrodziejstwa? Jak sposób, w jaki Paweł znosił swój cierń, pomaga ci radzić sobie z twoimi cierniami?`

`W jaki sposób Boża droga twojego duchowego rozwoju może się znacząco różnić od tej, którą ty sam byłbyś skłonny wybrać? Pomyśl o tych dziedzinach swojego życia, w których powinieneś przynosić owoce sprawiedliwości. O rozwinięcie jakich duchowych cech przy pomocy procesu przycinania chciałbyś prosić Boga?`