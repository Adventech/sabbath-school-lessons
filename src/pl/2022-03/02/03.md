---
title:  Tygle przygotowane przez szatana
date:  04/07/2022
---

`„Bądźcie trzeźwi, czuwajcie! Przeciwnik wasz, diabeł, chodzi wokoło jak lew ryczący, szukając kogo by pochłonąć” (1 P 5,8). Jakie przesłanie dla nas zawiera ten werset? Jak poważnie traktujesz te słowa? Jak twoje postępowanie świadczy o twoim podejściu do tej trzeźwiącej przestrogi?`

Czy kiedykolwiek zdarzyło ci się widzieć głodnego lwa? To niezwykły widok. Zachowanie takiego drapieżnika wyraźnie sugeruje, że mógłby on schwytać i pożreć dowolną ofiarę. Piotr powiada, że szatan postępuje właśnie w taki sposób. Wszędzie wokoło widzimy więc skutki jego morderczych dążeń. Śmierć, cierpienie, wypaczona moralność i wątpliwe wartości szerzą się w przerażający sposób. W tym świecie nie sposób nie zauważyć skutków działania szatana.

`Przeczytaj 1 P 5,8-11. Jak chrześcijanie powinni reagować na szatańskie podchody?`

`Co Bóg obiecał uczynić dla tych, którzy cierpią? (Zob. 1 P 5,10).`

Piotr napisał te słowa w kontekście reakcji na szatańskie ataki przeciwko chrześcijańskiej wierze. Jak wspomnieliśmy, szatan działa na różne sposoby. Choć musimy sobie uświadamiać realność istnienia i mocy wroga, to jednak nigdy nie wolno nam się zniechęcać. Musimy zawsze pamiętać o tym, że Jezus pokonał szatana. Tak więc szatan jest pokonanym wrogiem, a zatem, póki jesteśmy w łączności z Jezusem i trzymamy się Go przez wiarę, my także nie zostaniemy pokonani. Dzięki krzyżowi zwycięstwo Chrystusa jest naszym zwycięstwem.

`Pomyśl, w jaki jeszcze sposób szatan sprawia cierpienie ludziom. Jak 1 P 5,8-11 pomaga nam znosić cierpienie, jakiego doświadczamy w związku z życiem w grzesznym świecie nękanym przez szatana?`