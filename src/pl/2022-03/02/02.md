---
title:  Niespodzianki
date:  03/07/2022
---

`„Najmilsi! Nie dziwcie się, jakby was coś niezwykłego spotkało, gdy was pali ogień, który służy doświadczeniu waszemu” (1 P 4,12).`

Niespodzianek, bolesnych niespodzianek, możemy doznać na wiele sposobów. Twój samochód może nagle wpaść w poślizg i wjechać na pobliskie drzewo. Jutro możesz się dowiedzieć, że straciłeś fajną pracę. Po badaniach okresowych może się okazać, że zapadłeś na śmiertelną chorobę. Dziś możesz się dowiedzieć, że zostałeś zdradzony przez kogoś, kogo naprawdę kochasz. Pojawiający się wtedy ból staje się jeszcze dotkliwszy w wyniku działania elementu zaskoczenia.

W tym tygodniu przyjrzymy się kilku rodzajom trudnych sytuacji, ciężkich prób, które nie powinny być dla nas zaskakujące.

Wróćmy jednak do 1 P 4,12. Greckie słowo przetłumaczone tutaj jako dziwić się, znaczy: być obcym (być niezwykłym). Apostoł Piotr radzi swoim adresatom, by nie zakładali błędnie, że trudne próby są czymś obcym w chrześcijańskim doświadczeniu. Powinni je raczej uważać za normalne — jak coś, czego powinni się spodziewać.

Grecki rzeczownik przetłumaczony jako pali ogień (BW), pochodzi od innego greckiego słowa, które dosłownie oznacza wypalanie. W innych miejscach słowo to jest tłumaczone jako piec/palenisko. Takie doświadczenie cierpienia za wiarę można określić jako proces wytapiania, który odbywa się w tyglu.

`Przeczytaj 1 P 4,12-19. Jakie przesłanie kieruje Piotr do swoich adresatów?`

Wielu z nas jest zaskoczonych cierpieniem, bo mamy uproszczoną wizję chrześcijańskiego życia. Wiemy, że istnieją dwie strony konfliktu — dobry Bóg i zły szatan. Często wszystko, co jawi się nam jako dobre, umieszczamy w szufladzie oznaczonej etykietą Bóg, a wszystko, co jawi się nam jako złe — w szufladzie z etykietą szatan. Jednak życie nie jest takie proste. Nie możemy się kierować odczuciami w decydowaniu, co ma trafić do którejś z szuflad. Czasami życie w więzi z Bogiem może się wydawać trudne i pełne wyzwań. Z drugiej strony podążanie za szatanem może być postrzegane jako atrakcyjne. Sprawiedliwy Hiob cierpiał i zdumiony zapytywał Boga:

— „Dlaczego bezbożni zachowują życie, starzeją się, a nawet nabierają siły?” (Hi 21,7).

`Piotr nawiązał do prób, które są konsekwencją opowiedzenia się za Chrystusem. Jednak próby zdarzają się także z innych powodów. Jak 1 P 4,12-19 pomaga ci wyjaśnić taktownie przyjaciołom, dlaczego nie powinni być zaskoczeni bolesnymi próbami, które mogą ich spotkać?`