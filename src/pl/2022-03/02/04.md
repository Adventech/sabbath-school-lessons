---
title:  Tygle grzechu
date:  05/07/2022
---

`„Albowiem gniew Boży z nieba objawia się przeciwko wszelkiej bezbożności i nieprawości ludzi, którzy przez nieprawość tłumią prawdę” (Rz 1,18).`

Wszystko, co czynimy, pociąga za sobą określone skutki. Słońce topi śnieg. Przyczyna powoduje skutek. Bez względu na to jak usilnie pragnęlibyśmy to zmienić, zasada ta działa niezmiennie, także w kwestii grzechu. Grzech zawsze pociąga za sobą konsekwencje. Nie jest tak dlatego, że Bóg w niebie obmyśla, co strasznego zgotować grzesznikom. To grzech powoduje zło, które nas spotyka.

Problem polega na tym, że często sądzimy, że w jakiś sposób przechytrzymy Boga i będziemy sobie grzeszyć bezkarnie. Ale takie życzenie nigdy się nie spełnia. Apostoł Paweł wyraźnie świadczy o tym, że grzech przynosi swoje skutki nie tylko związane z wiecznością, ale także w bolesnej i pełnej nieszczęścia doczesności.

`W Rz 1,21-32 Paweł opisuje proces popadania w grzech i ponoszenia jego konsekwencji. Przeczytaj te wersety z modlitwą i podsumuj ich sens, zwracając uwagę zwłaszcza na etapy grzechu i konsekwencje.`

Kilka wersetów wcześniej Paweł opisuje te konsekwencje jako „gniew Boży” (Rz 1,18). Gniew Boży według tego wersetu polega po prostu na tym, że Bóg pozwala ludziom zbierać plon tego, co sami posiali. Nawet w przypadku chrześcijan Bóg nie zawsze natychmiast interweniuje, by usunąć ból wynikający z naszego postępowania. Wiele razy pozwala nam doświadczać konsekwencji naszego postępowania, abyśmy zrozumieli, jak bardzo szkodliwy i odrażający jest nasz grzech.

Rozważaliśmy konsekwencje przekraczania Bożego prawa moralnego. A co z łamaniem zasad zdrowia ustanowionych przez Boga? Nasze ciało jest przecież świątynią Ducha Świętego. Jeśli źle traktujemy swój organizm, nie odżywiając się zdrowo, zaniedbując ruch oraz regularnie się przepracowując, także grzeszymy przeciwko Bogu. Przynosi to konsekwencje, które mogą stworzyć warunki do pojawienia się ciężkich doświadczeń.

`Jakie bezpośrednie konsekwencje swoich grzechów zebrałeś w swoim życiu? Czego cię to nauczyło? Jakich zmian musisz dokonać, aby nie powtarzać takich błędów?`