---
title:  Gorzka woda
date:  11/07/2022
---

`„I wyruszył cały zbór synów izraelskich na rozkaz Pana z pustyni Syn i szli od postoju do postoju. I rozłożyli się obozem w Refidim, gdzie lud nie miał wody do picia” (Wj 17,1).`

Oczywiście nie możemy się domagać od Boga wszystkiego, czego chcemy. Ale czy możemy oczekiwać od Niego wszystkiego tego, czego potrzebujemy — nie tego, co nam się wydaje, że potrzebujemy, ale tego, czego naprawdę potrzebujemy?

Izraelici na pustyni z pewnością potrzebowali wody. Gdy Bóg w obłoku przeprowadził ich przez Morze Czerwone, to następnie wiódł ich przez trzy dni po spieczonej słońcem pustyni. Ponieważ wokoło nie było wody pitnej, ich rozpacz wydaje się uzasadniona. Kiedy otrzymali wodę, której tak bardzo potrzebowali?

Zatem dokąd Bóg ich zaprowadził najpierw? Słup obłoku udał się do miejscowości Mara, gdzie wreszcie znaleźli wodę. Musieli być bardzo uradowani. Ale gdy spróbowali tej wody, natychmiast ją wypluli, gdyż była gorzka. „Wtedy lud szemrał przeciwko Mojżeszowi, mówiąc:

— Co będziemy pić?” (Wj 15,24).

Jakiś czas później Bóg zrobił to znowu. Tym razem jednak słup obłoku zatrzymał się w miejscu, w którym nie było żadnej wody (zob. Wj 17,1).

`Przeczytaj Wj 15,22-27; 17,1-7. Co Bóg objawił Izraelitom o sobie w miejscowościach Mara i Refidim? Czego musieli się oni nauczyć?`

`Jakie pytanie zadawali Izraelici w Refidim? (Zob. Wj 17,7). Czy zdarzyło ci się zadawać takie pytanie? Jeśli tak, to dlaczego? Co wówczas czułeś i czego się nauczyłeś z otrzymanej odpowiedzi? Ile razy musimy otrzymać odpowiedź na takie pytanie, by przestać je zadawać?`