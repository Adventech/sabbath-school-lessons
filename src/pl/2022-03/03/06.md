---
title:  Próba ognia
date:  14/07/2022
---

Był sobie młody człowiek, którego nazwiemy Aleksandrem. Miał za sobą burzliwą młodość — narkotyki, brutalną przemoc i wyroki więzienia. Jednak dzięki pewnemu życzliwemu chrześcijaninowi (którego Aleksander okradł), dowiedział się o Bogu i oddał serce Jezusowi. Choć nadal miał swoje problemy i zmagania, a przeszłość nadal się za nim ciągnęła, to jednak Aleksander był nowym człowiekiem w Jezusie. Miłował Boga i starał się wyrażać tę miłość w posłuszeństwie przykazaniom Bożym (zob. 1 J 5,1-2). W końcu Aleksander poczuł powołanie (wszystko na to wskazywało) i postanowił zostać pastorem. Niewątpliwie odpowiedział na Boże powołanie.

W seminarium duchownym sprawy początkowo układały się dobrze. Jednak nastąpiło jedno potknięcie, potem drugie i Aleksander duchowo się rozsypał. Skończyły się mu pieniądze, przyjaciele odwrócili się od niego i zaczęli go fałszywie oskarżać, niszcząc jego reputację. W końcu zaczął cierpieć na trudną do zdiagnozowania chorobę. Miał trudności z nauką do tego stopnia, iż rozważał przerwanie studiów pastorskich. Co gorsza, wciąż borykał się z silną pokusą zażywania narkotyków, które były dość łatwo dostępne w pobliskim mieście. Raz zdarzyło mu się nawet ulec pokusie. Aleksander nie wiedział, dlaczego go to spotyka, zwłaszcza że był pewien, iż Pan powołał go do studiów pastorskich, a w przyszłości do służby duchownego. Czyżby Aleksander się pomylił? Jeśli tak, to czy całe jego doświadczenie z Bogiem było złudzeniem? Wówczas to zaczął podważać podstawy swojej wiary.

`Wyobraź sobie, że podczas tego duchowego kryzysu Aleksander zwrócił się do ciebie z prośbą o radę. Co mógłbyś mu powiedzieć? Jakie twoje doświadczenia mogłyby mu pomóc? Jakie wersety biblijne chciałbyś mu wskazać? Jak pomocne byłyby dla niego następujące fragmenty Biblii: Prz 3,1-35; Jr 29,13; Rz 8,28; 2 Kor 12,9; Hbr 13,5?`

Niemal wszyscy wyznawcy Pana miewali kryzysy wiary i byli kuszeni, by zwątpić w Jego prowadzenie. Ważne jest to, by w takiej sytuacji trzymać się Bożych obietnic, wspominać Boże prowadzenie oraz modlić się o wiarę i wytrwałość/wytrzymałość. Pan nigdy nas nie porzuci. W tej sytuacji musimy sobie zadać pytanie:

`— Jak nie poddać się pokusie rezygnacji z Boga?`