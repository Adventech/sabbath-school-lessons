---
title:  Wielki bój na pustyni
date:  12/07/2022
---

`„A Jezus, pełen Ducha Świętego, powrócił znad Jordanu i był wodzony w mocy Ducha po pustyni, i przez czterdzieści dni kuszony przez diabła” (Łk 4,1-2).`

`Przeczytaj Łk 4,1-13. Czego możesz się nauczyć z tego wydarzenia o pokonywaniu pokus i nieuleganiu grzechowi?`

Pokusy są tak trudne do odparcia, bo odwołują się do tego, czego naprawdę pragniemy, i zawsze pojawiają się, gdy jesteśmy najsłabsi.

W 4. rozdziale Ewangelii Łukasza zawarty jest opis kuszenia Jezusa przez szatana na pustyni. Opis sugeruje nam pewne trudne zagadnienia. Na pierwszy rzut oka wydaje się, że Duch Święty prowadzi Jezusa na pokuszenie. Jednak Bóg nigdy nikogo nie kusi (zob. Jk 1,13). Jak zauważyliśmy, Bóg prowadzi nas do tygla próby. Uderzające w 4. rozdziale Ewangelii Łukasza jest to, że Duch Święty czasami może nas doprowadzić do próby, która wystawi nas na silne pokusy szatana. W takich sytuacjach, gdy pokusy uderzają w nas z dużą siłą, możemy je błędnie rozumieć, sądząc, że nie idziemy za Bogiem tak, jak powinniśmy. Jednak niekoniecznie tak musi być. „Często bowiem zdarza się, że w trudnych sytuacjach ogarnia nas zwątpienie, czy Duch Boży rzeczywiście nas prowadzi. Ale ten sam Duch zaprowadził Chrystusa na pustynię i pozostawił go tam, aby był kuszony przez szatana. Gdy Bóg nas doświadcza, ma w tym jakiś cel do spełnienia dla naszego dobra. Jezus nie zwątpił w boskie przyrzeczenie, popadając w pokusę, ani nie wpadł w przygnębienie, gdy przyszła pokusa. My również nie powinniśmy”13.

Czasami, gdy znajdujemy się w duchowym tyglu, spalamy się, zamiast się wytapiać. Wówczas pocieszająca jest świadomość tego, że gdy uginamy się pod naporem pokusy, to jednak możemy mieć nadzieję dzięki zwycięstwu Jezusa. Dobra nowina jest taka, że skoro Jezus poniósł nasze grzechy, zapłacił karę za nasze upadki, do których doszło pod wpływem pokus (i to wszelkich pokus), oraz znalazł się w tyglu gorszym, niż my kiedykolwiek takiego doświadczymy, to Bóg nie odrzuca nas ani nie opuszcza. Jest zatem nadzieja nawet dla najgorszego z grzeszników (zob. 1 Tm 1,15).

`Z jakimi pokusami masz do czynienia obecnie? Poświęć czas na modlitwę, prosząc Pana, by nauczył cię, jak możesz zastosować lekcje płynące z przykładu Jezusa. Pamiętaj, że nie musisz ulegać pokusie — nigdy! Pamiętaj, że nawet jeśli ulegniesz pokusie, masz Zbawiciela.`