---
title:  Ze ślepego zaułka do Ziemi Obiecanej
date:  10/07/2022
---

`„A gdy faraon się zbliżył, synowie izraelscy podnieśli oczy swoje i ujrzeli, że Egipcjanie ciągną za nimi, i zlękli się bardzo. Wołali tedy synowie izraelscy do Pana” (Wj 14,10).`

Czy zdarzyło ci się paść ofiarą jakiejś intrygi albo znaleźć się w pułapce i sytuacji bez wyjścia? Czasami spotykają nas miłe niespodzianki jak na przykład przyjęcie urodzinowe zorganizowane bez naszej wiedzy przez bliskich i przyjaciół. Czasami bywa też tak, że spotykają nas sytuacje bardzo niemiłe. Na przykład w szkole znęca się nad nami jakiś osiłek, a później w zakładzie pracy zazdrosny kolega usiłuje nas wygryźć z dobrej posady.

Od dnia, w którym Izraelici opuścili Egipt, aż do dnia, w którym przybyli do Ziemi Obiecanej, „Pan szedł przed nimi w dzień w słupie obłoku, by ich prowadzić w drodze, a w nocy w słupie ognia, aby im świecić, żeby mogli iść dniem i nocą” (Wj 13,21). Na każdym etapie wędrówki byli prowadzeni przez Boga. Ale dokąd Bóg zaprowadził ich na początku? Do miejsca, gdzie mieli przed sobą morze, po bokach góry, a z tyłu w zasięgu wzroku armię faraona!

`Przeczytaj 14. rozdział Księgi Wyjścia. Dlaczego Bóg przyprowadził Izraelitów do miejsca, w którym mieli doświadczyć śmiertelnej trwogi?`

Podążanie za słupem obłoku czy ognia nie daje nam pewności tego, że zawsze będziemy odczuwać szczęście. Może to być trudne doświadczenie, bo nauka sprawiedliwości wiedzie nas w miejsca, w których nasze serce, zwodnicze z natury, jest poddawane próbie (zob. Jr 17,9). W takich trudnych sytuacjach najważniejsza jest świadomość tego, że nawet gdy naprawdę podążamy za Bogiem, to jednak możemy doświadczać różnorodnych trudności i cierpienia, ale mimo to powinniśmy zachować uległość wobec Bożego prowadzenia.

`Czego Izraelici nauczyli się z tego doświadczenia? (Zob. Wj 14,31).`

`Dlaczego ufanie Bogu jest czasami tak trudne, choć znamy przecież tak wiele wspaniałych Bożych obietnic? Przypomnij sobie trudne sytuacje, jakie Bóg dopuścił w twoim życiu, by nauczyć cię wierzyć Mu i bać się Go.`