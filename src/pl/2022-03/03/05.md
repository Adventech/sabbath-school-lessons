---
title:  Trwałe dziedzictwo
date:  13/07/2022
---

`Przeczytaj 1 P 1,6-7. O czym mówi Piotr w tych wersetach?`

Piotr skierował list do ludzi, którzy toczyli walkę z trudnościami i często czuli się opuszczeni. Napisał do „wychodźców rozproszonych po Poncie, Galacji, Kappadocji, Azji i Bitynii” (1 P 1,1). Tereny te obecnie należą do Turcji. Kilka wersetów dalej Piotr stwierdził, iż wie, że ludzi tych spotykają różnorodne doświadczenia (zob. 1 P 1,6).

`Co Piotr miał na myśli, pisząc, że jego adresaci są uchodźcami rozproszonymi (BL)? Jak mogło to potęgować próby, które przechodzili?`

Bycie chrześcijaninem w tamtych czasach było czymś nowym. Owi wierzący byli stosunkowo nieliczni i w wielu miejscach stanowili zdecydowaną mniejszość — w najlepszym razie niezrozumianą, a w najgorszym — prześladowaną. Piotr zapewnia ich jednak, że próby, które przechodzą, nie są przypadkowe ani chaotyczne (zob. 1 P 1,6-7). Autentyczna wiara jest celem tych, którzy wytrwają w różnorodnych doświadczeniach.

`Przeczytaj 1 P 1,6-9. Jakie ostateczne zapewnienie stara się dać Piotr swoim adresatom przechodzącym życiowe próby? Co ta nadzieja oznacza także dla nas?`

Jak jawią się wszelkie doświadczenia i cierpienia w porównaniu z wiecznością, jaka czeka wierzących po powtórnym przyjściu Chrystusa? Słowa Piotra skierowane do jego adresatów są słowami Boga skierowanymi do nas bez względu na to, czego dziś doświadczamy. Choć trudne i bolesne spotykają nas próby, to jednak nigdy nie wolno nam stracić z oczu faktu, że ostatecznie czeka nas życie wieczne w nowym niebie i na nowej ziemi, bez bólu, cierpienia i śmierci. Mając taką obietnicę przed nami, zagwarantowaną przez śmierć Jezusa, jakże ważne jest to, byśmy nie stracili wiary, ale raczej pośród życiowych prób prosili Pana, by oczyścił nas ze wszystkiego, co sprzeciwia się naszej wierze!