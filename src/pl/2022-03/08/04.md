---
title:  Moc zmartwychwstania
date:  16/08/2022
---

Zmartwychwstanie odwołuje się do problemu ludzkiej bezsilności. Gdy myślimy o życiu, śmierci i zmartwychwstaniu Jezusa, to często wspominamy o tym, że zgodnie z prawem Jego śmierć usprawiedliwiła nas przed Bogiem. Oczywiście jest to prawdą.

Jednak zmartwychwstanie Jezusa nadaje szczególny wymiar zbawieniu. Zmartwychwstanie Jezusa jest istotne nie tylko dlatego, że zapowiada nasze zmartwychwstanie, ale także dlatego że pozwoliło Jezusowi zająć miejsce po prawicy Ojca, odpowiednie dla Jego potęgi i autorytetu. Moc zmartwychwstania jest tą samą mocą, z jaką Bóg działa dla nas dzisiaj!

`W Ef 1,18-23 Paweł mówi o mocy Boga. Czego te wersety uczą nas o mocy zmartwychwstania Jezusa? Jaką nadzieję i jakie obietnice dla siebie w nich znajdujesz?`

Paweł modlił się, by jego adresaci zrozumieli dwie rzeczy, które można prawidłowo pojąć jedynie z Bożą pomocą: 1. Istnieje nadzieja odrodzenia i życia wiecznego, do której Jezus nas powołał. 2. Możemy zrozumieć moc, która działa na naszą korzyść.

Paweł starał się opisać, jak zdumiewająca jest to moc. Moc, z którą Bóg działa dla nas dzisiaj, jest tą samą mocą, dzięki której Jezus powrócił nie tylko z grobu do życia, ale także na miejsce sprawowania władzy po prawicy Ojca.

Ale Paweł nie poprzestał na tym. Zmartwychwstanie dawało Jezusowi nie jakąś tam moc, ale moc wiecznego panowania i zapewnienia Jego ludowi wszystkiego, czego będzie potrzebował — na zawsze!

`Sporządź listę tych spraw w swoim życiu, w których potrzebujesz mocy zmartwychwstałego Jezusa. Módl się, aby Bóg działał tą mocą, zaspokajając twoje potrzeby. Co ty ze swojej strony możesz czynić lepiej i jakich wyborów możesz dokonywać, aby moc Boża działała w większym stopniu na rzecz ciebie?`