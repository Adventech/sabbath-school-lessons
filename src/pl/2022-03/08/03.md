---
title:  W imieniu Jezusa
date:  15/08/2022
---

`„Jeśli o co prosić będziecie w imieniu moim, spełnię to” (J 14,14).`

Jezus wkrótce miał się rozstać ze swoimi uczniami. Przez trzy lata wspierał ich i dodawał im otuchy, a teraz miał odejść do nieba. Zdezorientowani uczniowie nie bardzo wiedzieli, co robić. Mimo że mieli stracić z Nim widzialny kontakt, to jednak Jezus dał im niezwykłą obietnicę.

Przeczytaj J 14,1-14. Według J 14,13-14 Jezus obiecuje uczynić dla nas wszystko, o co będziemy prosić w Jego imieniu. Dlatego kończąc naszą modlitwę, często dodajemy słowa:

— …w imieniu Jezusa. Amen!

`Jak zazwyczaj rozumiemy powyższe słowa? Co Jezus miał na myśli, gdy polecił nam tak się modlić? Jakie wskazówki są zawarte w tych słowach, byśmy mogli je właściwie zrozumieć?`

Gdy kierujemy do Boga prośby w imieniu Jezusa, to możemy być pewni, że cała maszyneria nieba działa na naszą korzyść. Nie widzimy wprawdzie aniołów w działaniu, ale są oni posyłani od niebiańskiego tronu w imieniu Jezusa i w odpowiedzi na nasze modlitwy.

Czasami gdy modlimy się w imieniu Jezusa, otwieramy oczy i oczekujemy, że wszystko wokół nas się zmieni, ale wszystko wygląda tak samo. Choć czasami moc Boża może działać w widowiskowy sposób, jak wtedy, gdy Jezus uciszył burzę, to jednak często działa po cichu i niedostrzegalnie, jak wtedy, gdy podtrzymywała Jezusa w Getsemane. Nie zawsze w odpowiedzi na modlitwę dzieje się coś niezwykłego, ale nie znaczy to, że Bóg nie działa.

`Przeczytaj ponownie J 14,1-14. Czytając ten fragment ewangelii, wyobraź sobie, że Jezus mówi wprost do ciebie, twarzą w twarz. Jaką nadzieję i jakie wsparcie możesz czerpać z tych obietnic? Z drugiej strony zadaj sobie pytanie: Co w moim życiu może stać na drodze wypełnienia się tych obietnic dla mnie oraz jakie zmiany muszę przedsięwziąć?`