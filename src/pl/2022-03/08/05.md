---
title:  On troszczy się o nas
date:  17/08/2022
---

W kulturze chrześcijańskiej spopularyzowane zostało przewrotne powiedzenie:

— Po co się modlić, skoro mogę się zamartwiać?

Śmiejemy się z niego, bo wiemy, że wbrew oczywistej absurdalności takiej postawy wielu ludzi woli się zamartwiać niż przyjść do Boga i powierzyć Mu swoje troski.

Ktoś kiedyś powiedział, że gdy nasze życie staje się pełne napięcia, powinniśmy je powierzyć Bogu i pozwolić Mu rozwiązać nasze problemy. Bóg pragnie to uczynić dla nas. Jednak zdumiewające jest to, że trzymamy się naszych problemów aż do chwili, gdy jesteśmy bliscy załamania. Dlaczego zwlekamy z przyjściem do Boga aż do czasu, gdy nasza sytuacja staje się rozpaczliwa?

`Przeczytaj 1 P 5,7. Piotr cytuje tutaj Ps 55,23. Jakie przesłanie jest zawarte w słowach apostoła? Zob. także Mt 6,25-33.`

1 P 5,7 to bardzo prosty werset. Nie ma w nim nic ukrytego i oznacza on dokładnie to, co wyraża jego najprostsze brzmienie. Słowo złożyć znaczy dokładnie to, co znaczy: zdjąć z siebie i położyć na kogoś innego; oddać komuś innemu to, co dźwigamy, tak aby nie przysparzało nam dłużej cierpienia. Oczywiście nie możemy porzucić naszych trosk byle gdzie. Nie znikną one nagle i nie rozpłyną się w próżni. Możemy je oddać naszemu Niebiańskiemu Ojcu, który obiecuje wziąć je na siebie. To właśnie Jezus mówi nam w Ewangelii Mateusza. Problem związany z tym nie polega na tym, że jest to bardzo trudne, ale raczej wydaje się zbyt łatwe — zbyt dobre, by mogło być prawdą.

Troska może być powodowana różnymi przyczynami. Może wynikać z presji związanej z pracą. Może się pojawić w wyniku niespodziewanej krytyki. Może być owocem odczucia, że jesteśmy niechciani i niekochani. Problemy zdrowotne i finansowe są częstym powodem trosk i zmartwień. Głęboka troska jest też efektem odczucia, że nie jesteśmy dość dobrzy dla Boga i nie możemy liczyć na Jego przebaczenie.

Z czegokolwiek wynikają nasze troski, to jednym z powodów, dla których trzymamy się naszych problemów, jest to, że myślimy, iż jesteśmy w stanie uporać się z nimi lepiej niż ktokolwiek inny. Ale Piotr przekonuje nas, że powinniśmy zmienić ten sposób myślenia. Nie powinniśmy się zamartwiać, bo Bóg ma o nas staranie. Ale czy Bóg stara się o nas dostatecznie mocno, by na przykład nie dopuścić do rozwodu, który pozostawi nas z poczuciem zupełnej bezużyteczności i beznadziejności? Biblia zapewnia nas, że Bóg troszczy się o nas dostatecznie mocno, by pomóc nam przetrwać każdą kryzysową sytuację.

`Co jest obecnie przyczyną twoich trosk i zmartwień? Bez względu na to jak uzasadnione są twoje troski i jak poważne, czy są zbyt wielkim problemem dla Boga? Być może naszym największym problemem jest to, że choć wierzymy, iż Bóg zna nasze troski i może rozwiązać ich przyczyny, to jednak nie wierzymy, że uczyni to w sposób, w jaki my tego oczekujemy. Zastanów się nad tym i zadaj sobie pytanie, czy tak jest również w twoim przypadku.`