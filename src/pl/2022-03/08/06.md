---
title:  Wierni niewidzialnemu Bogu
date:  18/08/2022
---

Myśl, że nikt nie troszczy się o to, co się z nami dzieje, jest bardzo przygnębiająca. Ale myśl, że Bóg nie wie czy nie troszczy się o nas, może prowadzić do zupełnej rozpaczy.

Judejczykom w niewoli babilońskiej mogło się wydawać, że Bóg nie troszczy się o nich. Zostali wygnani i czuli się opuszczeni przez Boga z powodu swoich grzechów. Przez Izajasza Bóg skierował do nich słowa pociechy. 40. rozdział Księgi Izajasza to piękny rozdział, w którym prorok w sposób łagodny przemawia do swoich rodaków o ich Bogu: „Jak pasterz będzie pasł swoją trzodę, do swojego naręcza zbierze jagnięta i na swoim łonie będzie je nosił, a kotne będzie prowadził ostrożnie” (Iz 40,11). Jednak po długich latach spędzonych w niewoli wygnańcy mogli myśleć w następujący sposób: Boże, gdzie jesteś? Nie widzimy żadnych dowodów Twojej obecności i troski!

`Przeczytaj Iz 40,27-31. W jaki sposób Izajasz opisał Boga? Jak opis ten wychodzi naprzeciw przekonaniom panującym wśród Izraelitów: „Zakryta jest moja droga przed Panem, a moja sprawa do mojego Boga nie dochodzi” (Iz 40,27)?`

Inną grupą ludzi, którzy mogli uważać, że ich droga jest zakryta przed Bogiem, byli Żydzi opisani w Księdze Estery. Co ciekawe, księga ta ani razu wprost nie wspomina o Bogu! Jednak opisane w niej wydarzenia składają się na niesamowity dramat interwencji Boga dla uratowania Jego ludu przed grożącą mu zagładą. Dramat ten przedstawia rzeczywiste wydarzenia z przeszłości, ale także symbolizuje przyszłe doświadczenia ludu Bożego, który znowu stanie się obiektem prześladowania na mocy aktów prawnych wydanych przeciwko niemu (zob. Ap 13,15). Czy możesz sobie wyobrazić to, jak łatwo tamci wierzący mogli dojść do wniosku, że zostali opuszczeni przez Boga? Jednak nie powinniśmy się obawiać. Bóg, który uratował swój lud w czasach Estery, uratuje swój lud także podczas ostatecznego kryzysu.

`Przeczytaliśmy o tym, jak Izajasz pisał o Bogu do wygnańców. Jak ty przedstawiłbyś Boga ludziom, którzy czują, że On ich opuścił? Jak nauczyłbyś ich patrzeć oczami wiary, które nie zwracają uwagi na niesprzyjające okoliczności?`