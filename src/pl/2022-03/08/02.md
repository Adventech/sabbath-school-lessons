---
title:  Szczodrość naszego Ojca
date:  14/08/2022
---

Gdyby Bóg naprawdę mnie miłował, z pewnością sprawiłby, że…! Jak często myślimy w ten sposób? Przyglądamy się okolicznościom naszego życia i zastanawiamy się, czy Bóg naprawdę nas miłuje, bo wydaje nam się, że miłując nas, powinien inaczej kierować nami.

Najczęściej jeden z dwóch poniższych powodów prowadzi do zwątpienia w Bożą dobroć. Po pierwsze, gdy czegoś bardzo pragniemy sercem i umysłem, myśl, że Bóg miałby chcieć dla nas czegoś innego, wydaje się nam niedorzeczna. Po drugie możemy wątpić w dobroć Boga, gdy nasze doświadczenie rozmija się z tym, w co wierzymy. Gdy coś wygląda dobrze, budzi dobre odczucia, brzmi dobrze czy dobrze smakuje, to zakładamy, że musi być dobre. Tak więc zaczynamy się gniewać na Boga, gdy okazuje się, że nie możemy tego mieć.

I tu właśnie wkracza na scenę wiara. Wiara wchodzi do działania właśnie wtedy, gdy jesteśmy kuszeni, by wątpić w dobroć Boga.

`Rz 8,28-39 to bardzo mocny fragment listu opisujący dobroć Boga wobec nas. W jaki sposób wersety te pomagają strzec nasz umysł przed zwątpieniem w dobroć Boga?`

W Rz 8,32 wskazany został ważny logiczny argument, niezwykle pomocny w uodparnianiu nas na zniechęcenie z powodu niesprzyjających okoliczności: „Skoro Bóg nie zawahał się zaryzykować wszystkiego dla nas, przyjmując ludzką formę/kondycję i wystawiając się na wszystko, co najgorsze, przez zesłanie swego własnego Syna, to czy może być cokolwiek innego, czego nie zrobiłby dla nas chętnie i z przyjemnością?” (MSG). Jak możemy myśleć, że Bóg posłał Jezusa, by umarł za nas, a teraz okazuje się wobec nas małostkowy i skąpy?

To znaczy, że prawda o szczodrości Boga wobec nas, ukazanej w śmierci Chrystusa, musi mieć silniejszy wpływ na nasze myślenie niż jakiekolwiek wątpliwości, jakie mogą nam przychodzić do głowy, gdy znajdujemy się w tyglu ciężkich doświadczeń.

`Jak to możliwe, że prawda (o dobroci Boga) ma silniejszy wpływ na ciebie niż twoje wątpliwości? Zastanów się nad faktem, iż Bóg wydał Jezusa na śmierć za nas, a ponadto przejawia swoją dobroć wobec ciebie na tysiące innych sposobów. Jak ta świadomość wpływa na twoją wiarę?`