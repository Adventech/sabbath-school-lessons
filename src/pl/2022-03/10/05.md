---
title:  Zamknięte usta
date:  31/08/2022
---

Najlepszym przykładem cichości podczas ciężkiej próby jest Jezus. Gdy wezwał nas, byśmy uczyli się od Niego, że jest „cichy i pokornego serca” (Mt 11,29), miał na myśli coś, czego przypuszczalnie nawet sobie nie wyobrażamy.

`Przeczytaj 1 P 2,18-25. Piotr kieruje zaskakującą radę do niewolników. Wskazuje, jak Jezus odpowiadał na niesprawiedliwe i bolesne traktowanie, a następnie sugeruje niewolnikom, iż Jezus dał im „przykład, abyście wstępowali w jego ślady” (1 P 2,21). Jakich zasad okazywania cichości i pokory w tyglu cierpienia możemy nauczyć się na przykładzie Jezusa wskazanym przez Piotra?`

Rzeczą straszną jest patrzeć, jak ktoś jest traktowany niesprawiedliwie. Jeszcze bardziej bolesne jest to, gdy nas samych spotyka takie traktowanie. Ponieważ zazwyczaj mamy silne poczucie sprawiedliwości, to gdy dzieje się jakaś niesprawiedliwość, odruchowo chcemy zrobić z tym porządek przez dokonanie tego, co podpowiada nam sprawiedliwy i słuszny gniew.

Nie jest łatwo tak żyć. Przypuszczalnie jest to niemożliwe, jeśli nie przyjmiemy jednej bardzo ważnej prawdy. Otóż we wszystkich sytuacjach, w których mamy do czynienia z niesprawiedliwością, musimy wierzyć, że nasz Niebiański Ojciec panuje nad wszystkim i że będzie działał na naszą korzyść zgodnie ze swoją wolą. To znaczy, że musimy być otwarci na możliwość tego, iż podobnie jak to się stało z Jezusem, nie zawsze zostaniemy wybawieni z niesprawiedliwości. Jednak musimy zawsze pamiętać o tym, że nasz Ojciec w niebie jest wciąż z nami i ostatecznie wszyscy jesteśmy w Jego rękach.

Rada Piotra, oparta na przykładzie Jezusa, jest zaskakująca, bo wydaje się, że milczenie w obliczu niesprawiedliwego cierpienia jest większym świadectwem chwały Boga niż zaprowadzenie porządku. Jezus, będąc przesłuchiwany przez Kajfasza i Piłata, mógł powiedzieć coś, co dałoby Mu jakieś wyjście z trudnej sytuacji i pozwoliłoby się usprawiedliwić, ale nie uczynił tego. Jego milczenie świadczyło o Jego cichości.

`Jak radzisz sobie z sytuacjami, w których zostałeś potraktowany nieuczciwie? Jak możesz lepiej zastosować w swoim życiu zasady, które studiowaliśmy w tej części lekcji?`