---
title:  Miłowanie tych, którzy nas krzywdzą
date:  30/08/2022
---

Ktoś kiedyś stwierdził: „Miłowanie naszych nieprzyjaciół nie znaczy, że mamy miłować proch, w którym zagrzebana jest perła, ale mamy miłować perłę zagrzebaną w prochu. (...). Bóg miłuje nas nie dlatego, że jesteśmy z natury mili. Stajemy się mili dlatego, że On nas umiłował”41.

`Gdy patrzysz na swoich nieprzyjaciół, co zazwyczaj widzisz — perłę czy proch?`

`Przeczytaj Mt 5,43-48. Jezus wzywa nas do miłowania naszych nieprzyjaciół i modlenia się za nich. Jaki przykład z przyrody daje nam Jezus i jak pomaga nam on zrozumieć, dlaczego powinniśmy miłować naszych nieprzyjaciół? Czego Jezus pragnie nas nauczyć?`

W Mt 5,45 Jezus wskazuje nam jako przykład do naśladowania naszego Niebiańskiego Ojca, by uświadomić nam, jak mamy traktować tych, którzy nas krzywdzą i są chyba najgorszego rodzaju tyglem dla nas. Jezus mówi, że Jego Ojciec zsyła błogosławieństwo deszczu zarówno na sprawiedliwych, jak i niesprawiedliwych. Skoro Bóg daje deszcz także niesprawiedliwym, to czy i my nie powinniśmy ich traktować w sposób łaskawy?

Jezus nie mówi nam, że powinniśmy mieć zawsze ciepłe i miłe uczucia wobec tych, którzy nam szkodzą, choć i to jest niewykluczone. Z reguły miłość do nieprzyjaciół nie jest odpowiednim uczuciem, ale określoną postawą wobec nich, świadczącą o zatroskaniu, delikatności, łagodności, rozwadze i wyrozumiałości.

Jezus zakończył ten fragment swojej wypowiedzi słowami, które wywołują dyskusje:

— „Bądźcie wy tedy doskonali, jak Ojciec wasz niebieski doskonały jest” (Mt 5,48).

Znaczenie tego wersetu staje się jasne, gdy uwzględnimy jego kontekst: Ci, którzy chcą być doskonali, jak Bóg jest doskonały, powinni miłować nieprzyjaciół, jak Bóg miłuje swoich nieprzyjaciół. By być doskonałym w oczach Boga, mamy miłować nawet wrogów, a to wymaga cichości serca, jaką tylko Bóg może nam dać.

`Pamiętając o naszej definicji cichości (znoszenie krzywd w sposób cierpliwy i pozbawiony rozgoryczenia), wymień, co musisz zmienić w sobie, aby pozwolić Panu dać ci cichość serca, która pomoże ci zachować właściwą postawę wobec wrogów.`