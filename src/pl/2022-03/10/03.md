---
title:  Wstawiennictwo o łaskę
date:  29/08/2022
---

`Przeczytaj Wj 32,1-14. Jaką rolę w tym wydarzeniu odegrał Mojżesz?`

Gdy Izraelici oddawali cześć złotemu cielcowi, Bóg uznał, że posunęli się za daleko i oznajmił, że wytraci ich, a z Mojżesza wywiedzie wielki naród. Jednak Mojżesz nie tylko nie przyjął tej oferty, ale poprosił Boga, by okazał łaskę swemu ludowi. I Bóg tak uczynił.

W Wj 32,1-14 mamy do czynienia z dwoma ważnymi zagadnieniami. Po pierwsze Boża zapowiedź wytracenia zbuntowanego ludu i uczynienia Mojżesza protoplastą (założycielem) nowego ludu wybranego była próbą dla samego Mojżesza. Bóg pragnął, by Mojżesz okazał, czy ma prawdziwe współczucie dla tragicznie nieposłusznych Izraelitów. I Mojżesz zdał egzamin. Podobnie jak to było w przypadku Jezusa, prosił o miłosierdzie dla grzeszników. To świadczy o czymś bardzo ważnym. Czasami Bóg dopuszcza, byśmy doświadczyli przeciwności. Pozwala, byśmy znaleźli się w tyglu, abyśmy my i inni ludzie mogli się przekonać, czy mamy prawdziwe współczucie dla błądzących.

`Jak Mojżesz uzasadnił swoją prośbę skierowaną do Pana, by nie odrzucał Izraelitów?`

Po drugie ten fragment księgi ukazuje fakt, iż opór/sprzeciw/opozycja i nieposłuszeństwo są okazją do okazania łaski. Ludzie potrzebują łaski właśnie wtedy, gdy najmniej na nią zasługują. Jednak właśnie wtedy, gdy ludzie najmniej zasługują na łaskę, najtrudniej jest nam im ją okazać. Gdy siostra Mojżesza, Miriam, skrytykowała go, on wołał do Pana, by uzdrowił ją z trądu (zob. 12. rozdział Księgi Liczb). Gdy Bóg zapłonął gniewem na Koracha i jego zwolenników, grożąc im zniszczeniem, Mojżesz upadł na twarz i błagał o ocalenie dla nich. Następnego dnia, gdy Izraelici obwiniali Mojżesza o śmierć buntowników, Bóg zagroził zniszczeniem wszystkim, którzy dopuścili się tej niesprawiedliwości. Ale Mojżesz znowu padł na twarz przed Bogiem i wezwał Aarona, by złożył ofiarę za lud (zob. 16. i 17. rozdział Księgi Liczb). W swojej cichości i niesamolubności, w tyglu doświadczenia, Mojżesz błagał o łaskę dla tych, którzy z pewnością na nią nie zasługiwali.

`Pomyśl o ludziach, których znasz, a którzy nie zasługują na łaskę. Jak możesz, w cichości i niesamolubnej pokorze, ukazać im łaskę Bożą?`