---
title:  Złamany chleb i wylane wino
date:  28/08/2022
---

`Żyjący na przełomie dziewiętnastego i dwudziestego wieku Oswald Chambers napisał kiedyś, że musimy się stać dla bliźnich „złamanym chlebem i wylanym winem”40. Jak myślisz, co ów szkocki pisarz religijny chciał przez to wyrazić?`

W całej Biblii mamy przykłady ludzi złamanych do służby dla bliźnich. Mojżesz został powołany do znoszenia utyskiwań i krytyki, gdy prowadził Izraelitów do Ziemi Obiecanej. Józef został powołany do roli, która wymagała doświadczenia zdrady i uwięzienia oraz pełnienia wieloletniej służby politycznej w Egipcie. W każdym przypadku Bóg dopuścił trudne sytuacje, aby życie Jego wyznawców stało się widowiskiem Jego łaski i opieki nie tylko dla nich samych, ale także dla innych ludzi. Bóg w podobny sposób posługuje się nami. Łatwo dać upust gniewowi czy chować poczucie krzywdy w podobnych sytuacjach. Ale, jak zauważyliśmy we wczorajszej części lekcji, cichość jest daną przez Boga zdolnością do znoszenia przeciwności w sposób cierpliwy i pozbawiony rozgoryczenia.

`Przeczytaj Ez 24,15-27. O czym jest mowa w tym fragmencie księgi? Dlaczego Ezechiel przeszedł przez to ciężkie doświadczenie?`

W Ez 24,24 Bóg mówi:

— „I Ezechiel będzie wam znakiem; dokładnie tak, jak on uczynił, i wy uczynicie, gdy to nastąpi. I poznacie, że Ja jestem Wszechmocny Pan”.

Dzięki przykładowi Ezechiela Izraelici mieli zostać przekonani o prawdzie o Bogu, Wszechmocnym Panu, i ujrzeć tę prawdę, doświadczając wypełnienia proroctwa zapowiedzianego w życiu Ezechiela i cierpieniu, które go spotkało. Kto wie, ilu ludzi ujrzy prawdę o Bogu przez nas, a zwłaszcza przez nasze cierpienie?

`Prędzej czy później życie nas pokona. Jakie jest twoje doświadczenie związane z załamaniem pod ciężarem trudów życia? Czego się z tego nauczyłeś? Jak twoja złamana dusza może być narzędziem Pana w pomaganiu innym ludziom?`