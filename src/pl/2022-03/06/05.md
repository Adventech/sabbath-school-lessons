---
title:  Radykalne zaangażowanie/oddanie
date:  03/08/2022
---

`„Jeśli tedy prawe oko twoje gorszy cię, wyłup je i odrzuć od siebie, albowiem będzie pożyteczniej dla ciebie, że zginie jeden z członków twoich, niż żeby całe ciało twoje miało pójść do piekła” (Mt 5,29). Przemyśl słowa Jezusa zapisane w przytoczonym wersecie. Czy nazwałbyś je radykalnymi? Jeśli tak, dlaczego?`

Radykalne działanie jest niezbędne nie dlatego, że Bóg uczynił życie chrześcijańskie trudnym, ale dlatego że my i nasza kultura odeszliśmy tak daleko od Bożego planu dla nas. Ludzie często oglądają się za siebie i pytają:

— Jak to możliwe, że tak daleko odszedłem od Boga?

Odpowiedź jest zawsze podobna:

— Krok po kroku.

Przeczytaj Mt 5,29-30. Ta wypowiedź Jezusa padła w kontekście grzechów o charakterze seksualnym. Jednak zasada wskazana w tych słowach odnosi się także do innych grzechów. Zasada ta odnosi się w ogólności do naszego wzrastania w Chrystusie.

`Jaką ważną prawdę podkreśla Jezus w słowach zapisanych w Mt 5,29-30? Czy rzeczywiście nakazuje nam się okaleczać?`

Jezus nie wzywał nas do dosłownego okaleczania ciała. Byłoby to zupełnym nonsensem! Wzywa nas raczej do panowania nad umysłem, a zatem i nad ciałem, za wszelką cenę. Zwróć uwagę na to, iż Jezus nie mówi nam, że mamy się modlić, by Bóg natychmiast usunął z nas grzeszne skłonności. Czasami Bóg łaskawie to czyni, ale często wzywa nas do radykalnego zaangażowania, byśmy porzucili coś czy zmienili jakieś postępowanie, choć nie mamy na to ochoty. Może to być prawdziwie ciężką próbą! Im częściej dokonujemy właściwego wyboru, tym silniejsi się stajemy, a moc pokusy słabnie.

Bóg czasami posługuje się jakąś ciężką próbą, by zwrócić naszą uwagę pośród licznych czynników, które ją odwracają. Ciężkie doświadczenie może być Bożym wezwaniem do podjęcia radykalnej decyzji powrotu do planu Boga dla nas.