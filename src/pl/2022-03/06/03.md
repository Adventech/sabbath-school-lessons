---
title:  Połączenie boskości z człowieczeństwem
date:  01/08/2022
---

Jakie jest twoje największe dokonanie? Zapewne nie zostało osiągnięte jedynie dzięki temu, że wstałeś rano z łóżka. Jeśli chcemy osiągnąć coś wartościowego w tym życiu, wymaga to zdecydowanego wysiłku. W naszym Chrystusowym uczniostwie jest podobnie.

`Przeczytaj Kol 1,28-29. Choć Paweł mówi o działaniu Boga w nim, w jaki sposób sugeruje, że ludzki wysiłek jest także potrzebny? (Zob. także Pwt 4,4; Łk 13,24; 1 Kor 9,25; Hbr 12,4).`

W Kol 1,29 Paweł zwraca uwagę na bardzo ciekawą rzecz dotyczącą swojej więzi z Bogiem w Jego dziele. Mówi, że pracuje, ale w mocy Bożej.

Greckie słowo przetłumaczone jako pracować27 (BW) znaczy: trudzić się (BI), pracować do wyczerpania. Słowo to było używane zwłaszcza wobec trenujących sportowców. Greckie słowo przetłumaczone jako walczyć28, które jest użyte dalej, może w niektórych językach oznaczać: zadręczać się. Tak więc mamy tu obraz sportowca, który daje z siebie wszystko, by wygrać w zawodach. Jednak Paweł dodaje nowy element do tego obrazu, gdyż pracuje usilnie nie w swojej mocy, ale w mocy, którą daje mu Bóg. Tak więc dochodzimy do prostego wniosku dotyczącego misyjnej służby Pawła, że była to służba pełniona z wielkim osobistym wysiłkiem i dyscypliną, ale w mocy Bożej. To powiązanie działa dokładnie w ten sam sposób, gdy dążymy do rozwoju swojego charakteru na podobieństwo charakteru Chrystusa.

Musimy o tym pamiętać, bo żyjemy w świecie, w którym coraz to więcej ludzi chce coraz więcej za coraz mniejszą cenę. Ta tendencja przeniknęła także do chrześcijaństwa. Niektórzy głosiciele ewangelii obiecują ludziom, że jeśli tylko uwierzą, Duch Święty zstąpi na nich z nadnaturalną mocą i dokona wielkich cudów. Jednak jest to niebezpieczna półprawda, bo prowadzi ludzi do wniosku, że wystarczy biernie czekać na moc Bożą bez żadnego wysiłku i dyscypliny z naszej strony!

`Jakie jest twoje doświadczenie w zmaganiach, o których pisze Paweł? Co Bóg położył ci na sercu i z czym się zmagasz? Jak możesz się nauczyć podporządkowywać woli Boga?`