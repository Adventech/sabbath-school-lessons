---
title:  Potrzeba wytrwałości
date:  04/08/2022
---

`Przeczytaj opis zmagania Jakuba z Bogiem (zob. 32. rozdział Księgi Rodzaju). Co wydarzenie to mówi nam o potrzebie wytrwałości, nawet w obliczu wielkich rozczarowań oraz różnych czynników zniechęcających i odstraszających? W swojej odpowiedzi uwzględnij kontekst sytuacji, w jakiej znalazł się wówczas patriarcha Jakub.`

Możemy wiedzieć, co jest dobre, i korzystać z wolnej woli, by czynić to, co dobre. Jednak gdy znajdujemy się pod presją, może być bardzo trudno trzymać się Boga i Jego obietnic. Jest tak dlatego, że jesteśmy słabi i bojaźliwi. Dlatego jedną z ważnych chrześcijańskich zalet jest wytrwałość — zdolność zachowywania niezłomnej postawy pomimo silnego sprzeciwu.

Jednym z najwspanialszych biblijnych przykładów wytrwałości jest Jakub. Otóż Jakub najpierw oszukał swojego brata, Ezawa, i wyłudził błogosławieństwo ojca nadające mu prawo pierworództwa (zob. 27. rozdział Księgi Rodzaju). Potem musiał uciekać przed zemstą Ezawa. Choć w swoim śnie o drabinie sięgającej nieba (zob. 28. rozdział Księgi Rodzaju) Jakub otrzymał wspaniałe obietnice Bożego prowadzenia i błogosławieństwa, nadal bał się swojego brata. Rozpaczliwie pragnął zapewnienia Bożej akceptacji i aktualności danych mu obietnic. Gdy toczył walkę z Synem Bożym, doznał dotkliwej kontuzji i nie był w stanie dłużej się zmagać, gdyż odczuwał potworny ból. Zaprzestał walki, ale nadal trzymał się swojego „Przeciwnika”. Wbrew straszliwemu bólowi Jakub trzymał się Syna Bożego, by dostać zapewnienie Jego błogosławieństwa. Wówczas Bóg nakazał mu:

— „Puść mnie, bo już wzeszła zorza” (Rdz 32,26).

Jakub otrzymał błogosławieństwo, bo wytrwał w cierpieniu. Podobnie jest z nami. Bóg może także nam wybić biodro, abyśmy w naszym bólu trzymali się Jego. W przypadku Jakuba Bóg pozwolił, by cierpiał on dalej — Jakub kulał, gdy spotkał się ze swoim bratem. Na zewnątrz wyglądało to jak słabość, ale dla Jakuba była to oznaka siły.

`Jakich praktycznych wyborów możesz dokonać (w kwestii wyboru towarzystwa, stylu życia, lektury, nawyków zdrowotnych, życia duchowego), aby usilniej trwać przy Panu wbrew zniechęceniu i pokusom?`