---
title:  Duch Prawdy
date:  31/07/2022
---

Czy zdarzyło ci się prosić Boga w modlitwie, by uczynił cię dobrym, ale nic się nie zmieniło w tobie? Jak to możliwe, że modlimy się o działanie wielkiej odradzającej mocy Boga, a nie widzimy żadnych skutków? Wiemy, że Bóg ma nieograniczone nadprzyrodzone środki i pragnie nas nimi obdarzać. Chcielibyśmy z tego skorzystać, a jednak nasze życie się nie zmienia stosownie do Bożej oferty.

Dlaczego tak jest? Jeden z powodów jest niepokojąco prosty: Choć Duch Święty ma nieograniczoną moc, by nas zmieniać, to jednak swoimi osobistymi wyborami ograniczamy to, co Bóg może dla nas zrobić.

`Przeczytaj J 16,5-15. W tym fragmencie ewangelii Jezus nazywa Ducha Świętego Duchem Prawdy (zob. J 16,13). Jakie to ma znaczenie w kwestii tego, co Duch Święty może uczynić dla nas?`

Choć Duch Święty może nam uświadomić prawdę o naszej grzeszności, to jednak nie może nas zmusić do skruchy. Może nam także ukazać prawdę o Bogu w całej jej wspaniałości, ale nie może nas zmusić, byśmy wierzyli i byli Jemu posłuszni. Gdyby Bóg przymuszał nas w najmniejszy sposób, to odbierałby nam nasza wolną wolę. Wówczas szatan mógłby Go oskarżyć o manipulowanie naszym umysłem i sercem, a więc o oszukiwanie w wielkim boju. Gdy wielki bój rozpoczął się w niebie, to Bóg nie przymusił szatana ani żadnego z aniołów do wierzenia w boską dobroć ani nie zmusił ich do skruchy. W ogrodzie Eden, gdy stawka była bardzo wysoka, Bóg wyraźnie oznajmił prawdę o drzewie w środku ogrodu. Jednak nie zapobiegł skorzystaniu z wolnej woli przez Ewę i Adama, nawet gdy oni postanowili być nieposłuszni. Podobnie Bóg postępuje z nami dzisiaj. Tak więc Duch Święty objawia prawdę o Bogu i grzechu, a potem wzywa:

— W świetle tego, co ci ukazałem, co teraz wybierasz?

Podobnie jest, gdy znajdujemy się w tyglu ciężkich doświadczeń. Czasami znajdujemy się w owym tyglu właśnie dlatego, że nie byliśmy posłuszni i nie okazaliśmy skruchy z powodu grzechu. Aby Bóg działał dla nas w takich sytuacjach, musimy świadomie otworzyć drzwi skruchy i posłuszeństwa, tak by moc Boża mogła nas zmieniać.

`Jakie przekonanie dał ci ostatnio Duch Prawdy? Jak uważnie słuchasz Jego głosu? Co ważniejsze, jakich wyborów dokonujesz przy pomocy danej ci wolnej woli?`