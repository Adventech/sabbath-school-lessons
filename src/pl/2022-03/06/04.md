---
title:  Zdyscyplinowana wolna wola
date:  02/08/2022
---

Jednym z największych wrogów naszej woli są nasze uczucia. Żyjemy w kulturze coraz bardziej atakowanej obrazami i muzyką odwołującymi się wprost do naszych zmysłów, wywołującymi emocje — gniew, lęk i żądzę — z pominięciem naszej świadomości. Coraz częściej myślimy w taki sposób: Co chciałbym zjeść na kolację? Co mam ochotę dzisiaj zrobić? Czy naprawdę pragnę to kupić? Uczucia stały się nieodłączną częścią naszego procesu podejmowania decyzji. Uczucia niekoniecznie są złe, ale to, co czuję w odniesieniu do czegoś, może mieć niewiele wspólnego z tym, czy jest to właściwe i dobre dla mnie. Nasze uczucia mogą nas wprost okłamywać: „Podstępne jest serce, bardziej niż wszystko inne, i zepsute, któż może je poznać?” (Jr 17,9). Mogą one tworzyć fałszywy obraz rzeczywistości, skłaniając nas do błędnych wyborów i wpędzając w tygle doświadczeń, które sami prowokujemy.

`Jakie możesz wskazać biblijne przykłady ludzi kierujących się w swoich wyborach uczuciami zamiast Słowem Bożym? Jakie były skutki takich wyborów? (Zob. np. Rdz 3,6; 2 Sm 11,2-4; Ga 2,11-12).`

`Przeczytaj 1 P 1,13. O co troszczy się Piotr i co zaleca swoim adresatom?`

Apostoł Piotr rozumiał, że umysł jest sterem człowieka. Bez kontroli umysłu bylibyśmy zdani na ślepe porywy uczuć, tak dobrych, jak i złych.

Wyobraź sobie, że idziesz wąską ścieżką do domu Pasterza. Po drodze mijasz inne ścieżki prowadzące w różnych kierunkach. Niektóre z nich wiodą tam, dokąd nie chcesz iść. Inne prowadzą w miejsca, które wydają się bardzo atrakcyjne, odwołując się do naszych odczuć, emocji i pragnień. Jednak wybranie jednej z takich ścieżek sprawi, że zejdziesz z właściwej ścieżki i zabłądzisz tak, że trudno będzie wrócić.

`Przed podjęciem jakich trudnych decyzji stoisz obecnie? Odpowiedz sobie uczciwie na pytanie: — Jak mogę się upewnić, że opieram moje wybory nie na uczuciach, emocjach i pragnieniach, ale na Słowie Bożym?`