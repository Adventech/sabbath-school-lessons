---
title:  Kompromis jako przebiegła strategia szatana
date:  14/04/2024
---

`Porównaj J 14,6 z J 8,44. Jakie przeciwieństwo między charakterem Jezusa a charakterem szatana jest ukazane w tych wersetach?`

To, co mówi Jezus, jest prawdą, gdyż On jest Autorem Prawdy. Prawda płynie wprost z serca wszechmądrego, wszechmiłującego i wszechwiedzącego Boga. On jest podstawą rzeczywistości i wszelkiej prawdy.

W przeciwieństwie do tego szatan jest kłamcą i ojcem kłamstwa. Jest gotowy używać kłamstw, zwiedzeń, fałszywych informacji oraz wypaczać prawdę, by sprowadzić lud Boży na błędne drogi. Zwiódł Ewę w Edenie, wypaczając prawdę, wywołując wątpliwości i otwarcie zaprzeczając temu, co powiedział Bóg. Stwierdzenie szatana: „Na pewno nie umrzecie” (Rdz 3,4), w kontekście spożycia zakazanego owocu, było wyraźnym przeciwstawieniem się ostrzeżeniu Boga. Przez wieki szatan stosował podobną strategię. Podkopywał wiarę w Słowo Boże, przeciwstawiał się objawionej woli Boga, wypaczał Pismo Święte, a nawet cytował Biblię w pokrętny sposób dla swoich własnych celów.

`Przeczytaj Prz 23,23; J 17,17; 8,32. Jakie podobieństwa dostrzegasz w tych wersetach w kwestii prawdy Słowa Bożego? Co jest zasadniczym przesłaniem owych wersetów?`

„Szatan doskonale wiedział, że Pismo Święte uzdolniłoby człowieka do rozpoznania jego zwiedzeń i przeciwstawienia się jego mocy. Nawet sam Zbawiciel świata dzięki Słowu oparł się jego nagabywaniom. Wobec każdego ataku Chrystus używał tarczy wiecznej prawdy, mówiąc:

— Napisano (zob. Mt 4,4.7.10).

Na każdą sugestię przeciwnika odpowiadał mądrością i mocą Słowa. Aby szatan był w stanie utrzymać swą władzę nad ludźmi oraz ugruntować autorytet papieskiego uzurpatora, musi utrzymywać ich w nieznajomości Pisma Świętego. Biblia wywyższyłaby Boga i sprowadziłaby człowieka na właściwe dla niego miejsce, dlatego jej święte prawdy muszą być zatajone i pozostać w ukryciu. Tę logikę postępowania przyjął Kościół katolicki. Przez setki lat zakazywano rozpowszechniania Biblii. Zakazywano ludziom jej czytania i posiadania, a pozbawieni zasad księża i prałaci interpretowali jej nauki tak, aby podtrzymać swoją pozycję. W ten sposób papież został niemal powszechnie uznany za zastępcę Boga na ziemi, obdarzonego władzą nad Kościołem i światem”21.

`W jaki sposób dzisiaj szatan usiłuje wypaczać i błędnie interpretować Słowo Boże?`