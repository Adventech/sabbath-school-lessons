---
title:  Ludzkie rozumowanie nieoparte na Piśmie Świętym
date:  17/04/2024
---

Duch Święty wpływa na nas przez nasz umysł. On zaprasza nas do badania tajemnic wszechświata. Ktoś trafnie zauważył, że jako chrześcijanie nie wyłączamy naszego mózgu przed drzwiami kościoła. Niemniej jednak samo w sobie ludzkie rozumowanie nie jest w stanie odkryć prawdy objawionej przez Boga w Piśmie Świętym. Prawda nie jest sprawą ludzkiej opinii. To sprawa boskiego objawienia.

`Przeczytaj Prz 16,25; Sdz 21,25; Iz 53,6. Co wersety te mówią o szatańskiej strategii zwodzenia?`

Jednym z najskuteczniejszych zwiedzeń diabła jest wpajanie nam przekonania, że ludzkie rozumowanie bez pomocy Ducha Świętego i nieoparte na Słowie Bożym wystarczy, by zrozumieć wolę Boga. Jednak to, że jakaś droga wydaje się dobra człowiekowi czy nawet całej kulturze, nie znaczy, że jest ona właściwa w oczach Boga.

Kilka lat temu wybraliśmy się wraz z żoną na spacer do lasu w pobliżu hotelu, w którym zatrzymaliśmy się na noc. Zazwyczaj mam dość dobrą orientację w terenie, więc po około półgodzinnym spacerze byłem pewny, że łatwo znajdę drogę powrotną. Jednak okazało się, że zabłądziliśmy w lesie. Słońce chyliło się ku zachodowi, więc zacząłem się bać, że noc zastanie nas w lesie. Na szczęście spotkaliśmy innych spacerowiczów, którzy wskazali nam drogę. Okazało się, że jesteśmy osiem kilometrów od miejsca, w którym, jak mi się wydawało, powinniśmy się znajdować. Uprzejmi spacerowicze mieli niedaleko zaparkowany samochód i zaoferowali, że podwiozą nas do hotelu. W tej sytuacji spotkanie kogoś, kto znał drogę i mógł nas dowieźć do celu, było dla nas wybawieniem.

Bóg nie zostawił nas samych w drodze z ziemi do nieba. Duch Święty wskazuje nam Pismo Święte i prowadzi nas do celu. Prawda i fałsz, sprawiedliwość i niesprawiedliwość, dobro i zło mogą być prawidłowo zrozumiane jedynie przy pomocy Słowa Bożego. Wszystko, co jest przeciwne Bogu i Jego Słowu, musi być błędne i niebezpieczne, a prawda i dobro zawsze pozostają w zgodzie z Bożym objawieniem. Dlatego tak ważne jest, by Słowo Boże było dla nas ostateczną miarą prawdy i moralności.

`Dlaczego ludzki umysł bez pomocy Ducha Świętego jest niezdolny do odkrywania prawdy objawionej przez Boga? Podczas wspólnego studium biblijnego omówcie związek istniejący pomiędzy ludzkim rozumem a Bożym objawieniem. Jak umysł pozwala nam zrozumieć objawienie Boga? Przeczytaj 2. rozdział Księgi Daniela, proroctwo obejmujące historię świata od czasu Babilonii aż do ustanowienia Królestwa Bożego. Jak takie proroctwa przemawiają do ludzkiego rozumu?`