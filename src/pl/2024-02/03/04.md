---
title:  Strzeżeni przez Słowo
date:  16/04/2024
---

`Porównaj J 17,15-17 z Dz 20,32. Jakie wskazówki dają nam Jezus i apostoł Paweł w kwestii ochrony przed szatańskimi zwiedzeniami?`

Biblia jest nieomylnym objawieniem woli Boga. Przedstawia Boży plan zbawienia ludzkości. Ponieważ całe Pismo Święte jest natchnione przez Boga, to jest „pożyteczne do nauki, do wykrywania błędów, do poprawy, do wychowywania w sprawiedliwości” (2 Tm 3,16). Ważne jest to, że całe Pismo Święte jest natchnione przez Boga — nie tylko wybrane jego części czy jedne części bardziej niż inne. Całą Biblię należy przyjąć jako Słowo Boże. W przeciwnym razie otwiera się drzwi dla zwiedzenia.

Biblia wyraźnie objawia nieskończoną miłość Boga w świetle wielkiego boju. Obnaża także szatańskie kłamstwa i demaskuje jego zwiedzenia. Diabeł nienawidzi Słowa Bożego i od wieków czyni wszystko, co może, by udaremnić jego wpływ.

Co wiedzielibyśmy o planie zbawienia, gdybyśmy nie mieli Biblii? Co rozumielibyśmy z narodzin, życia, nauczania i służby Jezusa Chrystusa? Bez Pisma Świętego nie moglibyśmy nawet zacząć pojmować głębi ofiary Chrystusa, chwały Jego zmartwychwstania, mocy Jego wstawiennictwa i majestatyczności Jego powtórnego przyjścia.

Wszystkie te ważne prawdy są objawione, nauczane i podkreślone w Słowie Bożym. Tylko ono jest ostatecznym i niezmiennym standardem rozumienia prawdy objawionej przez Boga.

Dlatego musimy walczyć przeciwko wszelkim próbom podważania autorytetu czy natchnienia Biblii, także ze strony ludzi, którzy deklarują umiłowanie Pisma Świętego, ale sieją zwątpienie w objawione w nim prawdy. Niestety, wskutek rzekomo postępowego rozumowania, wielu teologów i chrześcijan tak bardzo skupia się na ludzkiej stronie Pisma Świętego, iż traktują je jak słowo ludzkie, a nie jak Słowo Boże. Twierdzą oni, że Biblia jest zbiorem pism królów, pasterzy, rybaków, kapłanów, poetów i innych ludzi, którzy podzielili się swoim zrozumieniem natury Boga, przyrody i rzeczywistości najlepiej, jak potrafili w ich czasie i miejscu.

Czyżby? Gdyby to było prawdą, dlaczego my, żyjący w dwudziestym pierwszym wieku, mielibyśmy przejmować się tym, co myśleli ci ludzie, i czynić ich przemyślenia podstawą naszej nadziei na życie wieczne? Byłoby to wysoce nierozsądne.

`Przeczytaj Ps 119,105.116.130.133.160. Jaki wgląd w znaczenie Słowa Bożego w planie zbawienia dają nam te wersety?`