---
title:  Walka o umysł
date:  18/04/2024
---

`Przeczytaj 2 Kor 4,3-6. Co znaczą słowa: „Bóg świata tego zaślepił umysły niewierzących” (2 Kor 4,4)? W jaki sposób umysły ludzi zostają zaślepione? Jak mogą przejrzeć na nowo?`

W tym wersecie greckie słowo przetłumaczone jako umysł to noema. Dosłownie oznacza ono postrzeganie lub zdolności umysłowe. W adwentystycznym komentarzu biblijnym czytamy ciekawe spostrzeżenia dotyczące tego wersetu: „Walka między Chrystusem a szatanem jest walką o ludzkie umysły (zob. Rz 7,23.25; 12,2; 2 Kor 3,14; 11,3; Flp 2,5; 4,7-8). Zasadniczym działaniem szatana jest pogrążanie umysłów ludzi w ciemności. Czyni on to, powstrzymując ludzi przed studiowaniem Słowa Bożego oraz prowadząc ich do nadwyrężania sił umysłu przez brak higieny fizycznej i umysłowej, zajmowania się wyłącznie sprawami doczesnego życia, a także pielęgnowania postawy pychy i wywyższania się”22.

Brak wiedzy u tych, którzy giną, nie wynika z braku możliwości jej zdobycia. Wynika raczej z tego, że nie chcieli jej zdobyć. Wielu miało wszelkie możliwości poznania prawdy, ale wolało nie wierzyć, pozwalając, by szatan zaślepił ich umysły. Królestwo szatana jest królestwem ciemności. „Ewangelia jest jedynym środkiem, dzięki któremu zgubne knowania i zwiedzenia szatana mogą być obnażone, a ludzie mogą ujrzeć drogę z ciemności do światłości”23. Istotą przesłania Nowego Testamentu jest życie, śmierć i zmartwychwstanie Jezusa. On jest sensem ewangelii i centralną postacią Pisma Świętego. Całe Pismo Święte świadczy o Nim (zob. J 5,39).

`Przeczytaj J 1,4-5.9.14. Jak wersety te opisują Jezusa. Zwróć uwagę zwłaszcza na J 1,14.`

W pierwszych wiekach istnienia Kościoła chrześcijańskiego wierzący byli zupełnie poświęceni Chrystusowi jako Temu, który był dla nich światłem w ciemności. Byli odkupieni przez Jego łaskę, odrodzeni przez Jego moc i motywowani Jego miłością. Nawet śmierć nie mogła ich odwieść od wierności Chrystusowi. Rozpoznawali oni diabelskie zwiedzenia w pełnym chwały świetle ewangelii. Chrystus zawsze miał ludzi, którzy przez Jego łaskę odważnie stali przy Jego prawdzie. W pierwszych wiekach chrześcijaństwa światło miłości, łaski i prawdy Chrystusa jaśniało w ciemności.