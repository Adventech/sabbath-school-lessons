---
title:  Wilki drapieżne
date:  15/04/2024
---

`Przeczytaj Dz 20,27-32. Jakie konkretne ostrzeżenia skierował apostoł Paweł do przywódców zboru w Efezie w kwestii nadchodzącego odstępstwa?`

Celem rady Pawła było przygotowanie Kościoła na to, co miało nastąpić. W tych wersetach apostoł wyraził swoje zasadnicze obawy:

1. „Wejdą między was wilki drapieżne, nie oszczędzając trzody” (Dz 20,29). Mówiąc innymi słowy, wierzących miały spotkać straszliwe prześladowania inicjowane wewnątrz Kościoła.

2. „Nawet spomiędzy was samych powstaną mężowie, mówiący rzeczy przewrotne, aby uczniów pociągnąć za sobą” (Dz 20,30). W Kościele miały się zagnieździć błędne poglądy. Miejsce prawdy objawionej przez Boga zajęły doktryny będące pomieszaniem prawdy z kłamstwem. Pogańskim praktykom nadano pozornie chrześcijański charakter. W czwartym i piątym wieku do chrześcijańskiego Kościoła delikatnie wkradł się kompromis z pogaństwem, a jako jego uzasadnienie podawano dążenie do schrystianizowania świata. Jednak skutki odchodzenia od prawdy Słowa Bożego — jak to było zawsze, tak i tym razem — okazały się tragiczne.

`Przeczytaj 2 Tes 2,7-12. Jak apostoł Paweł opisał przyszłe odstępstwo? Jakie miały być jego zasadnicze cechy?`

Stwierdzenie apostoła Pawła: „tajemna moc nieprawości już działa” (2 Tes 2,7), jest bardzo szczególne. Już w czasach Pawła widoczne było stopniowe odchodzenie od prawdy Słowa Bożego w kwestii posłuszeństwa prawu Bożemu. To odstępstwo miało się w pełni rozwinąć w przyszłych wiekach.

Wbrew drugiemu przykazaniu biblijnego dekalogu do oficjalnego chrześcijaństwa wprowadzono kult wizerunków. Od tysięcy lat bożki były czczone we wszystkich pogańskich religiach. Aby uczynić chrześcijaństwo bardziej akceptowalnym dla nienawróconych pogan napływających masowo do Kościoła, pogańskich bogów przemianowano na tak zwanych chrześcijańskich świętych. Niedziela, pogański dzień poświęcony kultowi słońca, została stopniowo przyjęta jako chrześcijański dzień nabożeństwa, rzekomo na pamiątkę zmartwychwstania Chrystusa. Ten fałszywy dzień odpoczynku, nienakazany w Piśmie Świętym, jest obecnie świętowany przez większość chrześcijańskiego świata.

`Jakie kompromisy wkradają się dzisiaj do naszego Kościoła. W jakich kompromisach ty sam uczestniczysz? Czy zdarza ci się mieszać prawdę z fałszem?`