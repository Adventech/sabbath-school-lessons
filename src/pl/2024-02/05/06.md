---
title:  Posłuszeństwo — owoc wiary
date:  02/05/2024
---

`Przeczytaj Rz 3,27-31; 6,15-18; 8,1-2. Czego wersety te uczą nas o zbawieniu wyłącznie dzięki sprawiedliwości Chrystusa?`

W czasach Lutra nowy prąd pojawił się w Kościele. Dziesiątki tysięcy ludzi dowiedziało się, że zamiast polegać na swoich uczynkach, mają patrzeć nieustannie na Jezusa, jedynego Zbawiciela. Niewątpliwie przyglądając się swojemu duchowemu stanowi i swojemu postępowaniu, jesteśmy skazani na niekończące się rozczarowania. Kto z wierzących nie doświadczył tego dotkliwie? Dlatego naszym obowiązkiem jest patrzeć zawsze i przede wszystkim na Jezusa.

Łaska Boża zmienia nas. Pewnego dnia Jan Wesley (1703-1791), reformator Kościoła w Wielkiej Brytanii, wybrał się na nabożeństwo braci morawskich w Londynie. Ze zdumieniem stwierdził, że podczas zgromadzenia czytano autorstwa Marcina Lutra wstęp do Listu do Rzymian. Wesley pierwszy raz w życiu zrozumiał wówczas ewangelię. Był tym wstrząśnięty do głębi i zapragnął lepiej poznać Chrystusa, który oddał życie za niego. Napisał potem: „Uczułem, że moje serce dziwne ogarnia wzruszenie. Zacząłem polecać Chrystusowi, Jemu jednemu, sprawę mego zbawienia i pewność jęła napełniać duszę mą, że boski Zbawiciel zdjął ze mnie brzemię moich przewinień, wybawiając mnie z mocy grzechu i śmierci”43.

`Przeczytaj 1 P 2,2; 2 P 3,18; Kol 1,10; Ef 4,18-24. Jakie ważne prawdy dotyczące chrześcijańskiego życia są zawarte w tych wersetach?`

Reformatorzy Kościoła systematycznie studiowali Słowo Boże, by pełniej poznać prawdę. Będąc niezadowoleni z istniejącej sytuacji i surowego religijnego doświadczenia pozbawionego prawdziwego duchowego wzrastania, ciągle pragnęli lepiej poznawać Chrystusa. Wielu chrześcijan wierzących w Biblię w czasach średniowiecza zapłaciło najwyższą cenę za swoje duchowe zaangażowanie. Byli torturowani, więzieni i mordowani. Konfiskowano ich majątki, palono domy, rabowano gospodarstwa i prześladowano ich bliskich. Gdy wypędzano ich z domów, oczekiwali miasta, „którego budowniczym i twórcą jest Bóg” (Hbr 11,10). Gdy ich torturowano, błogosławili swoich oprawców. W ciemnych lochach trzymali się Bożych obietnic dotyczących lepszej przyszłości. Choć fizycznie byli zniewoleni, to jednak w duchu byli wolni w Chrystusie, w prawdach Słowa Bożego oraz w nadziei rychłego powtórnego przyjścia Chrystusa.

`Zastanów się, na czym opierasz swoją nadzieję na zbawienie?`