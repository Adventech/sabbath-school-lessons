---
title:  Tylko Chrystus, tylko łaska
date:  01/05/2024
---

`Przeczytaj Ef 2,8-9; Rz 3,23-24; 6,23; 5,8-10. Czego wersety te uczą o planie zbawienia?`

Bóg oferuje zbawienie jako dar. Duch Święty prowadzi nas do przyjęcia przez wiarę tego, co Chrystus łaskawie ofiarował nam przez swoją śmierć na Golgocie. Jezus, Bóg Syn, ofiarował swoje doskonałe życie jako okup za nasze grzechy.

Boża sprawiedliwość wymaga doskonałego posłuszeństwa. Doskonałe życie Chrystusa zajmuje miejsce naszego niedoskonałego życia. Prawo Boże, które złamaliśmy, potępia nas i skazuje na wieczną śmierć. Biblia mówi o tym jasno. Wskutek naszych grzesznych wyborów nie dorastamy do Bożego ideału wyznaczonego nam przy stworzeniu. Jesteśmy grzesznikami. Sami z siebie nie jesteśmy w stanie sprostać sprawiedliwym wymaganiom świętego Boga. Dlatego też zasługujemy na wieczną śmierć. Ale jest dobra nowina. Apostoł Paweł zapewnia nas: „Albowiem zapłatą za grzech jest śmierć, lecz darem łaski Bożej jest żywot wieczny w Chrystusie Jezusie, Panu naszym” (Rz 6,23). Zbawienie jest darem — nie możemy na nie zasłużyć. Gdyby zbawienie można było osiągnąć przy pomocy uczynków, musielibyśmy na nie zapracować. Jednak ewangelia bardzo mocno podkreśla fakt, że nie jesteśmy w stanie zapracować na zbawienie.

Marcin Luter i inni reformatorzy Kościoła odkryli, że wyłącznie Chrystus jest źródłem zbawienia. Gdy ta prawda dotarła do Lutra, zaczął on głosić przesłanie o zbawiennej łasce Chrystusa. Tłumy przybywały, by słuchać jego żarliwych kazań, które niosły ludziom przesłanie odrodzenia. Jego słowa były dla ludzi jak kubek zimnej wody na pustyni świata. Ludzie zniewoleni tradycją średniowiecznego Kościoła trwali od wieków w niewoli rytuałów, które nie wnosiły nic w ich duchowe życie. Biblijne kazania Lutra poruszały serca i zmieniały słuchaczy.

Czytając Nowy Testament, Luter był przejęty świadomością dobroci Boga. Zdumiewało go to, jak Bóg pragnie zbawić każdego człowieka. W tamtym czasie Kościół oficjalnie nauczał, że zbawienie jest jedynie w części dziełem Boga, a w pozostałej części dokonaniem człowieka. Luter zrozumiał, że śmierć Chrystusa na krzyżu jest jedyną i wystarczającą podstawą zbawienia dla całej ludzkości.

„Chrystusa potraktowano stosownie do tego, na co my zasługujemy, aby nas potraktowano tak, jak On na to zasługuje. Potępiono Go za nasze grzechy, w których popełnieniu nie uczestniczył, abyśmy mogli być usprawiedliwieni Jego sprawiedliwością, w której nie mamy żadnego udziału. Poniósł śmierć, która była nam sądzona, abyśmy mogli otrzymać życie będące Jego własnością”42.

Te słowa są mocnym i wymownym podsumowaniem ewangelii. Jesteśmy usprawiedliwieni wyłącznie sprawiedliwością Chrystusa, w której nie mamy żadnego udziału. Na tym fakcie opiera się obietnica zbawienia zaoferowanego każdemu człowiekowi.

`Skoro zbawienie jest dziełem Boga w Chrystusie, to jaką rolę odgrywają dobre uczynki w chrześcijańskim życiu? Jak możemy uznać znaczenie dobrych uczynków w naszym doświadczeniu, nie czyniąc ich jednocześnie podstawą naszej nadziei?`