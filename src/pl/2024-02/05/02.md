---
title:  Tylko Słowo Boże
date:  28/04/2024
---

`Przeczytaj Ps 119,103-104.147.162. Jaka była postawa Dawida wobec Słowa Bożego? Jak wpływała ona na reformatorów i jak wpływa na nas?`

Biblia była podstawą wiary reformatorów i treścią ich nauczania. Rozumieli oni, że mają do czynienia z natchnionym Słowem Bożym, żywym i trwającym „na wieki” (1 P 1,23 BG). Cenili każde słowo Pisma Świętego. Gdy studiowali je pilnie i wierzyli zawartym w nim obietnicom, ich wiara stawała się silna, a odwaga — niezłomna. „Tak dzieje się ze wszystkimi obietnicami Słowa Bożego. Przez nie przemawia do nas osobiście i bezpośrednio, tak jak byśmy słyszeli Jego głos. W tych obietnicach udziela nam Chrystus swej łaski i mocy. Są one owymi liśćmi, które »służą do uzdrawiania narodów« (Ap 22,2). Przyjęte i przyswojone dają wytrwałość charakteru, przywracają życie i podtrzymują je. Nic innego nie ma takiej mocy uzdrawiającej. Nic innego nie może udzielić odwagi i wiary, które obdarzają siłami witalnymi cały organizm”37.

Pismo Święte daje nam radość zamiast smutku, nadzieję zamiast zniechęcenia, światło zamiast ciemności. Wskazuje drogę, gdy nie wiemy, dokąd iść. Daje nam pewność, gdy jesteśmy zaniepokojeni, siłę w słabości i mądrość w nieświadomości. Gdy rozmyślamy o Słowie Bożym i przez wiarę ufamy Bożym obietnicom, wówczas Boża życiowa siła dodaje nam energii fizycznej, umysłowej, emocjonalnej i duchowej.

Reformatorzy napełniali swój umysł Pismem Świętym. Żyli Słowem Bożym, a wielu z nich oddało życie w jego obronie. Nie byli ludźmi powierzchownymi, niedbałymi ani lekkomyślnymi w sprawach dotyczących pobożności. Wiedzieli, że bez mocy Słowa Bożego nie będą w stanie przeciwstawić się siłom zła zgromadzonym przeciwko nim.

Pasją Jana Wiklifa, reformatora Kościoła w czternastym wieku, stało się przetłumaczenie Biblii na język angielski, aby jego rodacy mogli ją czytać i rozumieć. Ponieważ przekładanie Biblii na języki zrozumiałe dla ludu było uważane za niezgodne z prawem, Wiklif został osądzony za swoją wiarę, potępiony jako heretyk i skazany na śmierć. Podczas procesu skierował żarliwe wezwanie do swoich oskarżycieli i sędziów:

— „»Jak się wam zdaje« — powiedział na koniec — »z kim walczycie? Ze starcem stojącym nad grobem? Nie! Walczycie z Prawdą — z Prawdą, która jest potężniejsza od was i która was pokona«”38.

Te przedśmiertne słowa Wiklifa wypełniły się, a światło Bożej prawdy rozproszyło mroki średniowiecza.

`W jaki sposób Pismo Święte jest dla ciebie pocieszeniem w trudnych chwilach?`