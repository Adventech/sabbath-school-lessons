---
title:  Oświeceni przez Ducha Świętego
date:  30/04/2024
---

Pewnego dnia, studiując w bibliotece uniwersyteckiej, niemiecki mnich Marcin Luter (1483-1546) przeżył coś, co stało się punktem zwrotnym w jego życiu. Natrafił na egzemplarz łacińskiej Biblii. Wcześniej nie wiedział nawet, że taka księga istnieje. Z nieopisanym zaciekawieniem czytał werset za wersetem i rozdział za rozdziałem. Był zdumiony wyrazistością i mocą bijącymi ze Słowa Bożego. Gdy chłonął kolejne strony Biblii, Duch Święty oświecał jego umysł. Luter czuł prowadzenie Ducha Świętego, gdy prawdy zatarte przez tradycję wydawały się wyzierać z Pisma Świętego. Opisując potem to swoje pierwsze spotkanie z Biblią, wspominał, iż wołał w swoim sercu:

— „O, (…) by to i mnie kiedyś Bóg do [zdobycia] takiej dopomógł książki!”40.

`Jakie zasady interpretacji Biblii są podane w poniższych wersetach?`

`J 14,25-26`

`J 16,13-15`

`2 P 1,20-21`

Wersety te podkreślają pewność, że Duch Święty, który natchnął autorów ksiąg biblijnych, prowadzi także nas, gdy czytamy Pismo Święte. To On jest Boskim Interpretatorem Objawionej Prawdy. Niestety, wielu współczesnych chrześcijan nie docenia nadprzyrodzonego charakteru Biblii, a podkreśla jedynie jej ludzki wymiar. Ponieważ szatanowi nie udało się uniemożliwić ludziom dostępu do Biblii, usiłuje on uczynić wszystko, by podważyć wiarę w jej boski wymiar, tak aby była traktowana jedynie jako dzieło literackie albo, co gorsza, narzędzie religijnej opresji służące panowaniu nad ludzkimi masami.

Reformatorzy Kościoła wyraźnie rozumieli, że to Duch Święty — a nie kapłani, biskupi i papieże — jest Nieomylnym Interpretatorem Pisma Świętego. Historycy zapisali ciekawą rozmowę między Janem Knoxem (1514-1572), reformatorem Kościoła w Szkocji, a Marią Stuart, szkocką królową (1542-1567), która powiedziała do niego:

— „Interpretujesz Pismo Święte w taki sposób, a oni [nauczyciele rzymskokatoliccy] w inny; komu mam wierzyć i kto będzie sędzią?

— Powinnaś wierzyć Bogu, który jasno przemawia w swoim Słowie — odparł reformator — i tak długo, jak ono cię poucza, nie powinnaś wierzyć ani mnie, ani im. Słowo Boże objaśnia się samo; i gdy w jednym miejscu pojawia się jakaś niejasność, Duch Święty, który nigdy nie zaprzecza samemu sobie, objaśnia tę samą rzecz w innych miejscach w bardziej zrozumiały sposób, tak że nie pozostawia żadnej wątpliwości, chyba że ktoś pragnie pozostać w niewiedzy”41.