---
title:  Przekazywanie Słowa Bożego
date:  29/04/2024
---

`Przeczytaj 2 Kor 4,1-6; 2,14. Co wersety te mówią o ufności Pawła wbrew trudnościom, na jakie natrafiał w głoszeniu prawdy Słowa Bożego?`

Apostoł Paweł napotykał na silną opozycję w swoim dziele głoszenia ewangelii, ale miał ufność, że Słowo Boże ostatecznie zatriumfuje, gdyż, jak napisał, „nie możemy nic (...) uczynić przeciwko prawdzie, ale dla prawdy” (2 Kor 13,8).

Reformatorzy Kościoła także mieli do czynienia z potężną opozycją. Jednak przez wiarę dochowywali wierności Słowu Bożemu. Przykładem odwagi wobec trudności pozornie nie do pokonania jest William Tyndale, reformator szesnastowiecznego Kościoła w Anglii. Studiując Słowo Boże, zapragnął opracować wierny i zrozumiały przekład Biblii. W tym celu postanowił dokonać przekładu z języków oryginalnych i poprawić błędy, jakie pojawiły się w przekładzie Wiklifa dokonanym około stu czterdziestu lat wcześniej. Tyndale także został aresztowany i osądzony. Duży nakład Biblii w jego przekładzie, wydrukowany w Wormacji w Niemczech, został skonfiskowany i publicznie spalony. Proces Tyndale’a odbył się w Brukseli w 1536 roku. Skazano go jako heretyka na śmierć na stosie. Został uduszony, a jego ciało spalono. Tuż przed śmiercią donośnie i gorliwie zawołał:

— „Panie, otwórz oczy króla Anglii!”39.

I Bóg w cudowny sposób odpowiedział na modlitwę Tyndale’a.

W ciągu czterech lat po jego śmierci wydano cztery angielskie przekłady Biblii. W 1611 roku ukazała się słynna King James Version (Biblia króla Jakuba), w znacznym stopniu oparta na przekładzie Tyndale’a. Pięćdziesięciu czterech uczonych, którzy pracowali nad tym dziełem, czerpało w znacznym stopniu z wcześniejszego tłumaczenia dokonanego przez tego reformatora. Szacuje się, że Stary Testament w Biblii króla Jakuba jest w siedemdziesięciu sześciu procentach przekładem Tyndale’a, a Nowy Testament aż w osiemdziesięciu trzech procentach. W 2011 roku świat anglosaski obchodził czterechsetlecie tego historycznego przekładu, którego łączny nakład przekroczył miliard egzemplarzy. Biblia króla Jakuba wpłynęła na miliony ludzi na całym świecie. Ofiara Williama Tyndale’a nie poszła na marne.

Bez względu na to, jak wielkie trudności i wyzwania piętrzyły się na ich drodze, Tyndale i jego współpracownicy wierzyli Słowu Bożemu i ufali, że Bóg działa, realizując swoją wolę. Życie i działalność Tyndale’a przyniosły owoce, które będą trwać w wieczności.

`Przeczytaj Dn 12,3 oraz Ap 14,13. W jaki sposób wersety te pasują do Williama Tyndale’a? Pomyśl, jak twoje życie wpływa na innych. Jaką motywację czerpiesz z tych wersetów w kwestii możliwości wywierania na bliźnich wpływu, którego efekty będą trwać wiecznie?`