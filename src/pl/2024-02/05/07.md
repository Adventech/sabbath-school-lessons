---
title:  Do Dalszego Studium
date:  03/05/2024
---

„Wierni słudzy Boży nie trudzili się sami. Gdy zwierzchności, nadziemskie władze i złe duchy w okręgach niebieskich gromadziły się przeciwko nim, Pan nie porzucał swojego ludu. Gdyby ich oczy zostały otwarte, zobaczyliby wyraźnie dowody Bożej obecności i pomocy podobne do tych, jakie otrzymał niegdyś jeden z proroków. Gdy sługa Elizeusza wskazał swemu panu wrogą armię gromadzącą się wokół nich i odcinającą im wszelką drogę ucieczki, prorok modlił się:

— »Panie, otwórz jego oczy, aby przejrzał« (2 Krl 6,17).

I oto góra była pełna koni i ognistych rydwanów, niebiańska armia zajęła pozycje, by bronić męża Bożego. W ten sposób aniołowie strzegli pracowników w dziele reformacji”44.

„Gdy potężni wrogowie jednoczyli się, aby zniszczyć reformację, i zdawało się, że wymierzono w nią tysiące mieczy, Luter pisał”45: „Szatan się przeciw nam wścieka, (…) bezbożni księża sprzysięgają się i grożą nam wojną domową. Napominaj tedy lud, niech przed tronem Wszechmocnego walczy modlitwą i wiarą, ażeby duch Boży wrogów naszych zwyciężył i zmusił ich do zachowania pokoju. Czego najbardziej potrzebujemy, to jest modlitwa, to najprzedniejszy nasz obowiązek. Gdy miecz nam grozi, gdy szatan się wścieka, lud jedno tylko czynić powinien, a zwłaszcza się modlić”46.

Usprawiedliwienie przez wiarę — wielka biblijna prawda odkryta na nowo przez Marcina Lutra, reformatora Kościoła w Niemczech — jest sednem ewangelii, prawdą, na której opiera się nasza nadzieja zbawienia. Lutrowa pieśń zatytułowana Bóg warownym grodem z mocą podkreśla ewangelię: My Złego nie zdołamy zmóc, / Wnet zginąć by nam trzeba, / Lecz walczy za nas Chrobry Wódz, / Sam Bóg Go zesłał z nieba. / Kto On? Pytasz się? / Jezus On się zwie, / Pan Bóg Sabaot: / On Złego strzaska grot; / Innego nie masz Boga47.

**Pytania Do Dyskusji**

`1. Jak możemy wyjaśnić równowagę między łaską i prawem, wiarą i dobrymi uczynkami?`

`2. Dlaczego nasz umysł tak łatwo ześlizguje się w kierunku drobiazgowego wypełniania obowiązków sformułowanych przez prawo religijne jako warunku koniecznego i wystarczającego do zbawienia? Jak ty definiujesz legalizm religijny? Dlaczego jest on tak szkodliwy dla naszej chrześcijańskiej wiary?`

`3. Jakie niebezpieczeństwo wynika z niewłaściwego zrozumienia pojęcia zbawienia z łaski? Do czego może prowadzić takie błędne zrozumienie?`

`4. Co mają na myśli ci, którzy używają pojęcia taniej łaski? Czy łaska kiedykolwiek jest tania?`