---
title:  Identyfikacja bestii (cz. II)
date:  12/06/2024
---

Lud Boży nie czci bestii, ale znajduje największą radość i najpełniejsze zadowolenie w oddawaniu czci Bogu. Posłuszeństwo tych, którzy prawdziwie ufają Bogu, wypływa z ich serdecznej miłości do Niego. Są Mu wierni, bo wiedzą, że On jest wierny wobec nich.

`Przeczytaj Ap 13,5. Wymień cechy identyfikujące bestię podane w tym wersecie.`

Jak pamiętasz z lekcji czwartej, Bóg podał nam klucz do zrozumienia proroczych okresów — jeden proroczy dzień oznacza jeden dosłowny rok (zob. Lb 14,34; Ez 4,6). Tak więc czterdzieści dwa miesiące wymienione w Ap 13,5, liczące po trzydzieści dni zgodnie z hebrajską rachubą, to inaczej tysiąc dwieście sześćdziesiąt proroczych dni, czyli rzeczywistych lat.

Dominacja papiestwa trwała w latach 538-1798. W 1798 roku francuski generał Louis Berthier aresztował papieża, kończąc okres supremacji papieskiej. Proroctwo z Ap 13,10 BJW spełniło się: „Kto w pojmanie wiedzie, w pojmanie pójdzie”. Cios zadany papiestwu był poważny, ale nie śmiertelny. Według Ap 13,12 rana wyglądająca na śmiertelną miała się wygoić i papiestwo miało odzyskać swój wpływ w świecie.

Obecnie światowi przywódcy przyjmują papieża jako głowę Kościoła rzymskiego i odwiedzają go regularnie w Watykanie. W zdestabilizowanym świecie przygotowywana jest scena, na której papież zostanie okrzyknięty moralnym przywódcą świata. Podczas przemówienia 6 czerwca 2012 roku do pięćdziesięciu tysięcy wiernych zgromadzonych na Placu św. Piotra w Rzymie papież Benedykt XVI powiedział:

— „Niedziela jest dniem Pana i ludzi, dniem, w którym wszyscy muszą mieć możliwość bycia wolnymi — wolnymi dla rodziny i dla Boga. Broniąc niedzieli, bronimy ludzkiej wolności!”94.

Duch Proroctwa wyraźnie wskazuje, dokąd to ostatecznie doprowadzi: „Ci, którzy czczą biblijny szabat, zostaną określeni mianem wrogów prawa i porządku, łamiących moralne zasady społeczeństwa, powodujących anarchię i korupcję oraz ściągających na świat gniew Boży. (...). Zostaną oskarżeni o propagowanie niezadowolenia wobec władz. Duchowni, którzy odmawiają posłuszeństwa wobec prawa Bożego, będą głosić zza kazalnic obowiązek posłuszeństwa wobec władz państwowych jako wyznaczonych przez Boga. W zgromadzeniach narodowych i w sądowych trybunałach przestrzegający przykazań będą oczerniani i stawiani w stan oskarżenia”95.

`Zwróć uwagę, jak szybko zmienia się teraz nasz świat. Co zmiany te mówią nam o tym, jak rychło mogą nastąpić wydarzenia czasu końca?`