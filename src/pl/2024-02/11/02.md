---
title:  Ostatni konflikt w Apokalipsie Jana
date:  09/06/2024
---

Przesłanie Apokalipsy Jana to coś znacznie ważniejszego niż tajemnicze symbole, dziwne bestie i symboliczne obrazy. Wyraża ono wieczne prawdy podane przez miłującego Boga, zwłaszcza pokoleniu żyjącemu w czasie końca. Konflikt między Chrystusem i szatanem rozpoczął się w niebie od kwestii oddawania czci. Zakończenie tego konfliktu będzie dotyczyło również tej sprawy.

`Porównaj Ap 14,7.9 z Ap 4,11. Co jest nadrzędną treścią wszechświatowego konfliktu między dobrem a złem przedstawionego w Apokalipsie Jana?`

W Apokalipsie Jana oddawanie czci Bogu jest ściśle powiązane z faktem, iż Bóg jest Stwórcą. Ap 14,7 wzywa nas do oddawania czci Panu Stworzenia. Zwłaszcza w epoce ewolucjonizmu, który szerzy się na świecie od niemal dwóch stuleci, sobota jest wiecznym przypomnieniem naszej prawdziwej tożsamości. Uświadamia nam, że zostaliśmy stworzeni przez Boga i dlatego powinniśmy Go czcić. Dlatego też szatan tak bardzo nienawidzi soboty.

`Przeczytaj Ap 12,17; 14,12. Jak ostatecznie przejawia się oddawanie czci Stwórcy?`

Oddawanie czci Bogu przez przestrzeganie Jego przykazań jest przeciwieństwem oddawania czci bestii. Bóg będzie miał w czasie końca lud lojalny wobec Niego wbrew wielkiej opozycji i najintensywniejszemu prześladowaniu w dziejach świata.

„Podczas gdy przestrzeganie fałszywego szabatu w zgodzie z prawami państwowymi, ale sprzecznie z czwartym przykazaniem dekalogu, będzie przyznaniem się do uległości sile przeciwnej Bogu, to zachowywanie prawdziwego szabatu w zgodzie z Bożym prawem będzie dowodem lojalności wobec Stwórcy”91.

W Ap 14,12 czytamy, że ci wierni wyznawcy Zbawiciela będą mieli wiarę Jezusa. Jest to wiara tak głęboka, iż nakazuje ufać Bogu nawet wtedy, gdy nie pojmujemy Jego prowadzenia. Pozwala wytrwać nawet w sytuacji, której nie rozumiemy. Jest ona darem Jezusa przyjmowanym przez wiarę i pozwalającym nam przetrwać nadchodzący konflikt.

`Sobota, siódmy dzień tygodnia, jest zasadniczym symbolem wskazującym na Boga jako Stwórcę, ustanowionym jeszcze w Edenie przed upadkiem ludzi. Próba zastąpienia jej innym dniem, podjęta przez papieski Rzym (zob. Dn 7,25), oznacza uzurpowanie sobie władzy należącej do Boga na najbardziej podstawowym poziomie — jako Stwórcy. Jak ta prawda pomaga nam zrozumieć, dlaczego sobota stanie się osią konfliktu w czasie końca?`