---
title:  Nadchodzący kryzys
date:  10/06/2024
---

Proroctwo o znamieniu bestii w 13. rozdziale Apokalipsy Jana jest związane z najbardziej intensywnym etapem wojny szatana przeciwko Bogu. Od śmierci Jezusa na krzyżu wróg wie, że został pokonany, ale jego pragnieniem jest pociągnąć za sobą jak najwięcej ludzi. W tym celu posługuje się zwiedzeniem, a gdy zwiedzenie nie działa, ucieka się do przemocy. To szatan będzie stał za przyjęciem ustawodawstwa, zgodnie z którym ci, którzy nie czczą bestii i nie przyjmują jej znamienia, mają być zabici.

Prześladowania religijne nie są niczym nowym. Istnieją od czasu, gdy Kain zabił Abla za to, że ten był posłuszny przykazaniu Boga. Jezus powiedział, że nawet ludzie wyznający formalnie wiarę w Niego będą skłonni prześladować wierzących inaczej.

`Przeczytaj J 16,2; Mt 10,22; 2 Tm 3,12; 1 P 4,12. Czego doświadczył Kościół nowotestamentowy i jak ma się to do Kościoła Chrystusa w czasie końca?`

W dziejach chrześcijaństwa prześladowania religijne były zjawiskiem bardzo częstym. Występowały w cesarskim Rzymie, ale w jeszcze większej skali wobec wierzących w Biblię chrześcijan ze strony średniowiecznego rzymskiego Kościoła. Znamię bestii będzie ostatnim ogniwem w tym haniebnym łańcuchu. Podobnie jak to było w przypadku prześladowań w przeszłości, będzie miało ono zmusić ludzi do przyjęcia określonego systemu wierzeń.

Proroctwo wskazuje na to, że owo prześladowanie zacznie się od wykluczenia ekonomicznego. Nikt nie będzie mógł kupować ani sprzedawać, jeśli nie będzie miał znamienia bestii. Kto odmówi jego przyjęcia, zostanie ostatecznie skazany na śmierć (zob. Ap 13,15.17).

Diabeł stopniowo przygotowuje formalnych chrześcijan na przyjęcie znamienia bestii, gdy nastąpi ostateczna próba. Ćwiczy ich w sztuce kompromisów. Przyjdzie taki czas, że ludziom będzie się wydawać, że cały świat podąża za bestią w podziwie i czci (zob. Ap 13,3), ale wtedy na scenie dziejów ukaże się lud Boży. Ap 14,12 przedstawia nam ten obraz: „Tu się okaże wytrwanie świętych, którzy przestrzegają przykazań Bożych i wiary Jezusa”. Lud Pański będzie żył pobożnie i w posłuszeństwie wobec Boga. Dzięki Jego łasce wierzący będą trwać w wierności wobec Niego, choć świat będzie się starał wywierać na nich presję, by zmienili swoje stanowisko. Gdy świat podąża za bestią, oni podążają „za Barankiem, dokądkolwiek idzie” (Ap 14,4). Dzięki mocy Chrystusa zatriumfują nad siłami zła zjednoczonymi przeciwko nim.

Jak zauważyliśmy w lekcji dziewiątej, istotą konfliktu między dobrem a złem jest kwestia oddawania czci. Bestia posługuje się zwiedzeniem, ale gdy to zawiedzie, ucieknie się do przymusu i przemocy.

`Czy względy ekonomiczne powinny w jakimkolwiek stopniu usprawiedliwiać kompromis w kwestii świętowania soboty?`