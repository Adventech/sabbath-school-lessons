---
title:  Do Dalszego Studium
date:  14/06/2024
---

Oddawanie czci bestii i jej posągowi nawiązuje do 3. rozdziału Księgi Daniela, gdzie trzej młodzi Hebrajczycy na rozkaz króla babilońskiego mieli się pokłonić złotemu posągowi pod karą wrzucenia do rozpalonego pieca. Starożytny Babilon, współczesny Babilon i kwestia oddawania czci... Prawdziwe oddawanie czci Bogu wypływa z umysłu pouczonego Słowem Bożym, duszy odrodzonej miłością Bożą i serca pełnego Ducha Świętego. Wówczas nie będziemy się upodabniać do świata, ale żyć zgodnie z wolą Boga objawioną w Jego Słowie. Na tym polega nasze bezpieczeństwo!

„Bóg nigdy nie łamie woli ani nie zniewala sumienia. Natomiast szatan, chcąc uzyskać kontrolę nad tymi, których nie jest w stanie omamić w inny sposób, działa, bezustannie stosując przymus i okrucieństwo. Poprzez strach lub zastosowanie siły zamierza rządzić sumieniami i sprawiać, by oddawano mu cześć. Aby tego dokonać, działa zarówno przez władze świeckie, jak i kościelne, pobudzając je do przeforsowania praw ustanowionych przez ludzi na przekór prawu Bożemu”96.

„Aby mogli przetrwać próbę, jaka jest przed nimi, [chrześcijanie] muszą zrozumieć wolę Boga objawioną w Jego Słowie. Będą w stanie Go uczcić tylko wtedy, gdy będą mieli właściwe pojęcie o Jego charakterze, rządach i celach i gdy będą działali w zgodzie z nimi. Nikt prócz tych, którzy obwarowali umysł prawdami Biblii, nie wytrwa w ostatnim wielkim konflikcie”97.

„Bóg będzie miał na tym świecie ludzi, którzy Biblię i tylko Biblię uznali za miarę wszystkich doktryn i podstawę wszelkich reform. Opinie uczonych, wywody naukowców, uchwały i decyzje kościelnych władz, tak liczne i różne jak Kościoły, które je przedstawiają, głos większości — żaden z tych czynników ani wszystkie razem nie powinny być uważane jako argument za lub przeciw jakiemukolwiek punktowi wiary. Zanim zaakceptuje się jakąkolwiek doktrynę czy przepis, powinno się zażądać na ich poparcie jasnego:

— Tak mówi Pan”98.

**Pytania Do Dyskusji**

`1. Jak możemy żyć w oczekiwaniu na powtórne przyjście Chrystusa i głosić tę nadzieję bez panikarstwa/alarmizmu?`

`2. Zastanów się nad kwestią oddawania czci. Co rutyna twojego codziennego życia mówi o tym, komu lub czemu oddajesz cześć?`

`3. Jak możemy pomóc sobie i innym patrzeć w przyszłość ufnie i bez lęku?`

`4. Jaki praktyczny wpływ na nasze życie wywiera zrozumienie wydarzeń czasu końca?`