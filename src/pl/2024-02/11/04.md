---
title:  Identyfikacja bestii (cz. I)
date:  11/06/2024
---

`Przeczytaj Ap 13,1-2. Skąd wzięła się owa bestia (zwierzę) i kto dał jej władzę?`

Apokalipsa Jana identyfikuje smoka przede wszystkim jako szatana. Ap 12,3-5 mówi, że smok usiłował zgładzić chłopczyka, który został porwany do Boga i do Jego tronu. To diabeł działający za pośrednictwem Rzymu starał się zabić Chrystusa (zob. Mt 2,16-18). Arcywróg Boga i człowieka posługuje się siłami politycznymi i religijnymi, realizując swoje zamierzenia.

O bestii czytamy, że przekazał jej „smok siłę swoją i tron swój, i wielką moc” (Ap 13,2). Proroctwo to wypełniło się kilkaset lat później, gdy cesarz Konstantyn Wielki (306-337) przeniósł stolicę imperium z Rzymu do Konstantynopola (obecnie miasto Stambuł w Turcji). W ten sposób w Rzymie, dotychczasowej siedzibie cesarzy, zwolnił się tron. Tak cesarski Rzym przekazał bestii swoją siedzibę, czyli stolicę.

Amerykański historyk Isaac Backus (1724-1806) stwierdził: „Przenosząc stolicę imperium do Konstantynopola, (...) Konstantyn Wielki otworzył drogę biskupowi Rzymu do wywyższenia się ponad wszystkich ludzi na ziemi i samego Boga w niebie”92. Według angielskiego filozofa Thomasa Hobbesa (1588-1679) „papiestwo nie jest niczym innym niż widmem zmarłego rzymskiego imperium, które to widmo siedzi ubrane w koronę na grobie tamtego”93. Uważna analiza ukazuje, że bestia z morza opisana w 13. rozdziale Apokalipsy Jana to odstępczy system religijny powstały w Rzymie i rozprzestrzeniony na cały świat (zob. Ap 13,3-4). Bestia ta to nie pojedyncza osoba, ale religijna organizacja zastępująca prawdę Słowa Bożego ludzkimi postanowieniami.

`Przeczytaj Ap 13,1.6. Jakie kluczowe słowo identyfikuje moc zwaną bestią/zwierzęciem?`

Biblia definiuje bluźnierstwo w J 10,33 i Łk 5,21 przy pomocy dwóch przykładów jako: (1) udawanie Boga przez człowieka albo twierdzenie przez człowieka, że jest Bogiem oraz (2) przypisywanie sobie przez człowieka prawa odpuszczania grzechów. Tego rodzaju zarzuty kierowane pod adresem Jezusa były nietrafione, gdyż jest On w pełni Bogiem, a zatem ma prawo odpuszczania grzechów. Rzymskie papiestwo wprowadziło dwie szczególne doktryny, pasujące jak ulał do biblijnej definicji bluźnierstwa. Otóż Kościół rzymski uczy, że jego kapłani mają prawo odpuszczania grzechów, a papież pełni funkcję Boga na ziemi.