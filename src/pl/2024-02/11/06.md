---
title:  Bestia/zwierzę z ziemi
date:  13/06/2024
---

`Przeczytaj Ap 13,11-18. Czym różni się druga bestia od pierwszej bestii z 13. rozdziału Apokalipsy Jana?`

Pierwsza bestia wyszła z morza, a druga bestia wychodzi z ziemi (zob. Ap 13,11). Morze oznacza „ludy i tłumy, i narody, i języki” (Ap 17,15). Tak więc ziemia może oznaczać stosunkowo mało zaludniony region świata. Druga bestia powstaje pod koniec proroczego okresu panowania pierwszej bestii (zob. Ap 13,5). To znaczy, że osiąga swoje znaczenie około 1798 roku.

Stany Zjednoczone idealnie pasują do tego opisu. Ogłosiły niepodległość w 1776 roku i przyjęły konstytucję w 1789 roku, zaś pod koniec dziewiętnastego wieku zdobyły uznanie jako światowe mocarstwo.

Apostoł Jan napisał, że bestia „miała dwa rogi podobne do rogów Baranka, a mówiła jak Smok” (Ap 13,11 BT). Rogi są w biblijnym proroctwie symbolem mocy i władzy. W przeciwieństwie do pierwszej bestii ta bestia nie ma koron na rogach, co sugeruje, że nie jest monarchią. Dwa rogi oznaczają dwie zasady, na których oparta jest władza Stanów Zjednoczonych i ich potęga — wolność polityczną i wolność religijną.

`Przeczytaj Ap 13,11-12. Jaka zmiana następuje w owej bestii i jak zaczyna ona przemawiać?`

Ta łagodna jak baranek potęga z czasem zaczyna ryczeć jak smok. „I całą władzę pierwszej Bestii przed nią sprawuje…”, porzucając zasady wolności religijnej i powodując, „…że ziemia i jej mieszkańcy oddają pokłon pierwszej Bestii” (Ap 13,12 BT). Stany Zjednoczone doprowadzą do tego, że cały świat będzie czcił pierwszą bestię, uznając duchowy i świecki autorytet papiestwa. Zgodnie z tym proroctwem Stany Zjednoczone stworzą obraz bestii — połączenie Kościoła z państwem — i będą się domagać od wszystkich, by oddali pokłon temu obrazowi.

Zdumiewające jest to, że w czasie, w którym Stany Zjednoczone zostały zidentyfikowane jako potęga symbolizowana przez bestię, nie były jeszcze mocarstwem militarnym i ekonomicznym, jakim stały się później.

`Pomyśl o politycznej niestabilności we współczesnych Stanach Zjednoczonych. W jaki sposób to zamieszanie może doprowadzić do wypełnienia się apokaliptycznego proroctwa?`