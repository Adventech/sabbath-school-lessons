---
title:  Śmierć w Nowym Testamencie
date:  04/06/2024
---

`Przeczytaj J 11,11-14.21-25; 2 Tm 1,10; 1 Kor 15,51-54; 1 Tes 4,15-17. Jak opis zjawiska śmierci pozostawiony przez autorów ksiąg Nowego Testamentu ma się do starotestamentowego pojmowania śmierci?`

Zarówno Stary Testament, jak i Nowy Testament porównują śmierć do snu. W Biblii słowo sen jest użyte co najmniej pięćdziesiąt trzy razy w odniesieniu do śmierci. Wynika z tego, że autorzy ksiąg biblijnych byli przekonani, iż nie istnieje żadna nieśmiertelna dusza, która opuszczałaby ciało człowieka po jego śmierci.

Nowy Testament dodaje kolejny wymiar zapowiedziany w Starym Testamencie — zmartwychwstanie sprawiedliwych podczas powtórnego przyjścia Chrystusa.

Ewangelie podkreślają, że życie wieczne jest możliwe jedynie dzięki Chrystusowi. Wszystkie złe siły nie są w stanie odebrać wierzącym pewności życia wiecznego. Chrystus pokonał śmierć, oddając za nas życie na krzyżu. Grób nie może zatrzymać tych, którzy padli łupem śmierci. Zmartwychwstanie Chrystusa jest gwarancją, że wszyscy wierzący zostaną wskrzeszeni i wrócą do życia w dniu powtórnego przyjścia Zbawiciela.

Apostoł Paweł napisał: „Jeśli bowiem umarli nie bywają wzbudzeni, to i Chrystus nie został wzbudzony; a jeśli Chrystus nie został wzbudzony, daremna jest wiara wasza; jesteście jeszcze w swoich grzechach. Zatem i ci, którzy zasnęli w Chrystusie, poginęli” (1 Kor 15,16-18). Jaki sens miałyby te słowa, gdyby umarli zaraz po śmierci udawali się do nieba jako nieśmiertelne dusze? Co mógłby mieć na myśli Paweł, pisząc, że poginęli, gdyby rzeczywiście byli już w niebie?

Paweł wyraźnie podkreśla, że jedynie zmartwychwstanie Chrystusa jest podstawą naszego zmartwychwstania, a bez Jego zmartwychwstania „daremna jest wiara wasza; jesteście jeszcze w swoich grzechach” (1 Kor 15,17), zaś umarli na zawsze pozostaną martwi i przepadną na wieki.

Te wersety całkowicie zgadzają się z całą biblijną nauką o nadziei, jaką mamy w zmartwychwstaniu w dniu powtórnego przyjścia Jezusa, gdy otrzymamy dziedzictwo nieznikome i nieskalane, i niezwiędłe, „jakie zachowane jest w niebie [dla nas]” (1 P 1,4). Jednak gdyby umarli ludzie już byli w niebie jako nieśmiertelne dusze, jak apostoł Piotr mógłby mówić o dziedzictwie, które zachowane jest w niebie dla nas? Najwyraźniej nowotestamentowi wierzący oczekiwali przyjścia Chrystusa i swojego zmartwychwstania, a ta nadzieja inspirowała ich do wierności w życiowych próbach.

`Dlaczego zmartwychwstanie jest tak wielką nadzieją dla chrześcijan? Co by było, gdyby Jezus umarł na krzyżu i nie zmartwychwstał? Jaką nadzieję dawałaby nam Jego śmierć? Dlaczego zmartwychwstanie jest tak ważnym elementem naszej wiary?`