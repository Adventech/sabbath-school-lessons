---
title:  Tragiczne skutki spirytyzmu
date:  02/06/2024
---

Kłamstwo, według którego śmierć jest jedynie przejściem do kolejnego etapu życia, opiera się na koncepcji naturalnej nieśmiertelności duszy. Ten pogański wymysł został przyniesiony do Kościoła w czasach, gdy odchodzono od biblijnych podstaw wiary, a odstępczy Kościół otworzył drzwi dla mas nienawróconych mieszkańców Cesarstwa Rzymskiego. „Teoria o nieśmiertelności duszy była jedną z tych fałszywych nauk Rzymu zapożyczonych z pogaństwa, którą włączono do religii chrześcijańskiej”81.

`„I nie bójcie się tych, którzy zabijają ciało, ale duszy zabić nie mogą; bójcie się raczej tego, który może i duszę, i ciało zniszczyć w piekle” (Mt 10,28). Czego uczy nas choćby ten jeden werset w kwestii rzekomej nieśmiertelności duszy?`

Pan zakazał swojemu ludowi uczestniczenia w jakichkolwiek formach okultyzmu. Nie wolno im było tolerować pośród nich zaklinaczy ani wywoływaczy duchów, ani znachorów, ani wzywających zmarłych (zob. Pwt 18,11). Tacy ludzie mieli być kamienowani (zob. Kpł 20,27). Tego rodzaju kara wydaje się bardzo surowa, ale miała chronić Izraelitów przed fałszywymi kultami.

Czary mają podłoże demoniczne. Zwodzą ludzi ku fałszywym kultom stanowiącym podróbkę prawdziwej więzi z Bogiem i niemogącym zaspokoić najgłębszej potrzeby serca. Spirytyzm jest jednym z najważniejszych elementów planu zwiedzenia ludzkości. Jezus przez swoją łaskę i moc uwalnia jeńców z łańcuchów zła, które ich krępują.

`Przeczytaj Koh 9,5; Hi 7,7-9; Iz 8,19-20. Czego te fragmenty Starego Testamentu uczą nas o śmierci i rzekomym nawiązywaniu łączności ze zmarłymi?`

Wiara w to, że zmarli zaraz po śmierci idą do nieba, choć przeciwna nauczaniu Biblii, podobnie jak świętowanie niedzieli, obrosła wielowiekową tradycją i jest tak głęboko zakorzeniona, iż wielu ludziom trudno jest ją porzucić. Ludzie ci powołują się na kilka wersetów wyrwanych z kontekstu Pisma Świętego, usiłując usprawiedliwić ten absurdalny pogląd. Problem w tym, że takie wierzenie wystawia ich na zwiedzenia szatana, które nasilą się w największym stopniu podczas ostatniego kryzysu.

`Jakie masz doświadczenie w próbach wyjaśnienia innym chrześcijanom stanu człowieka po śmierci? Jakie metody są skuteczne w tej kwestii?`