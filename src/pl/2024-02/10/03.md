---
title:  Starotestamentowa nauka o śmierci
date:  03/06/2024
---

`Przeczytaj Ps 6,6; 115,17; 1 Krl 2,10 BG; 11,43 BG; 14,20 BG. Czego wersety te uczą o stanie człowieka po śmierci?`

Stary Testament nie uczy o nieśmiertelności duszy. Nie uczy także, że po śmierci wierni natychmiast udają się do nieba, by cieszyć się wiecznością, zaś niewierni są wtrącani do piekła, gdzie będą wiecznie cierpieć w ognistych płomieniach. Słowo Boże uczy, że śmierć jest jak nieświadomy sen, z którego nikt sam nie jest w stanie się obudzić. W 1. Księdze Królewskiej, przedstawiając poczet królów izraelskich i judzkich, jej autor używa wyrażenia: zasnął ze swoimi ojcami (BG), jako opisowego równoważnika zgonu. Księga Psalmów wprost odwołuje się do snu śmierci (zob. Ps 13,4; por. Ps 90,5). Mówiąc o śmierci, Hiob twierdzi, iż nie można samemu obudzić się z jej snu (zob. Hi 14,12). Psalmista Dawid dodaje:

— „Ale ja dzięki sprawiedliwości ujrzę oblicze twoje, kiedy się obudzę, nasycę się widokiem twoim” (Ps 17,15).

Gdy armia asyryjska została pokonana i zgładzona, śmierć tych żołnierzy psalmista opisał następująco: „Zasnęli w sen twardy, nieockniony” (Ps 76,6 PJK). Wizja ludzi umarłych jako duchów uwolnionych od ciała oraz wędrujących w zaświatach i komunikujących się z żywymi nie jest biblijna, ale stanowi dziedzictwo pogaństwa.

Niezrozumienie prawdy o stanie człowieka po śmierci wystawia ludzkość na szatańskie zwiedzenia. „Wielu zostanie skonfrontowanych z duchami demonów podających się za ukochanych krewnych czy przyjaciół i głoszących najbardziej niebezpieczne herezje. Przybysze ci będą odwoływać się do naszych najdelikatniejszych uczuć i czynić cuda na poparcie swoich roszczeń. Musimy być przygotowani, by stawić im opór przy pomocy biblijnej prawdy mówiącej o tym, że umarli o niczym nie wiedzą, a ci, którzy ukazują się w taki sposób, są duchami demonów”82.

`Przeczytaj Dn 12,2 oraz Hi 19,25-26. Jakie fakty dotyczące stanu umarłych są wskazane w tych wersetach?`

Śmierć jest jak najgłębszy sen trwający aż do zmartwychwstania. Nie istnieją żadne bezcielesne ludzkie duchy mogące się komunikować z osobami żywymi. Choć poganie wierzyli w świat duchów, to jednak Izraelici rozumieli, że śmierć jest nieświadomym snem aż do poranka zmartwychwstania.

Owszem, odczuwamy żal po zmarłych, ale o tych, którzy umarli w Chrystusie, możemy myśleć w ten sposób, iż zamknęli oni oczy, wydając ostatnie tchnienie, a następnie, niezależnie od tego, jak dużo czasu upłynie od ich śmierci do powtórnego przyjścia Jezusa, z ich perspektywy w następnej chwili otworzą oczy w dniu przyjścia Zbawiciela. Pierwsze, co wówczas pomyślą, to: Rzeczywiście przyjście Jezusa było bardzo bliskie!