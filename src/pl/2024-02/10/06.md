---
title:  Spirytyzm w czasach ostatecznych (cz. II)
date:  06/06/2024
---

Nasza nadzieja zbawienia jest oparta wyłącznie na Chrystusie. Jego wyciągnięte poranione ręce zapraszają nas do przyjęcia ofiary złożonej za nas za nieskończoną cenę. Wkrótce Chrystus przyjdzie, by zabrać tych, którzy należą do Niego. W Tt 2,13 apostoł Paweł nazywa powtórne przyjście Chrystusa błogosławioną nadzieją.

Celem szatana jest odebranie wierzącym tej nadziei. Będzie on dokonywał cudów, znaków i nadzwyczajnych zjawisk, by odwieść ludzi od biblijnej prawdy i zbawienia w Chrystusie.

„Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12). W ostatecznych zmaganiach szatan będzie usiłował zrobić wszystko, co w jego mocy, by zniechęcić ludzi do przestrzegania przykazań Bożych i przyjęcia wiary Jezusa. Zatem musimy zachować daleko idącą ostrożność wobec wszelkich twierdzeń oraz towarzyszących im zjawisk, cudów i znaków mogących odwodzić nas od tych dwóch najważniejszych wyróżników Bożego ludu ostatków.

`Przeczytaj Mt 24,23-27; 2 Kor 11,13-14; 2 Tes 2,9-12. Co wersety te mówią o zwodniczej mocy szatana i jego sposobie działania?`

Tuż przed końcem świata szatan dokona swojego ostatecznego zwiedzenia: „Wkrótce na niebie ukażą się straszne zjawiska o nadnaturalnym charakterze jako dowód działania mocy demonów dokonujących cudów. Duchy demonów wyjdą do królów ziemi i do całego świata, aby utwierdzić ich w zwiedzeniu i przekonać do zjednoczenia się z szatanem w ostatnim starciu przeciw rządom nieba. Za pomocą tych środków zostaną zwiedzeni zarówno przywódcy, jak i poddani. Pojawią się tacy, którzy będą twierdzili, że są Chrystusem we własnej osobie, i będą rościć sobie prawo do tytułu i hołdu, jaki należy się Odkupicielowi Świata. Będą dokonywać zdumiewających cudów uzdrowienia i twierdzić, że mają objawienia z nieba zaprzeczające świadectwu Pisma Świętego.

W koronnym akcie wielkiego dramatu zwodzenia sam szatan poda się za Chrystusa. Kościół długo utrzymywał, że oczekuje na przyjście Pana jako spełnienie swych nadziei. Teraz wielki zwodziciel sprawi, że będzie się wydawało, iż Chrystus powrócił. W różnych częściach świata szatan objawi się wśród ludzi jako majestatyczna i pełna olśniewającej jasności istota, przypominająca Syna Bożego opisanego przez Jana w Apokalipsie Jana (zob. Ap 1,13-15)”86.

`Dlaczego zrozumienie sposobu, w jaki nastąpi powtórne przyjście Chrystusa, oraz stanu człowieka po śmierci jest ważnym zabezpieczeniem przed szatańskim zwiedzeniem?`