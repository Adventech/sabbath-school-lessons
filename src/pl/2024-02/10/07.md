---
title:  Do Dalszego Studium
date:  07/06/2024
---

W książce The Case for Heaven (Dowód na istnienie nieba) współczesny amerykański pisarz Lee Strobel sugeruje, że doświadczenia bliskie śmierci są dowodem na to, iż po śmierci człowiek nadal istnieje i ma tego świadomość. A oto jeden z przykładów takich przeżyć: „Pewna dziewczyna podczas operacji serca miała doświadczenie z pogranicza śmierci. Powiedziała później, że spotkała się w zaświatach ze swoim bratem. Gdy wróciła do zdrowia i opowiedziała o tym ojcu, ten przyznał po raz pierwszy w życiu, że rzeczywiście miała ona brata, który zmarł, zanim ona się urodziła”87. W swojej książce Strobel dokonuje karkołomnej próby pogodzenia świadomej egzystencji po śmierci z wyraźną biblijną nauką, iż chrześcijanie otrzymają ostateczną nagrodę dopiero po powtórnym przyjściu Chrystusa.

Duch Proroctwa ostrzega nas: „Wielu zostanie skonfrontowanych z duchami demonów podających się za ukochanych krewnych czy przyjaciół i głoszących najbardziej niebezpieczne herezje. Przybysze ci będą odwoływać się do naszych najdelikatniejszych uczuć i czynić cuda na poparcie swoich roszczeń. Musimy być przygotowani, by stawić im opór przy pomocy biblijnej prawdy mówiącej o tym, że umarli o niczym nie wiedzą, a ci, którzy ukazują się w taki sposób, są duchami demonów.

Tuż przed nami jest godzina »próby, jaka przyjdzie na cały świat, by doświadczyć mieszkańców ziemi« (Ap 3,10). Wszyscy, których wiara nie jest mocno zakorzeniona w Słowie Bożym, zostaną zwiedzeni i pokonani. Szatan działa bowiem »wśród wszelkich podstępnych oszustw« (2 Tes 2,10), aby uzyskać kontrolę nad ludźmi, a jego zwiedzenia będą stopniowo narastały. Jednak jest on w stanie osiągnąć swój cel jedynie wówczas, gdy ludzie dobrowolnie poddają się jego pokusom. Ci, którzy żarliwie szukają poznania prawdy i pragną oczyścić swoje serca w posłuszeństwie, przygotowując się w ten sposób do walki, odkryją niezawodną ochronę w Bogu prawdy.

— »Ponieważ zachowałeś nakaz mój, by przy mnie wytrwać, przeto i Ja zachowam cię« (Ap 3,10) — brzmi obietnica Zbawiciela.

On prędzej wysłałby z nieba wszystkich aniołów, aby strzegli Jego ludu, niż zostawiłby na pastwę szatana choćby jednego człowieka, który Mu ufa”88.

**Pytania Do Dyskusji**

`1. Jakimi zakamuflowanymi spirytystycznymi metodami posługuje się szatan, by wpływać na umysły ludzi? Jaką rolę odgrywają w tym środki masowego przekazu?`

`2. Jak możesz się podzielić swoją wiarą z przyjacielem, który właśnie utracił bliską osobę i jest przekonany, że dusza tej osoby znajduje się już w niebie? Co można powiedzieć w takiej sytuacji, a czego mówić nie należy?`