---
title:  Znamię bestii
date:  29/05/2024
---

`Przeczytaj Ap 12,12.17; 13,7. Co wersety te mówią o gniewie szatana? Dlaczego diabeł żywi taki gniew wobec ludu Bożego w czasie końca?`

12. rozdział Apokalipsy Jana przedstawia kosmiczny konflikt między Chrystusem a szatanem toczący się na przestrzeni wieków. Zwieńczeniem tego konfliktu będzie ostatni atak szatana na lud Boży. 13. rozdział Apokalipsy Jana przedstawia dwóch sprzymierzeńców smoka (szatana) — bestię z morza i bestię z ziemi. Te dwie moce wraz z szatanem będą toczyć wojnę przeciwko ludowi Bożemu.

`Przeczytaj Ap 13,4.8.12.15; 14,7.9-11 (zob. także Ap 15,4; 16,2; 19,20; 20,4; 22,9.). Jaki zasadniczy temat przewija się we wszystkich tych wersetach?`

Zwróć uwagę na przedstawiony kontrast. Ludzie albo czczą Stwórcę, albo czczą kogoś lub coś innego. Stwórca jest godny czci (zob. Ap 5,9). Wielki bój między Chrystusem a szatanem zaczął się w niebie właśnie w kwestii oddawania czci. „Wstąpię na szczyty obłoków, zrównam się z Najwyższym” (Iz 14,14). Szatan zapragnął dla siebie czci należącej wyłącznie do Stwórcy. Według 13. rozdziału Apokalipsy Jana szatan działa na ziemi za pośrednictwem bestii, która wyszła z morza (zob. Ap 13,4).

Porównanie z 7. rozdziałem Księgi Daniela wskazuje, że bestia z morza symbolizuje tę samą moc, która została przedstawiona jako mały róg usiłujący „odmienić czasy i zakon” (Dn 7,25), dominujący przez tysiąc dwieście sześćdziesiąt proroczych dni, czyli rzeczywistych lat (por. Ap 13,5; zobacz lekcję szóstą). Jedynym przykazaniem prawa Bożego, dziesięciorga przykazań, dotyczącym czasu jest przykazanie czwarte. Owa moc usiłowała zmienić dzień święty z soboty, siódmego dnia tygodnia, na niedzielę, pierwszy dzień tygodnia.

Sobota, siódmy dzień tygodnia, jest znakiem autorytetu Boga ustanowionym przez Niego samego (zob. Wj 31,13; Ez 20,12.20). Jakakolwiek moc, która usiłuje zastąpić ten dzień innym, uzurpuje sobie tym samym Boży autorytet na najbardziej zasadniczym poziomie. Tak więc konflikt między oddawaniem czci Bogu a fałszywym kultem skupi się ostatecznie wokół kontrowersji między sobotą a niedzielą.

Dlatego Apokalipsa Jana identyfikuje ludzi wiernych Bogu jako tych, którzy strzegą „przykazań Bożych” (Ap 12,17; 14,12). Dotyczy to także, a może nawet w szczególności, czwartego przykazania nakazującego świętowanie soboty, a nie niedzieli. Ci, którzy odrzucą ostatnie wezwanie trzech aniołów, by czcić Boga, świętując Jego dzień (zob. Iz 58,13), a przez to oddadzą cześć bestii i przyjmą fałszywy dzień odpoczynku, niedzielę, otrzymają w ten sposób znamię bestii (zobacz lekcję jedenastą).