---
title:  Sobota i prawo Boże
date:  28/05/2024
---

`Przeczytaj Ap 14,6-7; 4,11; Rdz 2,1-3; Wj 20,8-11. Jak wiążą się ze sobą stworzenie, sobota i prawo Boże?`

Fakt, iż zostaliśmy stworzeni, świadczy o naszej prawdziwej wartości w oczach Boga. Nie jesteśmy sami we wszechświecie. Nie jesteśmy drobinami kosmicznego pyłu uformowanymi w wyniku złożonego genetycznego przypadku. Innymi słowy, popularna naukowa wizja pochodzenia życia dominująca we współczesnej kulturze jest w najwyższym stopniu rozbieżna z biblijnym świadectwem pochodzenia świata i ludzkości.

Istniejemy, bo Jezus nas stworzył. On jest godny naszej czci nie tylko jako nasz Stwórca, ale także jako nasz Odkupiciel. Stworzenie i odkupienie są podstawą naszej czci dla Niego. Tak więc sobota jest istotna ze względu na zrozumienie planu zbawienia. Sobota świadczy o trosce i miłości naszego Stwórcy i Odkupiciela.

Pod koniec tygodnia stwarzania Bóg odpoczął pośród piękna i majestatu świata, który stworzył. Odpoczął, by dać nam przykład. Sobota jest cotygodniową okazją, by szczególnie uwielbić Tego, który nas stworzył. Gdy oddajemy Bogu cześć, świętując sobotę, otwieramy serce na przyjęcie szczególnego błogosławieństwa, jakie Bóg powiązał z tym dniem, jak z żadnym innym dniem tygodnia.

Sobota wskazuje nam Stwórcę, który umiłował nas tak bardzo, iż nie opuścił nas nawet wtedy, gdy odeszliśmy od Jego planu wyznaczonego dla nas. Sobota jest wiecznym symbolem naszego odpoczynku w Nim. Jest szczególnym znakiem lojalności wobec Stwórcy (zob. Ez 20,12-20). Jest symbolem odpoczynku, a nie uczynków; łaski, a nie religijnego legalizmu; pewności, a nie potępienia; polegania w kwestii zbawienia na Bogu, a nie na sobie samym. Prawdziwy sobotni odpoczynek jest odpoczynkiem łaski w pełnych miłości ramionach Tego, który nas stworzył, odkupił i przyjdzie powtórnie po nas.

Przesłanie 14. rozdziału Apokalipsy Jana, ostatnie Boże ostrzeżenie dla ludzkości, wzywa ludzi do odpoczynku w miłości i trosce Boga w każdą sobotę. Nakazuje nam pamiętać o Tym, który nas stworzył, i oddawać Mu chwałę. Świętowanie soboty jest także ogniwem łączącym doskonałość Edenu z chwałą nowego nieba i nowej ziemi. Przypomina nam, że pewnego dnia wspaniałość Edenu zostanie przywrócona.

`Adwentyści często spotykają się z zarzutem, iż są legalistami religijnymi. Zarzut ten jest zazwyczaj wiązany ze świętowaniem soboty. Podczas wspólnego studium biblijnego omówcie zagadnienie soboty jako symbolu odkupienia i sprawiedliwości przez wiarę. Dlaczego posłuszeństwo Bożemu nakazowi odpoczywania miałoby prowadzić ludzi do myślenia, iż mają sami wypracować sobie drogę do nieba?`