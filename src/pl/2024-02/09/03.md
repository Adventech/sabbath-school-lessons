---
title:  Niezmienność prawa Bożego
date:  27/05/2024
---

`Przeczytaj Mt 5,17-18; Ps 111,7-8; Koh 12,13-14; 1 J 5,3; Prz 28,9 BT. Czego te fragmenty biblijne uczą o powinności chrześcijanina wobec prawa Bożego?`

Adwentyści dnia siódmego idą w ślady reformatorów protestanckich, którzy podkreślali świętość prawa Bożego. Oto jak wyrażał się o prawie Bożym Jan Wesley, twórca Kościoła metodystycznego: „Jeśli chodzi o obowiązujące w Izraelu rytualne czy obrzędowe prawo Mojżeszowe, zawierające wszelkie zakazy i nakazy odnoszące się do tradycyjnych ofiar i służby świątynnej, to nasz Pan niewątpliwie przyszedł je usunąć, rozwiązać i całkowicie unieważnić. (…).

Ale Pan nasz bynajmniej nie usunął zawartego w dekalogu prawa moralnego, którego przestrzegania z takim naciskiem domagali się wszyscy prorocy. Celem Jego przyjścia nie było unieważnienie jakiejkolwiek jego części. Jest to bowiem prawo, które nigdy nie może zostać usunięte, gdyż ustanowione jest na wieki, jak wierny świadek na niebie. (…). Każda część tego prawa musi zostać utrzymana w mocy w stosunku do całej ludzkości, we wszystkich epokach historycznych, ponieważ nie zależy ono ani od czasu ani miejsca, ani też jakichkolwiek zmiennych okoliczności, ale od natury Boga, natury człowieka oraz ich niezmiennych wzajemnych relacji”76.

`Porównaj Wj 34,5-7 z Rz 7,11-12; Ps 19,8-12; 89,15; 119,142.172. Co wersety te mówią nam o powiązaniu prawa Bożego z charakterem Boga?`

Ponieważ prawo Boże jest kopią/odpowiednikiem charakteru Boga, podstawą Jego panowania i moralnym fundamentem ludzkości, to nic dziwnego, że szatan nienawidzi tego prawa. „Nikt nie był w stanie zaprzeczyć, że skoro ziemska świątynia była obrazem czy odwzorowaniem niebiańskiej, to prawo zdeponowane w arce przymierza na ziemi stanowiło dokładny odpis prawa z arki niebiańskiej oraz że akceptacja prawdy dotyczącej niebiańskiej świątyni pociąga za sobą uznanie wymagań Bożego prawa, a zatem uznania szabatu z czwartego przykazania. W tym tkwiła tajemnica zajadłego i uporczywego sprzeciwu wobec spójnego wykładu Pisma, który dowodził, że Chrystus wykonuje swoją służbę w niebiańskiej świątyni”77.

`Co jest najczęstszym powodem twierdzeń, że nie obowiązuje nas już przestrzeganie dziesięciorga przykazań? Co tak naprawdę kryje się za takimi twierdzeniami?`