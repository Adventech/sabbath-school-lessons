---
title:  Przesłania trzech aniołów
date:  30/05/2024
---

W Ap 14,7 pierwszy anioł woła donośnym głosem:

— „Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód”.

Niebo wzywa nas, byśmy dochowali wierności Stwórcy i szczerze oddawali Mu cześć w obliczu nadchodzącego sądu.

Drugi anioł ogłasza:

— „Upadł, upadł wielki Babilon, który napoił wszystkie narody winem szaleńczej rozpusty” (Ap 14,8).

Babilon oznacza upadły i odstępczy system religijny, który odrzucił przesłanie pierwszego anioła i trwa przy fałszywym kulcie. Dlatego trzeci anioł w Ap 14,9-11 ostrzega przed oddawaniem czci zwierzęciu/bestii i jego posągowi/obrazowi. Przedstawiona tu jest alternatywa — oddawanie czci Stwórcy albo oddawanie czci bestii. Każdy człowiek na ziemi podejmie ostateczną i nieodwołalną decyzję, komu dochować zupełnej wierności — Jezusowi czy szatanowi.

`Przeczytaj Ap 14,12. Jakie cechy wyróżniają tych, którzy nie oddają czci bestii? Dlaczego obie te cechy są bardzo ważne?`

W czasie końca Bóg będzie miał swój lojalny lud mimo największej opozycji i najbardziej intensywnych prześladowań w dziejach świata. Dzięki darowi sprawiedliwości Chrystusa ludzie ci, obdarzeni łaską Boga, będą wieść życie w posłuszeństwie wobec Niego. Oddawanie czci Stwórcy jest całkowitym przeciwieństwem oddawania czci bestii, a wyraża się w posłuszeństwie przykazaniom Bożym. Ostatni konflikt między tymi, którzy wybrali Chrystusa, a tymi, którzy wybrali bestię, będzie dotyczył oddawania czci. W samym centrum wielkiego boju między dobrem a złem znajdzie się kwestia soboty.

Ci poświęceni wyznawcy Zbawiciela będą mieli nie tylko wiarę w Jezusa, ale także wiarę Jezusa. Wiara Jezusa to wiara tak głęboka, tak ufna i tak pełna poświęcenia, iż wszystkie demony piekła i najcięższe próby na ziemi nie są w stanie nią wstrząsnąć. Taka wiara każe ufać nawet wtedy, gdy nie widać wyjścia i nie sposób zrozumieć przyczyn problemu. Każe mieć nadzieję tam, gdzie rozum zawodzi. Wiara Jezusa jest darem przyjmowanym przez wiarę. Pozwoli nam ona przejść przez nadchodzący kryzys. Gdy rozpocznie się ostateczny kryzys i spotkają nas ekonomiczne represje, prześladowanie, uwięzienie, a może nawet zostaniemy skazani na śmierć, to wiara Jezusa pozwoli nam wytrwać w ostatnich dniach dziejów świata tuż przed powtórnym przyjściem Jezusa.

`Jak Bóg przygotowuje dzisiaj twoją wiarę na to, co ma nastąpić w przyszłości?`