---
title:  Świątynia i prawo Boże
date:  26/05/2024
---

`Przeczytaj Ap 11,19; Wj 25,16; 31,18; Ap 12,17. Co według tych wersetów znajdowało się w skrzyni przymierza w miejscu najświętszym świątyni?`

Dzień Pojednania był dniem sądu. Wszyscy Izraelici mieli nakazane uczestniczenie w tym wydarzeniu związanym ze skruchą, rachunkiem sumienia i wstrzymaniem się od wszelkiej pracy (zob. Kpł 23,29-31). Był to jedyny w roku dzień, w którym arcykapłan wchodził do miejsca najświętszego, by dokonać oczyszczenia z grzechu. Tam, w najbardziej niedostępnej części świątyni, znajdowała się skrzynia przymierza. W skrzyni złożone było dziesięcioro przykazań napisane na kamiennych tablicach. Złote wieko skrzyni było nazywane tronem łaski. To wieko było spryskiwane przez arcykapłana krwią w celu oczyszczenia świątyni z grzechu. Obecność Boga objawiała się jako obłok chwały nad tronem łaski. Każda składana ofiara wskazywała na miłosierdzie Boga wobec grzesznych ludzi, ale obrzęd Dnia Pojednania wskazuje, że grzech był rejestrowany aż do Dnia Sądu (zob. Hbr 10,3). W rzeczywistości grzech miał być zupełnie usunięty dopiero po wiekach, wyłącznie przez krew Chrystusa przelaną na krzyżu. To przez wiarę w Jego krew możemy być oczyszczeni z grzechu (zob. 1 P 1,18-19). Tam, w obecności Boga, miłosierdzie i sprawiedliwość łączą się w przepięknej harmonii.

Gdy pozwolono mu zajrzeć do nieba, apostoł Jan zobaczył, że „otworzyła się świątynia Boża, która jest w niebie, i ukazała się Skrzynia Przymierza” (Ap 11,19). „W miejscu najświętszym niebiańskiej świątyni trwa nienaruszalne prawo Boga — prawo, które zostało ogłoszone przez Niego osobiście wśród odgłosu gromów na Synaju i zapisane Jego własnym palcem na kamiennych tablicach. Prawo Boże w niebiańskiej świątyni to wspaniały oryginał, a przykazania zapisane na kamiennych tablicach, a potem utrwalone przez Mojżesza w Pięcioksięgu były jego bezbłędnym odpisem. Do tych, którzy pojęli znaczenie tej ważnej kwestii, dotarło, jak święty i niezmienny charakter posiada Boże prawo”75.

W miarę jak pierwsi adwentyści studiowali biblijną naukę o świątyni, uświadamiali sobie znaczenie prawa Bożego i soboty znajdującej się w centrum dekalogu. Zrozumieli, że skoro prawo Boże zostało umieszczone w skrzyni przymierza w niebiańskiej świątyni, której funkcjonowanie rozpoczęło się po wniebowstąpieniu Chrystusa, to z pewnością nie mogło zostać unieważnione wraz ze śmiercią Chrystusa na krzyżu.

`Pomyśl o sobocie, która z ponaddźwiękową prędkością przychodzi do nas każdego tygodnia, bez wyjątku. Co mówi to nam o znaczeniu biblijnej nauki o stworzeniu? Jaka inna nauka została powiązana z tak mocnym i niezmiennym upamiętnieniem?`