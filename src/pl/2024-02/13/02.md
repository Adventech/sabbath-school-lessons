---
title:  Nadzieja w czasie ucisku
date:  23/06/2024
---

`Przeczytaj Ap 22,11-12; Dn 12,1-2; Jr 30,5-7. Jakie wydarzenia nastąpią tuż przed powtórnym przyjściem Chrystusa?`

Gdy zakończy się czas próby dla ludzkości, nastąpi czas ucisku, „jakiego nigdy nie było, odkąd istnieją narody” (Dn 12,1). 16. rozdział Apokalipsy Jana opisuje siedem plag ostatecznych, które zostaną wylane na bezbożny świat. Podobnie jak to się stało podczas plag egipskich, lud Boży zostanie ochroniony przed ostatecznymi plagami. Prorok Daniel zapisał obietnicę przekazaną przez anioła: „W owym to czasie wybawiony będzie twój lud, każdy, kto jest wpisany do księgi żywota” (Dn 12,1). Biblia wyraźnie mówi, że istnieje taka księga (zob. Flp 4,3; Ap 13,8; 20,12.15). Jeśli pozostaniemy wierni Jezusowi, nasze imiona nie zostaną wymazane „z księgi żywota” (Ap 3,5).

`Przeczytaj 1 J 3,1-3; J 8,29; 14,30. Jakie jest jedyne skuteczne przygotowanie na nadchodzący czas ucisku?`

W czasie ucisku lud Boży będzie miał więź z Jezusem tak silną, że nic nie będzie w stanie jej zerwać. Pragnieniem wierzących będzie pełnić Jego wolę we wszystkich sprawach przez działanie Ducha Świętego. Będą czystymi, jak On jest czysty. W sercu Chrystusa nie było nic, co mogłoby Go uczynić podatnym na pokusy szatana. My także możemy zostać uczynieni podobnymi do Chrystusa pod tym względem.

`Przeczytaj Ps 27,5; 91,1-11; Ap 3,10-12. Jakie obietnice daje nam Bóg na czas ucisku?`

Niektórzy chrześcijanie błędnie rozumieją pojęcie życia w czasie ucisku bez Pośrednika. Jezus zakończy swoje pośrednictwo w niebiańskiej świątyni, gdy każdy człowiek podejmie ostateczną decyzję za Nim albo przeciwko Niemu. Ale to nie znaczy, że zostaniemy sami w tym czasie i będziemy zdani na własne siły. Jezus zapewnia nas, że będzie z nami zawsze (zob. Mt 28,20). Wiara każe ufać wbrew niewiedzy, choćby wydawało się, że nasz świat rozpada się wokół nas. W czasie ucisku wiara będzie nas wzmacniać, a tęsknota za wiecznością będzie jeszcze silniejsza. Naszym największym pragnieniem będzie żyć wiecznie z Jezusem.