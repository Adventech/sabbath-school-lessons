---
title:  Milenium na ziemi
date:  25/06/2024
---

19. rozdział Apokalipsy Jana kończy się dramatycznym obrazem powtórnego przyjścia Jezusa i zniszczenia bezbożnych. Ale historia nie kończy się na tym. 20. rozdział Apokalipsy Jana ukazuje okres tysiąca lat nazywany milenium.

`Przeczytaj Ap 20,1-3. Jaki będzie los szatana po powtórnym przyjściu Jezusa?`

Obrazy występujące w Ap 20,1-3 są symboliczne. Szatan nie zostanie dosłownie związany łańcuchem i umieszczony w otchłani. Jednak przez tysiąc lat będzie zmuszony przebywać na spustoszonej i wyludnionej ziemi, związany okolicznościami, do których sam doprowadził. W 2 P 2,4 czytamy, że szatan i jego aniołowie w oczekiwaniu na ukaranie są poddani „łańcuchom ciemności” (BG). Szatan zostanie przywiązany do ziemi łańcuchem bezczynności, gdyż nie będzie miał kogo kusić. Przez tysiąc lat będzie rozmyślał nad zniszczeniami i nieszczęściami, do jakich doprowadził jego bunt.

Greckie słowo przetłumaczone jako otchłań to abyssos. To słowo zostało użyte w Septuagincie, starogreckim przekładzie Starego Testamentu, w opisie ziemi przed stworzeniem życia na niej: „Ziemia jednak była niewidoczna i niewyposażona. Ciemność zalegała nad otchłanią” (Rdz 1,2 LXXPL). Słowo przetłumaczone jako otchłań jest oddane w Septuagincie właśnie greckim słowem abyssos. W tym przypadku słowo to oznacza po prostu ziemię w stanie chaosu i pozbawioną życia. Otchłań to nie jakaś podziemna jaskinia czy ciemny zakątek wszechświata. Szatańskie dzieło grzechu i zniszczenia, wraz z nieopisanym chaosem poprzedzającym powtórne przyjście Jezusa, doprowadzą ziemię do stanu ciemnej i martwej planety, jaką była przed stworzeniem życia.

`Przeczytaj Jr 4,23-26; 25,33. Jak prorok opisał tę scenę?`

Prorocy akcentują katastroficzne zniszczenia, jakie nastąpią podczas powtórnego przyjścia Chrystusa. Nikt z ludzi nie pozostanie przy życiu na ziemi podczas kolejnego tysiąca lat. Szatan i jego źli aniołowie będą skazani na oglądanie skutków ich buntu. Cały wszechświat otrzyma niezbity dowód, iż zapłatą za grzech jest śmierć. Bóg rozwiązuje problem grzechu tak, by nigdy więcej nie doszło do podobnego nieszczęścia (zob. Na 1,9). Bóg czyni to na trzy zasadnicze sposoby. Po pierwsze objawia swoją nieskończoną miłość oraz niestrudzone pragnienie zbawienia wszystkich ludzi i nieustające działania w tym celu. Po drugie objawia swoją prawość, uczciwość i sprawiedliwość. Po trzecie pozwala, by mieszkańcy wszechświata ujrzeli ostateczne skutki grzechu i buntu.