---
title:  Do Dalszego Studium
date:  28/06/2024
---

„Są tam wiecznie płynące i czyste jak kryształ strumienie, a nad nimi bujne drzewa ocieniają ścieżki przygotowane dla odkupionych Pana. Szerokie równiny przechodzą w piękne wzgórza, a góry Boże wznoszą swoje dumne szczyty. Na tych spokojnych równinach i nad tymi strumieniami lud Boży po tak długiej tułaczce i pielgrzymowaniu odnajdzie swój dom. (...).

Tam nieśmiertelne umysły będą z niesłabnącym zadowoleniem rozważać cuda stwórczej mocy i tajemnice odkupieńczej miłości. Nie będzie tam okrutnego i zwodzącego wroga, kuszącego, aby zapominać o Bogu. Każda zdolność będzie mogła się rozwijać i każda możliwość będzie stale rosła. Nabywanie wiedzy nie będzie męczyło umysłu ani wyczerpywało sił. Tam będzie można rozwijać największe przedsięwzięcia oraz realizować najwznioślejsze dążenia i ambicje. I nadal będą się pojawiały nowe cele do osiągnięcia, nowe cuda do podziwiania oraz nowe zjawiska angażujące siły umysłu, serca i ciała”113.

„Z niewysłowioną przyjemnością dzieci ziemi wezmą udział w radościach i skorzystają z wiedzy istot, które nigdy nie zgrzeszyły. Będą dzielić się skarbami wiedzy gromadzonej przez wieki podczas studiowania dzieł, jakie wyszły z Bożych rąk. Niesłabnącym wzrokiem będą oglądać chwałę stworzenia — słońca, gwiazdy i układy planetarne, wszystkie w wyznaczonym im porządku krążące wokół tronu Bóstwa. Na każdej rzeczy, od najmniejszej po największe, zapisane jest imię Stwórcy i wszystkie odzwierciedlają bogactwo Jego mocy”114.

„Wielki konflikt zakończył się. Nie ma już grzechu ani grzeszników. Cały wszechświat jest czysty. W całym stworzeniu pulsuje jeden rytm harmonii i szczęścia. Od Tego, który wszystko stworzył, przez przybytki niekończącej się przestrzeni płyną życie, światło i radość. Od najmniejszego atomu do największego ze światów wszystkie rzeczy, ożywione i nieożywione, głoszą w swym niczym nieprzyćmionym pięknie i w doskonałej radości, że Bóg jest miłością”115.

**Pytania Do Dyskusji**

`1. Dlaczego Bóg dopuścił, by dzieje grzechu trwały tak długo? Z drugiej strony żaden człowiek nie cierpi na tym świecie dłużej, niż trwa jego życie, które jest stosunkowo krótkie w porównaniu z tysiącami lat istnienia grzechu. Jak ta perspektywa pomaga nam uporać się z trudną kwestią istnienia zła?`

`2. Jaką rolę odgrywa tysiącletni okres zwany milenium w Bożym planie zbawienia? Jak o charakterze Boga świadczy to, że nie wymierzy on bezbożnym wyroku sądu ostatecznego, aż odkupieni otrzymają szansę zrozumienia Jego sprawiedliwości, uczciwości i miłości?`