---
title:  Dwie wieczności
date:  27/06/2024
---

`Przeczytaj 2 Kor 5,10; Rz 14,10-11; Ap 20,11-15. Co te fragmenty Nowego Testamentu mówią o celu, w jakim bezbożni zostaną wskrzeszeni?`

Aby rozwiązanie problemu grzechu zagwarantowało, że zło nigdy więcej nie powstanie, wszyscy muszą zostać przekonani, że Bóg jest uczciwy i szczery w całym swoim postępowaniu. Ostatecznie każde kolano zegnie się i każdy uzna sprawiedliwość Boga w wielkim boju. Nawet szatan i jego aniołowie nie będą w stanie nijak uzasadnić swojego buntu przeciwko Bogu. „Gdy tylko księga zapisów zostaje otwarta i wzrok Jezusa spoczywa na bezbożnych, są oni świadomi każdego grzechu, jaki kiedykolwiek popełnili. Widzą dokładnie, gdzie zboczyli ze ścieżki czystości i świętości oraz jak daleko duma i opór zaprowadziły ich w buncie przeciwko prawu Bożemu. Nęcące pokusy, które podsycali, pielęgnując grzech, wypaczone błogosławieństwa, pogarda wobec Bożych posłańców, odrzucone ostrzeżenia, fale miłosierdzia odpychane przez uparte serca, które unikały skruchy — wszystko to wydaje się wypisane ognistymi zgłoskami. (...).

Cały bezbożny świat zostaje postawiony przed trybunałem Boga pod zarzutem zdrady stanu wobec rządów nieba. Nie ma nikogo, kto obroniłby ich w tej sprawie; są bez wymówki; zapada przeciw nim wyrok wiecznej śmierci”112.

`Przeczytaj Ap 20,9; Ps 37,20; Ml 3,19-20. Jak wersety te wskazują ostateczne unicestwienie grzechu i grzeszników oraz nagrodę sprawiedliwych?`

Dobra nowina jest taka, że szatan i jego źli aniołowie zostaną unicestwieni w jeziorze ognia. Grzech i grzesznicy znikną na zawsze. Według Ap 20,9 zostaną pochłonięci, czyli zupełnie unicestwieni. Żaden grzesznik nie będzie męczony w wiecznym piekle. W kolejnym wersecie występuje wyrażenie „na wieki wieków” (Ap 20,10). W zależności od kontekstu wyrażenie to nie musi oznaczać czegoś, co dzieje się bez końca, gdyż czasami oznacza bezpowrotny skutek jakiegoś działania. (Zob. Wj 21,6; 1 Sm 1,22.28; Jud 1,7; 2 P 2,4-6). To efekt unicestwienia bezbożnych będzie wieczny, a nie sam proces unicestwiania. Bóg nie jest tyranem zamierzającym wiecznie torturować tych, którzy uważają się za Jego wrogów.

`Ostatecznie każdego z nas czeka jedna z dwóch wieczności. Niestety, bezbożni otrzymają zapłatę, na którą zapracowali — wieczną śmierć. Dlaczego naszą jedyną nadzieją na uniknięcie takiego losu, czyli wiecznej śmierci, nie są żadne nasze dokonania, a jedynie pokładanie całkowitej ufności w sprawiedliwości Jezusa?`