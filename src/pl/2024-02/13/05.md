---
title:  Sąd podczas milenium
date:  26/06/2024
---

`Przeczytaj Ap 20,4-6. Co sprawiedliwi będą czynić podczas tysiąca lat? Dlaczego jest to ważne?`

Podczas milenium sprawiedliwi będą mieli okazję osobiście przestudiować dowody sprawiedliwości i miłości Boga, analizując to, w jaki sposób rozwiązał On problem grzechu. Kto z nas nie ma pytań, które chciałby zadać Bogu? Podczas tysiąca lat w niebie odkupieni będą mogli zadać najtrudniejsze pytania i otrzymają wyczerpujące odpowiedzi. Jeśli nie znajdą w niebie bliskich i przyjaciół, otrzymają możliwość, by zrozumieć w pełni Boże decyzje. W nowy sposób i pełniej niż kiedykolwiek dotąd odkupieni zrozumieją starania Boga, by uratować każdego człowieka, jaki kiedykolwiek przyszedł na świat. Pojmą na nowo, że wszyscy zgubieni rozminęli się z niebem, bo odrzucili Chrystusa. Dopiero wtedy, gdy stanie się to zupełnie jasne — gdy zakończy się tysiąc lat — Bóg dokona wykonania wyroku sądu ostatecznego — wymierzy potępionym karę w postaci wiecznego unicestwienia, czyli drugiej śmierci.

`Przeczytaj Ap 20,7-9. Jakimi wydarzeniami zakończy się milenium? Jaki będzie los szatana i jego naśladowców?`

Przez tysiąc lat szatan nie będzie miał kogo kusić ani zwodzić. Wraz ze swoimi aniołami będzie mógł jedynie rozmyślać nad tragicznymi skutkami grzechu. Pod koniec milenium bezbożni zostaną wzbudzeni do życia, by stanąć przed sądem Bożym i otrzymać ostateczną odpłatę (zob. Ap 20,5).

Nagle na ziemi pojawi się ogromna armia naśladowców szatana. Choć zwodziciel ponosił kolejne porażki w wielkim boju, na widok nieprzeliczonych tłumów potępieńców przystąpi znowu do działania. Będąc daleki od zaniechania swojego buntu, wyruszy, by znowu zwieść narody. Szatan namówi potępionych, by podjęli kolejny wielki wysiłek w celu obalenia władzy Boga i ustanowienia swojego królestwa na ziemi. Wyrażenie Gog i Magog jest tu użyte w znaczeniu symbolicznym w odniesieniu do wszystkich, którzy odrzucili zbawienie. Szatan i jego naśladowcy otoczą „obóz świętych i miasto umiłowane” (Ap 20,9).

Gdy zakończy się milenium i nastąpi zmartwychwstanie bezbożnych, święte miasto, nowe Jeruzalem, zstąpi z nieba na ziemię (zob. Ap 21,2). Święci żyli i panowali z Chrystusem w nowym Jeruzalem przez tysiąc lat. Teraz, pod koniec milenium, owo miasto zstąpi na ziemię wraz z Bogiem, Chrystusem, aniołami i wszystkimi odkupionymi. Wszyscy wezmą udział w ostatecznej bitwie wielkiego boju. W jej wyniku grzech zostanie wykorzeniony na zawsze.

`Jak czas odbycia się sądu ostatecznego świadczy o charakterze Boga?`