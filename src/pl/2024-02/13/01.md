---
title:  Zwycięstwo Bożej miłości
date:  22/06/2024
---

### Studium Bieżącego Tygodnia
Ap 22,11-12; Jr 30,5-7; Ps 91,1-11; Jr 25,33; Ap 21,2; 20,11-15.

> <p>Tekst Pamięciowy</p>
> „I usłyszałem donośny głos z tronu mówiący: Oto przybytek Boga między ludźmi! I będzie mieszkał z nimi, a oni będą ludem jego, a sam Bóg będzie z nimi. I otrze wszelką łzę z oczu ich, i śmierci już nie będzie; ani smutku, ani krzyku, ani mozołu już nie będzie; albowiem pierwsze rzeczy przeminęły” (Ap 21,3-4).

W przyszłość możemy patrzeć z sercami pełnymi nadziei. Choć nadchodzą trudne czasy, to bez względu na cierpienie, które nas czeka, trudności, które musimy znieść, i smutki, których musimy doświadczyć, mamy nadzieję na lepszą przyszłość, a ta nadzieja daje nam sens życia, cel i radość.

Franklin D. Roosevelt sprawował urząd prezydenta Stanów Zjednoczonych w latach 1933-1945, czyli w jednym z najtrudniejszych okresów w historii tego państwa. Był człowiekiem niepełnosprawnym wskutek przebytej choroby. Mimo to napisał on: „Zawsze mieliśmy nadzieję, wiarę, przekonanie, że poza horyzontem istnieje lepsze życie, lepszy świat”107. Słynny fizyk Albert Einstein (1879-1955) napisał: „Ucz się z wczoraj, żyj dla dzisiaj, miej wiarę w jutro”108. Alfred Tennyson (1809-1892), popularny angielski poeta, napisał kiedyś: „Nadzieja uśmiecha się z progu nadchodzącego roku, szepcząc: Będzie szczęśliwszy”109.

W ostatniej lekcji kwartału przyjrzymy się niezachwianej miłości Chrystusa w najbardziej ekscytującym czasie w dziejach wszechświata oraz Jego zupełnemu i całkowitemu zwycięstwu w wielkim boju między dobrem a złem. Ostatnia księga Biblii, Apokalipsa Jana, wskazuje nam nadzieję na dziś, jutro i na zawsze110.