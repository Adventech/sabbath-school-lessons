---
title:  William Miller i Biblia
date:  14/05/2024
---

Jak Bóg posłużył się protestanckimi reformatorami, by odkryć na nowo prawdę o usprawiedliwieniu wyłącznie przez wiarę w Chrystusa, tak posłużył się Williamem Millerem, by odkryć na nowo, w jaki sposób Chrystus przyjdzie powtórnie. Miller pilnie studiował Pismo Święte i odkrył w nim Chrystusa, który miłuje go ponad ludzkie wyobrażenie. Z notesem i piórem w ręku zaczął czytać Biblię od Księgi Rodzaju, starając się zrozumieć każdy przeczytany werset. Porównując różne fragmenty Pisma Świętego, zauważył, że Biblia interpretuje się sama.

`Przeczytaj Iz 28,9-10; Prz 8,8-9; J 16,13; 2 P 1,19-21. Jakie zasady interpretacji Biblii zauważasz w tych wersetach?`

Gdy William Miller porównywał jedne fragmenty Pisma Świętego z drugimi, Bóg otwierał przed nim tajemnice Biblii. Miller szukał prawdy zawartej w Biblii jak ukrytego skarbu, a efekty tych poszukiwań przechodziły jego najśmielsze oczekiwania. Duch Święty objaśniał mu znaczenie Słowa Bożego. Biblijne proroctwa studiował z taką samą pilnością, jak inne fragmenty Pisma Świętego.

`Przeczytaj Dn 1,17; 2,45; 1 P 1,10-11; Ap 1,1-3. Czego wersety te uczą nas o zrozumieniu biblijnych proroctw?`

Symbole w księgach proroczych nie są tajemniczym kodem. Miłujący Bóg dał nam prorocze Słowo, by przygotować nas na końcowe wydarzenia, jakie wkrótce mają się rozegrać na świecie. William Miller dobrze rozumiał, że proroctwa same najlepiej się interpretują. Biblia objaśnia symbole użyte w proroctwach. Bestie/zwierzęta symbolizują królów lub królestwa (zob. Dn 7,17.23). Wichry oznaczają niszczycielskie siły (zob. Jr 49,36). Wody to ludy i narody (zob. Ap 17,15). Kobieta to symbol Kościoła (zob. Jr 6,2 BG; Ef 5,22-32). Powiązane z czasem proroctwa Księgi Daniela i Apokalipsy Jana także są podane w symbolicznym języku, według którego jeden proroczy dzień symbolizuje rzeczywisty rok (zob. Lb 14,34; Ez 4,6). Gdy William Miller zastosował te zasady w interpretowaniu Biblii, to ze zdumieniem odkrył czas, który, jak sądził, miał być czasem powtórnego przyjścia Chrystusa.

`Dlaczego właściwe zrozumienie proroczych symboli jest tak ważne dla naszej wiary?`