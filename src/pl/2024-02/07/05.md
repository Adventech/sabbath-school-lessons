---
title:  Dwa tysiące trzysta dni w Dn 8,14
date:  15/05/2024
---

William Miller zauważył, że wydarzenia przepowiedziane przez proroków precyzyjnie wypełniły przepowiednię: czterysta lat pobytu potomków Abrahama w Egipcie, czterdzieści lat wędrówki Izraelitów po pustyni, siedemdziesiąt lat niewoli babilońskiej i siedemdziesiąt tygodni wyznaczonych Izraelowi w Księdze Daniela (zob. Rdz 15,13; Lb 14,34; Jr 25,11; Dn 9,24).

`Przeczytaj Mk 1,15; Ga 4,4; Rz 5,6. Co wersety te mówią o czasie pierwszego przyjścia Chrystusa?`

Gdy Miller studiował proroctwa, porównując różne fragmenty Pisma Świętego, doszedł do wniosku, że skoro Bóg wyznaczył czas przełomowych wydarzeń opisanych w Biblii, to z pewnością wskazał także datę powtórnego przyjścia Chrystusa.

`Przeczytaj Dn 8,14. Jakie wydarzenie miało nastąpić po zakończeniu dwóch tysięcy trzystu proroczych dni?`

William Miller przyjął, jako oczywisty w jego czasach, popularny pogląd, iż oczyszczenie świątyni oznacza oczyszczenie ziemi przez ogień. Pilnie studiował Pismo Święte, by zrozumieć to bardzo ważne wydarzenie. Odkrył powiązanie istniejące między 8. i 9. rozdziałem Księgi Daniela. W Dn 8,16 anioł otrzymał polecenie, by wyjaśnił Danielowi to widzenie. Pod koniec 8. rozdziału Księgi Daniela tylko część wizji tego rozdziału pozostała niewyjaśniona (zob. Dn 8,27), to jest część dotycząca dwóch tysięcy trzystu dni. Po pewnym czasie anioł wrócił do Daniela i oznajmił mu:

— „Oto wyszedłem, aby ci dać jasne zrozumienie” (Dn 9,22; zob. także Dn 9,23.25-27).

Anioł przybył, by pomóc prorokowi zrozumieć okres dwóch tysięcy trzystu dni. Wiemy to, bo zaraz po wezwaniu skierowanym do Daniela, by uważał na słowo i zrozumiał widzenia (zob. Dn 9,23), anioł powiedział:

— „Siedemdziesiąt tygodni wyznaczono twojemu ludowi i twojemu miastu świętemu” (Dn 9,24).

Słowo przetłumaczone jako wyznaczono, dosłownie oznacza: odcięto. Siedemdziesiąt proroczych tygodni oznacza czterysta dziewięćdziesiąt rzeczywistych lat, które zostały odcięte. Od czego? Oczywiście od dwóch tysięcy trzystu dni — jedynej części widzenia z 8. rozdziału Księgi Daniela, której prorok nie rozumiał, a którą anioł przyszedł mu objaśnić.

Zatem należy założyć, że początek siedemdziesięciu tygodni: „Odkąd objawiło się słowo o ponownej odbudowie Jeruzalemu” (Dn 9,25), jest jednocześnie początkiem dwóch tysięcy trzystu dni. Miller zrozumiał, że jeśli ustali datę rozpoczęcia obu okresów, wówczas łatwo obliczy także daty ich zakończenia.