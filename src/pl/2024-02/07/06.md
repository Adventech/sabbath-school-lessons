---
title:  Najdłuższy okres proroczy
date:  16/05/2024
---

`Przeczytaj Ezd 7,7-13. Kiedy wydany został dekret (zarządzenie) pozwalający izraelskim repatriantom odbudować świątynię w Jerozolimie?`

Dekret ten został wydany przez perskiego króla Artakserksesa w 457 roku przed Chrystusem. Był on ostatnim z serii trzech dekretów dotyczących powrotu Żydów do ojczyzny i odbudowy Jerozolimy oraz przywrócenia funkcjonowania świątyni. Ten trzeci dekret był najpełniejszy i to on wyznaczył początek proroczego okresu dwóch tysięcy trzystu dni/lat.

`Przeczytaj Dn 9,25-26. Kiedy miał się rozpocząć ten proroczy okres? Jakie wydarzenia zostały przepowiedziane w tych wersetach?`

W tym niezwykłym proroctwie Daniel przepowiada, że od objawienia się słowa „o ponownej odbudowie Jeruzalemu” (Dn 9,25) do przyjścia Mesjasza upłynie sześćdziesiąt dziewięć proroczych tygodni, to znaczy czterysta osiemdziesiąt trzy prorocze dni, czyli rzeczywiste lata. Ponieważ dekret został wydany jesienią 457 roku przed Chrystusem, czterysta osiemdziesiąt trzy lata upłynęły jesienią 27 roku po Chrystusie. Słowo Mesjasz oznacza Pomazańca. Jesienią 27 roku Chrystus został ochrzczony i namaszczony przez Ducha Świętego (zob. Dz 10,38). Po chrzcie Jezus udał się do Galilei, „głosząc ewangelię Bożą i mówiąc:

— Wypełnił się czas i przybliżyło się Królestwo Boże” (Mk 1,14-15).

Wiosną 31 roku, w środku ostatniego proroczego tygodnia, czyli trzy i pół roku po chrzcie, Jezus został ukrzyżowany. System ofiarniczy wskazujący na Baranka Bożego zakończył swoją funkcję wraz ze złożeniem prawdziwej ofiary przez Chrystusa na Golgocie. Symbol został wypełniony, a więc starotestamentowa służba ofiarnicza stała się zbędna. Jej biblijny opis zachował jedynie funkcję edukacyjną.

`Przeczytaj Dn 9,27. Jakie wydarzenie zakończyło proroczy okres siedemdziesięciu tygodni?`

Siedemdziesiąt tygodni, czyli czterysta dziewięćdziesiąt lat przeznaczone dla Żydów, zakończyło się w 34 roku, gdy Sanhedryn odrzucił ewangelię (zob. Dz 6,8-7,60).

`Gdy odejmiemy czterysta dziewięćdziesiąt lat od dwóch tysięcy trzystu lat, pozostaje tysiąc osiemset dziesięć lat do końca dłuższego okresu proroczego. To prowadzi nas do 1844 roku. William Miller i pierwsi adwentyści wierzyli, że świątynia, o której mowa w Dn 8,14, to nasz glob. Zakładali więc, że Chrystus przyjdzie powtórnie i oczyści ziemię przez ogień w 1844 roku. (Zobacz wykres w piątkowej części lekcji).`