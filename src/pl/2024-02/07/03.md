---
title:  Oczekując na tę chwilę
date:  13/05/2024
---

Choć reformatorzy protestanccy wierzyli w dosłowne, widzialne, słyszalne i majestatyczne powtórne przyjście Chrystusa, to jednak stopniowo ta biblijna prawda była wypaczana. Popularni dziewiętnastowieczni kaznodzieje uczyli, że Chrystus, gdy przyjdzie powtórnie, założy na ziemi tysiącletnie królestwo pokoju. Ta nauka prowadziła do duchowego letargu i zobojętnienia wobec chrześcijańskich wartości.

Niegdyś uczniowie Jezusa błędnie pojmowali sens pierwszego przyjścia Mesjasza. Sądzili, że Chrystus przyszedł, by stać się Wodzem, który złamie jarzmo rzymskiej niewoli, a nie po to, by wyzwolić ludzi od potępienia i niewoli grzechu. Nie pojmowali celu Jego misji.

`Przeczytaj Dz 1,9-11; Ap 1,7; Mt 24,27.30-31. Czego wersety te uczą o powtórnym przyjściu naszego Pana?`

Gdy Chrystus przyszedł na ziemię po raz pierwszy jako dziecko urodzone w Betlejem, to niewielu ludzi zauważyło Jego przyjście. Jednak gdy przyjdzie powtórnie, „ujrzy go wszelkie oko” (Ap 1,7). Każdy usłyszy dźwięk trąby zwiastującej Jego przyjście. Wszyscy ujrzą Go przychodzącego w majestacie i chwale. Nie musimy błądzić w tej kwestii, gdyż Pismo Święte wyraźnie opisuje wydarzenia, jakie będą towarzyszyć powtórnemu przyjściu Chrystusa.

„Jedna z najbardziej uroczystych, a również najwspanialszych prawd objawionych w Biblii mówi o tym, że Chrystus przyjdzie powtórnie, aby dokończyć wielkie dzieło odkupienia. Ludowi Bożemu, który tak długo pielgrzymuje, przebywając w »krainie i cieniu śmierci« (Mt 4,16), dana została cenna i wzbudzająca radość nadzieja w obietnicy ukazania się Tego, który jest zmartwychwstaniem i życiem (zob. J 11,25) i który przyjdzie, żeby sprowadzić z powrotem swoich wygnańców. Nauka o powtórnym przyjściu stanowi główną myśl całego Pisma Świętego. Od dnia gdy pierwsza para ludzka ze smutkiem odeszła z Edenu, dzieci wiary oczekiwały nadejścia Obiecanego, który złamie moc niszczyciela, a ich wprowadzi na nowo do utraconego raju”63.

Adwentystyczny ewangelista Luther W. Warren (1864-1940) mawiał młodym ludziom:

— Jedynym sposobem, aby być gotowym na powtórne przyjście Chrystusa, jest przygotowanie się i pozostanie przygotowanym.

Przesłanie powtórnego przyjścia Chrystusa jest pilnym wezwaniem dla każdego z nas, byśmy zbadali nasze serca i ocenili nasze duchowe życie. Jest to wezwanie do pobożnego życia. Nikt nie może pozostać obojętny wobec Chrystusa w perspektywie Jego powtórnego przyjścia, albowiem każdy musi albo Go przyjąć i być gotowym na Jego powrót, albo Go odrzucić.

`Przeczytaj 1 Tes 5,2-5 oraz Hbr 9,28. Jak wersety te budują naszą wiarę, przedstawiając sposób, w jaki Chrystus przyjdzie powtórnie na ziemię?`