---
title:  Obietnica powtórnego przyjścia Chrystusa
date:  12/05/2024
---

Protestanccy reformatorzy i koloniści przybywający do Ameryki Północnej z Niderlandów łączyli swoją nadzieję na lepszą przyszłość z powtórnym przyjściem Jezusa. Było to wydarzenie, o którym myśleli z radością i którego żarliwie oczekiwali. Jan Wiklif, angielski teolog, wierzył w powtórne przyjście Chrystusa jako wielką nadzieję Kościoła. Jan Kalwin, twórca ewangelicyzmu reformowanego, wypowiedział się niejako w imieniu wszystkich chrześcijan, mówiąc o powtórnym przyjściu Chrystusa w chwale jako najbardziej szczęśliwym „ze wszystkich wydarzeń”61. Dla wiernych wyznawców Boga powtórne przyjście Chrystusa jest czymś, czego pragną i oczekują, a nie powodem do lęku.

`Przeczytaj J 14,1-3; 1 Tes 4,13-18; Tt 2,11-14. W jaki sposób te fragmenty Biblii dawały nadzieję chrześcijanom we wszystkich wiekach?`

Nietrudno zrozumieć, dlaczego wiara w powtórne przyjście Chrystusa dawała nadzieję i radość chrześcijanom wierzącym Biblii. Wskazuje w przyszłość, gdy nastąpi kres chorób, cierpienia i śmierci. Zapowiada koniec biedy, niesprawiedliwości i ucisku. To wydarzenie położy kres waśniom, konfliktom i wojnom. Da początek istnieniu świata pokoju, szczęścia i wiecznej wspólnoty z Chrystusem i Jego ludem.

„Prawdziwi naśladowcy Pana we wszystkich wiekach pokładali swoją nadzieję w Jego powtórnym przyjściu. Zbawiciel, składając na Górze Oliwnej obietnicę, że przyjdzie znowu, rozświetlił swoim uczniom przyszłość, napełniając ich serca radością i nadzieją, której nie mogły przytłumić smutek ani trudne doświadczenia. Objawienie „chwały wielkiego Boga i Zbawiciela naszego, Chrystusa Jezusa” (Tt 2,13), było błogosławioną nadzieją wśród cierpień i prześladowań. Gdy chrześcijan w Tesalonice przepełniał smutek, ponieważ składali do grobu tych, których kochali, a którzy mieli nadzieję być świadkami powrotu Pana, ich nauczyciel Paweł wskazał im na zmartwychwstanie, które nastąpi przy powtórnym przyjściu Zbawiciela. Wówczas ci, którzy zmarli w Chrystusie, powstaną i wraz z żywymi zostaną pochwyceni, aby spotkać się z Panem w powietrzu, »i tak zawsze będziemy z Panem. Przeto pocieszajcie się nawzajem tymi słowy« (1 Tes 4,17-18)”62.

`Dlaczego powtórne przyjście Chrystusa jest tak ważne dla naszej wiary? Skoro wiemy, że śmierć jest jak zaśnięcie (zobacz lekcję dziesiątą), dlaczego prawda o powtórnym przyjściu Chrystusa ma dla nas szczególne znaczenie? Dlaczego bez obietnicy powtórnego przyjścia Pana bylibyśmy, jak mówi apostoł Paweł, w beznadziejnej sytuacji (zob. 1 Kor 15,15-18)?`