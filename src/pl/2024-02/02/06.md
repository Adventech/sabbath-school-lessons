---
title:  Dziedzictwo miłości
date:  11/04/2024
---

`Przeczytaj J 13,35 oraz 1 J 4,21. Co mówią te wersety o wyzwaniu rzuconym przez szatana panowaniu Boga — wyzwaniu, które zapoczątkowało wielki bój? Co mówią nam one o naturze autentycznego chrześcijaństwa?`

Miłość była normą w chrześcijańskich społecznościach w pierwszych wiekach istnienia Kościoła. Chrześcijański apologeta Tertulian (150-240) napisał: „Ten sposób okazywania wielkiej miłości daje nam w oczach niejednych specjalną cechę.

— Patrz — powiadają — jak ci się kochają nawzajem”13.

Jedne z największych objawień miłości Bożej nastąpiły podczas dwóch tragicznych pandemicznych plag, jakie nawiedziły świat około 160 i 260 roku. Chrześcijanie ofiarnie pomagali wówczas, służąc chorym i umierającym. Plagi te zabiły dziesiątki tysięcy ludzi i spowodowały niemal wyludnienie całych wiosek i miast. Niesamolubna, ofiarna, troskliwa i pełna miłości służba chrześcijan wywarła ogromne wrażenie na społeczeństwie. Z czasem tysiące, setki tysięcy, a potem miliony mieszkańców Cesarstwa Rzymskiego stały się wyznawcami Jezusa przekonane postawą chrześcijan. Miłość, aktywna troska, zorganizowana i ofiarna opieka nad chorymi i umierającymi budziły podziw dla takich wierzących oraz przynosiły cześć dla Chrystusa, którego wyznawali.

Rodney Stark (1934-2022), amerykański socjolog religii, w książce The Rise of Christianity przedstawia te historyczne wydarzenia w nowym i wyrazistym świetle. Opisuje między innymi, jak podczas drugiej zarazy cała chrześcijańska wspólnota, składająca się nadal w znacznej części z Żydów, stała się armią pielęgniarzy i pielęgniarek oferujących podstawową opiekę cierpiącym i umożliwiających lokalnym społecznościom przetrwanie.

W apogeum drugiej zarazy, około 260 roku, w liście na Wielkanoc biskup Dionizy Aleksandryjski (†265) napisał długą pochwałę heroicznych czynów chrześcijan, z których wielu przypłaciło życiem opiekę nad chorymi14: „Bracia, po większej części w uniesieniu miłości i życzliwości braterskiej, nie oszczędzali siebie i żyli jedni dla drugich, odwiedzali chorych, na nic nie zważając, bez wytchnienia im służyli, pielęgnowali ich w Chrystusie i razem z nimi z wielką radością życie swe oddawali. Od innych wchłaniali w siebie zarazki cierpienia i choroby nabawiali się od bliźnich, a bóle ich chętnie brali na siebie. Było istotnie wielu takich, którzy pielęgnowali i krzepili drugich, i sami pomarli, bo ich śmierć przenieśli na siebie”15.

`Jakie oczywiste przesłanie dla nas płynie z tej historii? Choć nie jest to łatwe, jak uczymy się umierać dla swojego egoizmu i okazywać ducha niesamolubności?`