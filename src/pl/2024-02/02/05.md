---
title:  Troska o społeczność
date:  10/04/2024
---

Kościół wczesnochrześcijański rozwijał się nie tylko dlatego, że wierzący głosili ewangelię, ale przede wszystkim dlatego, że żyli ewangelią. Chrześcijanie naśladowali służbę Chrystusa, który „obchodził (...) całą Galileę, nauczając w ich synagogach i głosząc ewangelię o Królestwie, i uzdrawiając wszelką chorobę i wszelką niemoc wśród ludu” (Mt 4,23). Jezus szczerze troszczył się o ludzi i taką samą troskę przejawiał Kościół nowotestamentowy. Ta niesamolubna miłość i to poświęcenie na rzecz zaspokajania ludzkich potrzeb połączone z głoszeniem dobrej nowiny w mocy Ducha Świętego wywierały zdecydowany wpływ w świecie w pierwszych wiekach istnienia Kościoła chrześcijańskiego.

`Przeczytaj Dz 2,44-47; 3,6-9; 6,1-7. Choć okoliczności się zmieniły, jakich zasad o autentycznym chrześcijaństwie możemy się nauczyć z tych opisów nowotestamentowego Kościoła?`

Nowotestamentowi wierzący naśladowali wzór działalności Chrystusa, o którym apostoł Piotr powiedział:

— „Bóg namaścił go Duchem Świętym i mocą, jak chodził, czyniąc dobrze i uzdrawiając wszystkich opętanych przez diabła, bo Bóg był z nim” (Dz 10,38).

Kościół Chrystusa był Jego ciałem na ziemi i w pierwszych wiekach wyrażał ofiarną miłość Chrystusa oraz Jego troskę o cierpiącą i okaleczoną ludzkość. Wierzący byli żywymi przykładami Chrystusowego współczucia.

W ramach wielkiego boju o przyszłość wszechświata diabeł usiłuje wymazać obraz Boga w ludzkości. Celem ewangelii jest przywrócenie obrazu Boga w człowieku. Odrodzenie to obejmuje uzdrowienie fizyczne, umysłowe, emocjonalne i duchowe.

W J 10,10 Jezus objawia swój plan dla każdego z nas:

— „Złodziej przychodzi tylko po to, by kraść, zarzynać i wytracać [owce]. Ja przyszedłem, aby miały życie i obfitowały”.

On pragnie, byśmy byli zdrowi fizycznie, sprawni umysłowo, stabilni emocjonalnie i napełnieni duchowo.

To Jego pragnienie nabiera szczególnej mocy w świetle Jego obiecanego powtórnego przyjścia. Ten świat stoi wobec ogromnego kryzysu. W 24. rozdziale Ewangelii Mateusza i 21. rozdziale Ewangelii Łukasza Jezus osobiście przepowiedział katastrofalny stan ziemi przed swoim powtórnym przyjściem. Gdy Chrystus dotyka nas swoją uzdrawiającą łaską, to pragniemy przyprowadzić do Niego innych, aby i oni zostali uzdrowieni. Jezus posyła nas do okaleczonego świata jako swoich przedstawicieli, byśmy wskazywali ludziom Jego miłość. Nowotestamentowi wierzący cechowali się chrześcijańską miłością do siebie nawzajem i do społeczeństwa.

`Jaką rolę do odegrania ma Kościół we współpracy z Chrystusem w obalaniu kłamliwych zarzutów szatana wobec Boga?`