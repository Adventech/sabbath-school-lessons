---
title:  Złamane serce Zbawiciela
date:  07/04/2024
---

Gdy Jezus siedział na Górze Oliwnej, patrząc na Jerozolimę, Jego serce łamało się z bólu. W J 1,11 czytamy: „Do swej własności przyszedł, ale swoi go nie przyjęli”. Jezus uczynił wszystko, co mógł, by uratować swój lud przed nadchodzącą klęską i upadkiem umiłowanego miasta.

Miłość Jezusa do Jego ludu wypływała z serca pełnego nieskończonego umiłowania. Wielokrotnie kierował On do swoich wybranych pełne miłości wezwania do skruchy i przyjęcia Jego łaskawego zaproszenia miłosierdzia.

`Przeczytaj Łk 19,41-44; Mt 23,37-38; J 5,40. Co wersety te mówią o postawie Jezusa wobec Jego ludu oraz odpowiedzi Izraelitów na Jego pełne miłości zaproszenie łaski i miłosierdzia? Jakie dostrzegasz w tym objawienie charakteru Boga?`

Trudno pogodzić wydarzenie takie jak zburzenie Jerozolimy z prawdą o miłości Boga jako podstawie Jego charakteru. Z historii wiemy, że dziesiątki tysięcy mieszkańców miasta zginęło, gdy Rzymianie pod wodzą Tytusa, późniejszego cesarza (79-81), wkroczyli do Jerozolimy. Miasto zostało zburzone. Mężczyźni, kobiety i dzieci zostali wymordowani. Gdzie był Bóg, gdy ludzi uważających się za Jego lud spotkało tak wielkie cierpienie? Odpowiedź jest oczywista, ale niełatwa do pełnego zrozumienia. Jego serce było złamane, a Jego oczy były pełne łez. Przez wieki wyciągał ramiona do swego ludu. Jednak ci, którzy powinni przyjąć Jego miłosierdzie, wskutek buntu odrzucali Jego boską ochronę. Bóg nie zawsze interweniuje, by ograniczać skutki wyborów dokonywanych przez Jego lud. Czasami dopuszcza, by w pełni rozwinęły się naturalne konsekwencje buntu. Bóg nie spowodował śmierci niewinnych dzieci podczas zagłady Jerozolimy. Tragedia, która dotknęła także niewinnych, została spowodowana przez szatana, a nie przez Boga.

Szatan lubuje się w wojnie, gdyż konflikt zbrojny wyzwala najgorsze namiętności w ludzkich sercach. Przez wieki jego celem było zwodzenie i niszczenie, a potem obwinianie o to zło Boga, który czyni wszystko, by zapobiec złu.

`Przeczytaj Mt 24,15-20. Jakie pouczenie dał Jezus swoim wyznawcom, by nie zginęli podczas upadku Jerozolimy?`

Musimy pamiętać o tym, że znacząca większość chrześcijan mieszkających w Jerozolimie w 70 roku po Chrystusie miała pochodzenie żydowskie. Miłujący Bóg pragnął ocalić swój lud w możliwie największym stopniu. Dlatego Jezus powiedział swoim uczniom, że gdy ujrzą rzymskie wojska zbliżające się do Jerozolimy, mają opuścić miasto.

`Przemyśl następujące stwierdzenie: Nie osądzamy charakteru Boga przez wydarzenia rozgrywające się wokół nas, ale filtrujemy wszystkie wydarzenia przez pryzmat pełnego miłości charakteru Boga objawionego w Biblii. Dlaczego zasada ta jest tak ważna?`