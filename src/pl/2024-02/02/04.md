---
title:  Wierność mimo prześladowań
date:  09/04/2024
---

W pierwszych wiekach istnienia chrześcijaństwa Kościół rozwijał się gwałtownie wbrew temu, że bardzo często chrześcijanom groziły uwięzienie, tortury i prześladowanie. Wierzący, będąc zupełnie poświęceni Chrystusowi i pełni Ducha Świętego, głosili Słowo Boże z mocą. Tysiące ludzi nawracały się i doznawały odrodzenia.

`Przeczytaj Dz 2,41; 4,4.31; 5,42; 8,1-8. Co wersety te mówią o wyzwaniach, jakie napotykał Kościół nowotestamentowy w swoim szybkim rozwoju?`

Uczniowie spotykali się z groźbami (zob. Dz 4,17), uwięzieniem (zob. Dz 5,17-18), prześladowaniem (zob. Dz 8,1), a nawet śmiercią (zob. Dz 7,59; 12,2). Jednak w mocy ducha Świętego odważnie głosili oni zmartwychwstałego Chrystusa, a zbory mnożyły się w Judei, Galilei i Samarii (zob. Dz 9,31).

Bastiony piekła zostały wstrząśnięte, a szatańskie kajdany rozerwane. Pogańskie zabobony słabły, napotkawszy moc zmartwychwstałego Chrystusa. Ewangelia triumfowała wbrew silnej opozycji. Uczniowie nie zamykali się już wylęknieni w sali na piętrze. Odwaga zajęła miejsce lęku i obaw.

Wiara wypełniała serca uczniów. Wieść o zmartwychwstaniu Pana zmieniła ich bezpowrotnie. Jezus nadał ich życiu nowy sens. Pan dał im nie tylko wielkie ewangelizacyjne zlecenie (zob. Mk 16,15), ale także wspaniałą obietnicę:

— „Ale weźmiecie moc Ducha Świętego, kiedy zstąpi na was, i będziecie mi świadkami w Jerozolimie i w całej Judei, i w Samarii, i aż po krańce ziemi” (Dz 1,8).

Ewangelia dotarła na krańce ówczesnego świata (zob. Kol 1,23). Choć ostatni z apostołów, Jan, zmarł pod koniec pierwszego wieku, inni przejęli pochodnię prawdy i głosili zmartwychwstałego Chrystusa. Pliniusz Młodszy (61-112), namiestnik Bitynii — rzymskiej prowincji na północy współczesnej Turcji, napisał około 110 roku list do rzymskiego cesarza Trajana (98-117). Spostrzeżenia, jakie w nim zawarł, są istotne między innymi dlatego, że zostały spisane około osiemdziesięciu lat po wniebowstąpieniu Chrystusa. Pliniusz Młodszy nawiązał do działań mających na celu wyszukiwanie chrześcijan i skazywanie ich na śmierć. W jego liście czytamy: „Wiele osób w różnym wieku, wszelkich stanów, i to obu płci, postawiono w stan ciężkiego oskarżenia, a czeka to jeszcze rzesze kolejnych. Nie tylko przecież miasta, ale również wsie i opłotki skaziła zaraza tych guseł”12.

Mimo gwałtownych ataków szatana Kościół chrześcijański rozwijał się szybko.

`Będąc członkami Kościoła w czasie końca, czego możemy się nauczyć od Kościoła wczesnochrześcijańskiego?`