---
title:  Opatrznościowe ocalenie chrześcijan
date:  08/04/2024
---

Miłosierdzie Boga oraz Jego łaska, opieka i wszechwiedza zostały wyraźnie ukazane w wydarzeniach poprzedzających zburzenie Jerozolimy. W 66 roku po Chrystusie rzymskie wojsko pod wodzą Cestiusza Gallusa (†67), namiestnika Syrii, otoczyło miasto i gotowało się do szturmu. Jednak niemal w ostatniej chwili Rzymianie wykonali odwrót i przerwali oblężenie. Wojsko żydowskie ścigało wycofujących się Rzymian i zadało im znaczne straty.

W tym czasie chrześcijanie opuścili Jerozolimę, uchodząc do miasta o nazwie Pella w Perei za Jordanem. „Obiecany znak został dany oczekującym go chrześcijanom i przed każdym, kto pragnął, otworzyła się możliwość podporządkowania się ostrzeżeniu Zbawiciela. Zdarzenia przyjęły taki obrót, że ani Żydzi, ani Rzymianie nie przeszkodziliby ucieczce chrześcijan”10.

`Przeczytaj Ps 46,2 oraz Iz 41,10. Co te wersety mówią o Bożej opiece?`

Bóg jest Najwyższym Władcą i kieruje wydarzeniami na ziemi tak, by ostatecznie zrealizować swoje boskie zamierzenia. Choć czasami Bóg zmienia swój pierwotny plan stosownie do ludzkich wyborów, Jego ostateczny plan dla naszej planety zostanie zrealizowany. Zdarza się, że lud Boży doświadcza trudności, prześladowania, uwięzienia i śmierci z powodu wiary w Chrystusa. Jednak nawet w najtrudniejszych czasach, najmocniej atakowani przez złego, wierni Boga mogą liczyć na Jego opiekę i ochronę.

`Przeczytaj Hbr 11,35-38 oraz Ap 2,10. Jak wersety te ukazują rzeczywistość naszej walki przeciwko siłom zła? Jak mają się one do Bożej ochrony wspomnianej w poprzednim pytaniu? Czy pojęcie Bożej ochrony jest sprzeczne z tym, że Bóg dopuszcza, byśmy doświadczyli cierpienia, a nawet ponieśli męczeńską śmierć dla sprawy Chrystusa?`

„Daremne były wysiłki szatana, aby przemocą zniszczyć Kościół Chrystusa. Wielki bój, w którym uczniowie Jezusa oddawali swoje życie, nie kończył się z chwilą, gdy ci wierni niosący sztandar upadli na swoim posterunku. Zwyciężali, będąc pokonanymi. Mordowano Bożych pracowników, ale Jego dzieło bezustannie posuwało się naprzód”11.

`Co powinien oznaczać dla nas fakt, iż autorzy ksiąg biblijnych, którzy z pewnością doświadczali bólu i udręk, mimo to raz po raz pisali o realności miłości Bożej? Jak możemy doświadczać tej niepojętej Bożej miłości?`