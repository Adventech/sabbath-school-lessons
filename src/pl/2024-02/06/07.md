---
title:  Do Dalszego Studium
date:  10/05/2024
---

„Gdy władze religijne i państwowe zakazały Biblii; gdy zniekształcono jej świadectwo, a demony i ludzie wykorzystywali wszelkie sposoby, aby odwrócić od niej ludzkie serca; gdy polowano na tych, którzy ośmielali się głosić jej święte prawdy; gdy ich zdradzano, torturowano i grzebano żywcem w podziemnych lochach; gdy ginęli za to, w co wierzyli, albo musieli uciekać do górskich kryjówek, chować się w jaskiniach i rozpadlinach ziemi — wtedy właśnie wierni świadkowie prorokowali odziani w wory. A mimo to składali swoje świadectwo przez całe tysiąc dwieście sześćdziesiąt lat. W najbardziej mrocznych czasach istnieli wierni Bogu, którzy kochali Jego Słowo i strzegli Jego honoru. Ci lojalni słudzy zostali obdarzeni mądrością, mocą i autorytetem, aby przez cały ten czas mogli głosić Jego prawdę”56.

„Gdy Francja publicznie wyparła się Boga i odrzuciła Biblię, grzesznicy i siły ciemności zatriumfowali, osiągając to, do czego dążyli — królestwo wolne od ograniczeń Bożego prawa. (...). W wielkim stopniu odepchnięto Ducha Bożego, który kładzie tamę okrutnej sile szatana, i pozwolono działać temu, którego jedyną uciechą jest ludzkie nieszczęście. Tym, którzy wybrali drogę rebelii, pozostało zbieranie jej owoców, aż kraj zalały zbrodnie zbyt straszne, by można je było opisać. Ze spustoszonych prowincji i zrujnowanych miast słychać było straszliwy krzyk — przejmujący krzyk bólu. Wydawało się, jakby pod Francją zapadła się ziemia. Religia, prawo, porządek społeczny, rodzina, państwo i Kościół zostały zmiecione tą samą bezbożną ręką, która podniosła się przeciw prawu Bożemu”57.

„Jeśli Kościół nie będzie kroczył drogą, którą On prowadzi, przyjmując od Niego każdy promień światła i podejmując się każdego zadania, jakie należy wykonać, religia nieuchronnie zdegeneruje się do zachowywania form i zaniknie duch żywej pobożności”58.

**Pytania Do Dyskusji**

`1. W jaki sposób zasady wielkiego boju dały o sobie znać podczas rewolucji we Francji?`

`2. Twierdząc, że nie ma Boga, pewien ateista napisał: „Możemy sami wyznaczać sobie cele i przekraczać intelektualne granice, nie oglądając się na znaki zakazu”59. Jak to zdanie świadczy o prawdziwej motywacji przyświecającej odrzuceniu Boga? Jak tego rodzaju oświadczenia pomagają nam zrozumieć, co wydarzyło się podczas rewolucji francuskiej?`

`3. Jakie znaczenie ma wizja świątyni ukazana apostołowi Janowi i jak wiąże się z wydarzeniami czasu końca?`