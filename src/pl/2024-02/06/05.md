---
title:  Zmartwychwstanie dwóch świadków
date:  08/05/2024
---

`Przeczytaj Ap 11,11. Jaka przepowiednia dotycząca Słowa Bożego jest zawarta w tym wersecie?`

Wbrew zamierzeniom francuskich rewolucjonistów Słowo Boże niejako wróciło do życia. Nastąpiło ożywienie religijne. Wielki lęk opanował tych, którzy widzieli, jak Słowo Boże na nowo staje się żywą mocą Bożą ku zbawieniu. Pod koniec osiemnastego wieku Bóg powołał ludzi gotowych zanieść ewangelię na krańce świata. Biblijne przesłanie szerzyło się bardzo szybko. Do pracy wyruszyli misjonarze, tacy jak baptystyczny pastor William Carey (1761-1834), który udał się z Anglii do Indii i przetłumaczył Biblię na wiele języków używanych w tym kraju. Będąc motywowani mocą Słowa Bożego, misjonarze jedni po drugich wyruszali w najdalsze zakątki świata.

Nie przypadkiem ten ogólnoświatowy ruch misyjny powstał po zakończeniu francuskiej rewolucji. Słowo Boże jest żywe, a choć wielu uznało je za martwe, nadal żyło w sercach ludzi wierzących i miało powstać do pełni życia zgodnie z przepowiednią Apokalipsy Jana. Pewnego razu niewierzący francuski filozof Wolter (1694-1778) powiedział chełpliwie:

— Zmęczyło mnie słuchanie o tym, że dwunastu ludzi założyło religię chrześcijańską. Udowodnię, że wystarczy jeden, aby ją obalić53.

Od jego śmierci przeminęło już niejedno pokolenie. Miliony ludzi przyłączyły się do wojny przeciwko Pismu Świętemu. Daleko jednak do jego zniszczenia. Jest to trudniejsze niż w czasach Woltera, ponieważ teraz na świecie istnieje ogromna i trudna do ustalenia liczba egzemplarzy Biblii. Dobrze oddają to słowa jednego z pierwszych reformatorów, który wypowiadał się na temat Kościoła chrześcijańskiego:

— „Biblia to kowadło, na którym zużyło się wiele młotów”54.

`Przeczytaj Ps 119,89; 111,7-8. Co te wersety mówią o Biblii i dlaczego możemy jej ufać?`

Słowo Boże może być atakowane czy tłumione, ale nigdy nie zostanie pokonane. Nawet zdeklarowani chrześcijanie na różne sposoby podważają jego autorytet, kwestionując niektóre części Biblii albo przeceniając rolę jej ludzkiego wymiaru i lekceważąc jej wymiar boski, wskutek czego objawiona prawda jest niedoceniana.

Nie wolno nam nigdy w żaden sposób ulegać tego rodzaju atakom skierowanym przeciwko Słowu Bożemu. Jest ono nadal żywe, przemawia do ludzkich serc oraz daje nowe życie tym, którzy są gotowi słuchać Słowa i stosować się do jego nauki.

`Jakie proroctwa najsilniej przemawiają do ciebie i dlaczego?`