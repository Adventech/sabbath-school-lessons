---
title:  Dwaj świadkowie
date:  04/05/2024
---

### Studium Bieżącego Tygodnia
Ap 11,3-6; Za 4,14; Ap 12,5-6.14-15; Dn 7,25; Iz 54,17; Ps 119,89; Ap 11,15-18.

> <p>Tekst Pamięciowy</p>
> „Trawa usycha, kwiat więdnie, ale słowo Boga naszego trwa na wieki” (Iz 40,8).

Przez wieki Słowo Boże było podważane, podawane w wątpliwość i odrzucane. Było przykuwane łańcuchami do ścian w klasztornych bibliotekach, palone na placach miejskich i darte w strzępy. Ci, którzy w nie wierzyli, byli wyśmiewani, wyszydzani, więzieni, a nawet mordowani. Jednak Słowo Boże zwyciężało.

Średniowieczny Kościół prześladował wiernych chrześcijan wierzących Biblii, a Słowo Boże rozświetlało ciemności. Ucisk i prześladowanie nie powstrzymały głoszenia Słowa Bożego. Gdy William Tyndale, szesnastowieczny tłumacz Biblii na język angielski, został skazany na śmierć za swoją wiarę, zapytano go, kto najbardziej pomógł mu w rozpowszechnianiu Słowa Bożego. Reformator namyślił się chwilę i odpowiedział:

— Biskup z Durham48.

Przesłuchujący byli wstrząśnięci. Tyndale wyjaśnił im, że jakiś czas wcześniej ów biskup nabył sporą liczbę egzemplarzy angielskiej Biblii i publicznie je spalił. Biskup nie zdawał sobie sprawy z tego, że w znacznym stopniu przyczynił się do powodzenia dzieła prawdy. Kupując Biblie, znacząco przepłacił. Dzięki uzyskanej sumie Tyndale mógł wydrukować znacznie więcej egzemplarzy Pisma Świętego. Prawda wdeptywana w proch podnosiła się raz po raz i jaśniała swym blaskiem.

W tym tygodniu przyjrzymy się najbardziej zawziętym atakom na Pismo Święte i chrześcijańską wiarę. Podczas osiemnastowiecznej rewolucji francuskiej krew płynęła ulicami miast. W Paryżu ustawiono gilotynę i ścięto tysiące ludzi. Ateizm ustanowiono religią państwową. Jednak nawet to nie było w stanie uciszyć świadectwa Słowa Bożego49.