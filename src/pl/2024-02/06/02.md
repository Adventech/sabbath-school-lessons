---
title:  Dwaj świadkowie
date:  05/05/2024
---

`Przeczytaj Ap 11,3-6. Wymień pięć szczególnych cech dwóch świadków.`

W 4. rozdziale Księgi Zachariasza czytamy, że prorok w wizji ujrzał dwa drzewa oliwne po dwóch stronach złotego świecznika. Podobną symbolikę znajdujemy w 11. rozdziale Apokalipsy Jana. Zachariaszowi wyjaśniono, że drzewa te symbolizują dwóch pomazańców, „którzy stoją przed Panem całej ziemi” (Za 4,14). Drzewa oliwne dostarczały oliwy do świecznika, aby nieustannie płonął. Psalmista przypomina nam: „Słowo twoje jest pochodnią nogom moim i światłością ścieżkom moim” (Ps 119,105). Oliwa symbolizuje Ducha Świętego (zob. Za 4,2.6). Wizja zawarta w 11. rozdziale Apokalipsy Jana opisuje głoszenie Słowa Bożego w mocy Ducha Świętego dla oświecenia świata.

Ci dwaj świadkowie mogą prorokować i powstrzymywać deszcz tak długo, jak zapowiedzą. Mogą zamienić wodę w krew i porazić ziemię plagami. Na mocy Słowa Bożego Eliasz zapowiedział, że deszcz nie będzie padał w Izraelu. W odpowiedzi na jego modlitwę deszcz nie padał trzy i pół roku (zob. Jk 5,17). Następnie Eliasz modlił się do Boga i deszcz spadł po tym, jak fałszywym prorokom Baala nie udało się przerwać suszy (zob. 17. i 18. rozdział 1. Księgi Królewskiej). Mojżesz mocą Słowa Bożego zapowiedział plagi egipskie, w tym zamianę wody w krew, gdy faraon odmówił uwolnienia ludu Bożego (zob. 7. rozdział Księgi Wyjścia).

Ci, którzy usiłują szkodzić Pismu Świętemu, zostaną pochłonięci przez ogień, który wychodzi z ust dwóch świadków. Bóg rzekł:

— „Ponieważ to mówią, przeto Ja uczynię moje słowa ogniem w twoich ustach, a ten lud drewnem, które pożre ogień” (Jr 5,14).

Słowo Boże zapowiada sąd nad tymi, którzy je odrzucają. Słowo Boże jest jak ogień w ustach tych, którzy je głoszą.

W J 5,39 Jezus oznajmia, że Pismo Święte Starego Testamentu świadczy (składa świadectwo) o Nim. W Mt 24,14 mówi także, że ewangelia „będzie głoszona (…) na świadectwo” całemu światu, a Nowy Testament wraz ze Starym Testamentem są podstawą tego świadectwa.

Zarówno w J 5,39(50), jak i w Mt 24,14(51) zostały użyte w greckim oryginale słowa pochodzące od tego samego greckiego rdzenia martys, co słowo przetłumaczone jako świadkowie, które pojawia się w Ap 11,3(52).

Kim są ci dwaj świadkowie? W świetle biblijnych danych i cech podanych w 11. rozdziale Apokalipsy Jana możemy dojść do wniosku (choć niedogmatycznie), że dwaj świadkowie to Pismo Święte — Stary Testament i Nowy Testament — przekazujące Boże światło i Bożą prawdę światu.

`Obecnie wielu chrześcijan nie docenia Starego Testamentu, uważając go wręcz za zbędny, skoro mamy Nowy Testament. Dlaczego to podejście jest błędne?`