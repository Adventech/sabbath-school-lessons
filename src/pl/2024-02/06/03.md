---
title:  Prorocze okresy
date:  06/05/2024
---

`Porównaj Ap 11,3; 12,5-6.14-15 z Dn 7,25. Jakie podobieństwa dostrzegasz między tymi okresami proroczymi?`

Dwaj świadkowie „będą, odziani w wory, prorokowali przez tysiąc dwieście sześćdziesiąt dni” (Ap 11,3). Jest to ten sam okres, który został przedstawiony jako czterdzieści dwa miesiące, w ciągu których poganie (ci, którzy opierają się prawdzie) będą deptać/tratować święte miasto (zob. Ap 11,2). Wrogowie Boga deptali Bożą prawdę przez tysiąc dwieście sześćdziesiąt proroczych dni (czterdzieści dwa miesiące pomnożone przez trzydzieści dni daje tysiąc dwieście sześćdziesiąt dni; symboliczny dzień oznacza rzeczywisty rok), a dwaj Boży świadkowie — Stary Testament i Nowy Testament — prorokowali przeciwko nim w tym czasie.

Jak zauważyliśmy (zobacz lekcję czwartą), Dn 7,25 mówi, że mały róg, który powstanie po rozpadzie Cesarstwa Rzymskiego, będzie prześladował lud Boży w ciągu „czasu i dwóch czasów i pół czasu”. Czas oznacza symboliczny rok — trzysta sześćdziesiąt symbolicznych dni. Zatem trzy i pół czasu to tysiąc dwieście sześćdziesiąt symbolicznych dni.

Ap 12,6.13 także mówi o prześladowaniach ludu Bożego w ciągu tysiąca dwustu sześćdziesięciu dni. W Ap 12,14 jest mowa o czasie, dwóch czasach i połowie czasu. W Ap 13,5 czytamy o czterdziestu dwóch miesiącach. W Ap 11,2-3 wspomniane są zarówno czterdzieści dwa miesiące, jak i tysiąc dwieście sześćdziesiąt dni. Wszystkie te proroctwa ukazują różne ujęcia tego samego okresu historycznego.

Gdy autorytet Pisma Świętego jest lekceważony, to inne, ludzkie, autorytety zajmują jego miejsce. To nierzadko prowadzi do prześladowania tych, którzy wywyższają Słowo Boże. Tak właśnie działo się w czasach papieskiej dominacji, która trwała od 538 do 1798 roku. W tym czasie Kościół rzymski usilnie starał się utrzymywać ludzi w duchowej ciemności. Orzeczenia soborów zajęły miejsce przykazań Bożych. Ludzka tradycja wyparła prostotę ewangelii. Kościół zjednoczył się z władzą świecką, by szerzyć swój autorytet w całej Europie.

W ciągu tysiąca dwustu sześćdziesięciu lat Słowo Boże — dwaj świadkowie — było odziane w wór. Prawda była ukryta pod stosem tradycji i rytuałów. Jednak dwaj świadkowie nadal prorokowali, a Biblia przemawiała do ludzi. Wśród duchowej ciemności Słowo Boże zostało zachowane. W każdym wieku byli tacy, którzy je cenili i żyli zgodnie z jego nakazami. Jednak ludzie ci byli stosunkowo nieliczni w porównaniu z masami pogrążonymi w mroku. Waldensi, Jan Hus, Hieronim z Pragi, Marcin Luter, reformatorzy Kościoła w Szwajcarii — Ulrich Zwingli (1484-1531) i Jan Kalwin (1509-1564), reformatorzy Kościoła w Anglii — Jan Wesley (1703-1791) i Karol Wesley (1707-1788) oraz wielu innych dochowywało wierności nauce Słowa Bożego w takim stopniu, w jakim ją zrozumieli.

`Jakie zasady wiary wyznawane obecnie przez wielu chrześcijan są oparte jedynie na tradycji, a nie na Słowie Bożym?`