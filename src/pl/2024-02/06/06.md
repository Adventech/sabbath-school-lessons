---
title:  Zwycięska prawda
date:  09/05/2024
---

Choć jest tak atakowane przez wroga, dzieło Boże na ziemi osiągnie swój chwalebny cel. Ewangelia zostanie ogłoszona „mieszkańcom ziemi i wszystkim narodom, i plemionom, i językom, i ludom” (Ap 14,6). Wielki bój między Chrystusem a szatanem zakończy się zupełnym zwycięstwem Chrystusa nad mocami zła. Królestwo Boże zatriumfuje nad złem, a grzech zostanie na zawsze usunięty w całym wszechświecie. 11. rozdział Apokalipsy Jana zaczyna się od tego, że szatan usiłuje przy pomocy rewolucji francuskiej zniszczyć chrześcijaństwo i wykorzenić wiarę w Boga. Jednak rozdział ten kończy się zwycięstwem Królestwa Bożego nad zwierzchnościami i mocami zła. W ten sposób niesie on pocieszenie tym, którzy przechodzą ogniste próby ze względu na dzieło Chrystusa i Jego prawdę.

`Przeczytaj Ap 11,15-18. Jakie wydarzenia nastąpią pod koniec czasu próby, gdy zabrzmi siódma trąba?`

Królestwa tego świata ustąpią miejsca królestwu naszego Pana. Chrystus jest bowiem Zwycięzcą. Zło zostanie pokonane. Jezus zwycięży, a szatan przegra. Sprawiedliwość zatriumfuje, a Prawda będzie panować na zawsze. Słusznie czynimy, gdy kierujemy się następującą radą: „Rozpadnie się wszystko, co opiera się na ludzkim autorytecie, jednak to, co zostało zbudowane na skale niezmiennego Słowa Bożego, będzie trwało wiecznie”55.

`Przeczytaj Ap 11,19. Co otworzyło się w niebie? Co Jan tam ujrzał?`

W niebie została otwarta świątynia Boga, tak iż Jan mógł do niej zajrzeć. Gdy wpatrywał się w miejsce najświętsze, ujrzał skrzynię przymierza. W starotestamentowej świątyni, która wskazywała na wspaniały oryginał istniejący w niebie, obecność chwały Bożej objawiała się między dwiema figurami aniołów znajdujących się nad wiekiem skrzyni przymierza. W skrzyni owej spoczywały kamienne tablice z prawem Bożym zapisanym przez samego Boga. Choć jesteśmy zbawieni wyłącznie z łaski przez wiarę, to jednak posłuszeństwo prawu Bożemu świadczy o autentyczności naszej wiary. Prawo Boże jest podstawą i standardem na sądzie (zob. Jk 2,12). Ten fakt staje się szczególnie ważny i istotny w czasie końca (zob. Ap 12,17; 14,12).

`Jak rzucające się w oczy przeciwieństwo, zachodzące między bezbożnością francuskiej rewolucji i chwalebnym zwieńczeniem, przedstawione w 11. rozdziale Apokalipsy Jana przemawia do nas dzisiaj?`