---
title:  Śmierć dwóch świadków
date:  07/05/2024
---

`Przeczytaj Ap 11,7-9. Posługując się symbolicznym słownictwem, co przepowiadają te wersety? Co miało się stać z dwoma świadkami — Starym Testamentem i Nowym Testamentem?`

W 538 roku nastąpił definitywny kres pogańskiego Cesarstwa Zachodniorzymskiego. Justynian, cesarz panujący w Bizancjum, przekazał cywilną, polityczną i religijną władzę w Rzymie papieżowi Wigiliuszowi, sprawującemu swój urząd w latach 537-555. Tak rozpoczął się długi okres dominacji średniowiecznego Kościoła. Dominacja ta trwała aż do 1798 roku. Wtedy to na rozkaz Napoleona w dniu 10 lutego 1798 roku wojsko francuskie pod wodzą generała Louisa Berthiera wkroczyło do Rzymu. Papież Pius VI został aresztowany i wywieziony do Francji, gdzie wkrótce zmarł. Ta data wyznacza proroczo zapowiedziany koniec świeckiej władzy rzymskiego Kościoła i tym samym koniec okresu tysiąca dwustu sześćdziesięciu symbolicznych dni przedstawionego w Księdze Daniela i Apokalipsie Jana (zobacz wczorajszą część lekcji).

Jest to zdumiewający dowód autentyczności biblijnych proroctw! Daniel, pisząc ponad pięćset lat przed narodzeniem Chrystusa, z niezwykłą precyzją zapowiedział te wydarzenia z ponad dwa tysiące trzystuletnim wyprzedzeniem. Możemy więc całkowicie zaufać proroctwom podanym w Biblii.

W tym czasie prawda ewangelii była wciąż żywa dzięki świadectwu Słowa Bożego. Jednak biblijnej prawdzie zagrażały wielkie niebezpieczeństwa. Oto bestia wychodząca z otchłani (szatan) stoczy bój przeciwko Pismu Świętemu. Diabeł bowiem podburzał do nowych ataków na autorytet Biblii w czasach rewolucji francuskiej, która rozpoczęła się w 1789 roku.

Rewolucyjny rząd Francji oficjalnie ustanowił Kult Rozumu jako finansowaną przez państwo ateistyczną religię mającą zająć miejsce chrześcijaństwa. 10 listopada 1793 roku obchodzono w całym kraju Święto Rozumu. Kościoły we Francji zamieniono w świątynie Rozumu, a piękną młodą kobietę osadzono na tronie jako rzekomą boginię Rozumu. Biblie palono na ulicach. Oświadczono oficjalnie, że Bóg nie istnieje, a śmierć jest niekończącym się snem. Szatan działał za pośrednictwem bezbożnych ludzi, by zabić dwóch Bożych świadków. Ich martwe ciała miały „leżeć (...) na ulicy wielkiego miasta, które w przenośni nazywa się Sodomą i Egiptem, gdzie też Pan ich został ukrzyżowany” (Ap 11,8).

Egipt był krajem, w którym czczono wielu bogów i jednocześnie zaprzeczano istnieniu prawdziwego Boga (zob. Wj 5,2). Sodoma to symbol rażącej niemoralności. Podczas tej rewolucji we Francji dwaj Boży świadkowie — Stary Testament i Nowy Testament — zostali uśmierceni przez ateizm i niemoralność, które rozpanoszyły się, gdy zniesiono normalne ograniczenia, co doprowadziło do rozprzężenia i przelewu krwi.

W Ap 11,9 czytamy, że ciała dwóch świadków miały leżeć niepogrzebane „przez trzy i pół dnia”. Te prorocze dni oznaczają rzeczywiste trzy i pół roku. Tyle mniej więcej trwały rządy ateizmu i terroru stanowiące apogeum rewolucji. Okres ten datuje się od 26 listopada 1793 roku, gdy wydano dekret znoszący religię, do 17 czerwca 1797 roku, gdy rząd Francji zniósł ograniczenia unieważniające prawa religijne.