### Wprowadzenie

Jak odpowiedziałbyś na następujące pytanie:

— Jaki główny temat przewija się przez całą Biblię?

— Jezus?

— Plan zbawienia?

— Krzyż?

Oczywiście, wszystkie te trzy tematy stanowią ważne wątki od początku do końca Pisma Świętego! Jednak wszystkie one rozwijają się na tle jednego wszechogarniającego tematu — wielkiego boju. Ten temat przewija się przez całą Biblię, od Księgi Rodzaju po Apokalipsę Jana.

Wielki bój rozpoczął się w niebie wraz z buntem Lucyfera przeciwko Bogu. Istotą tego wszechświatowego konfliktu jest kwestia miłości Boga. Czy Bóg jest prawdziwie miłością? Czy naprawdę ma na względzie najwyższe dobro swoich stworzeń? A może jest despotą i dba tylko o to, co najlepsze dla Niego?

W lekcjach tego kwartału prześledzimy historię świata z punktu widzenia Boga, zgodnie z tym, jak została ukazana w proroctwach, od czasu Chrystusa poprzez kolejne wieki aż do naszych czasów i dalej. Istotą Boga jest miłość, a zatem wszystkie Jego dokonania wypływają z miłości, choć nie zawsze może to być oczywiste dla naszych ograniczonych ludzkich umysłów czy nawet dla aniołów. Miłość Boga jest stopniowo objawiana w miarę rozwoju wielkiego boju. Widzimy jej wysokość i głębię najwyraźniej w ofiarowaniu Chrystusa. Na Golgocie miłość Boga została ukazana całemu wszechświatu, gdy Chrystus oddał życie dla odkupienia ludzkości, pieczętując tym samym klęskę szatana.

Jednak walka trwa nadal. Szatan usiłował zgładzić Jezusa na krzyżu, a potem przez kolejne wieki starał się unicestwić lud Boży. Choć szatan zawzięcie prześladował Kościół Chrystusa i doprowadził do śmierci milionów Jego wiernych, Bóg zawsze opiekował się swoim ludem i nigdy go nie porzuci.

W tym kwartale przyjrzymy się najważniejszym wydarzeniom w wielkim boju, począwszy od buntu w niebie. Zbadamy zasadnicze zagadnienia konfliktu między Chrystusem a szatanem. Przyjrzymy się nieugiętej odwadze waldensów mimo straszliwych prześladowań oraz determinacji reformatorów Kościoła, by podążać za biblijną prawdą nawet za cenę tortur, uwięzienia, męczeństwa i śmierci.

Opisując przekonania tych bohaterów wiary, adwentystyczna pisarka Ellen G. White (1827-1915) stwierdziła: „Biblia była dla nich autorytetem i za pomocą jej nauk testowali wszystkie nauki i twierdzenia. Wiara w Boga i Jego Słowo podtrzymywała tych świętych mężów, gdy oddawali swe życie na stosie”.

Reformacja zapaliła pochodnię prawdy, która nadal jasno płonie. Reformatorzy opierali swoją wiarę na Piśmie Świętym, a ich całkowita pewność zbawienia z łaski przez wiarę otworzyła drogę do powstania ruchu adwentowego, którego pionierami byli baptystyczny kaznodzieja William Miller (1782-1849) i inni podobni mu na całym świecie.

Kościół Adwentystów Dnia Siódmego został powołany przez Boga do budowania na fundamencie założonym przez reformatorów w celu odrodzenia biblijnych prawd utraconych z oczu na przestrzeni wieków. W centrum misji Kościoła adwentystycznego leży głoszenie przesłań trzech aniołów z Ap 14,6-12 — ostatniego Bożego ostrzeżenia dla świata, którego historia wkrótce dobiegnie końca.

Głoszenie tych przesłań wywołuje złość szatana przedstawionego jako smok w wizji danej apostołowi Janowi: „I zawrzał smok gniewem na niewiastę, i odszedł, aby podjąć walkę z resztą jej potomstwa, które strzeże przykazań Bożych i trwa przy świadectwie o Jezusie” (Ap 12,17). Będziemy także studiować ostatnie wydarzenia w dziejach wielkiego boju, w tym triumf Bożej miłości nad zwierzchnościami i mocami zła prowadzący do stworzenia nowego nieba i nowej ziemi.

Lekcje tego kwartału oczywiście będą oparte na Biblii, ale jako plan naszego studium posłuży nam książka Wielki bój napisana przez Ellen G. White. Rozdziały tej książki odpowiadające kolejnym lekcjom zostaną wskazane jako materiał do dalszego studium, abyśmy pełniej „mogli poznać miłość Chrystusową, która przewyższa wszelkie poznanie” (Ef 3,19).