---
title:  Lojalność wobec Boga i Jego Słowa
date:  16/06/2024
---

`Przeczytaj Prz 23,23; J 8,32; 17,17. Jaki wspólny temat łączy te wersety?`

Wielki bój między prawdą a fałszem toczy się od wieków. Szatan „jest kłamcą i ojcem kłamstwa” (J 8,44). Jezus natomiast jest Autorem Wszelkiej Prawdy. On bowiem powiedział:

— „Ja jestem droga i prawda, i żywot” (J 14,6).

Prawda, która zabezpiecza nas przed oszustwami szatana, jest zawarta w Słowie Bożym. Biblia demaskuje strategię szatana i ukazuje Boże plany. Pismo Święte jest lampą dla naszych stóp (zob. Ps 119,105). Psalmista mówi: „Wykład słów twoich oświeca, daje rozum prostaczkom” (Ps 119,130), a następnie dodaje: „Prawda jest treścią słowa twego i na wieki trwa sprawiedliwy wyrok” (Ps 119,160).

`Przeczytaj 2 P 1,16-21. Jakie zapewnienie dotyczące proroctwa daje nam apostoł? Jakiej ilustracji używa, by podkreślić znaczenie proroczego Słowa Bożego?`

Nie podążamy za zręcznie zmyślonymi baśniami. Proroctwa Słowa Bożego oświetlają drogę przed nami. Pomagają nam odróżnić prawdę od fałszu. Bez Biblii bylibyśmy skazani na ludzkie wymysły i podatni na zwiedzenia. „Lud Boży kierowany jest do Biblii jako zabezpieczenia przed wpływem fałszywych nauczycieli oraz zwodniczą siłą duchów ciemności. Szatan używa wszelkich możliwych sposobów, aby ludzie nie posiedli znajomości Biblii, ponieważ jej jasne wypowiedzi obnażają jego zwiedzenia. (...). Wkrótce objawi się przed nami ostatnie wielkie zwiedzenie. Antychryst zamierza dokonywać swych zdumiewających dzieł na naszych oczach. Falsyfikat będzie tak bardzo przypominał prawdę, że bez Pisma Świętego nie da się ich rozróżnić. (...). Nikt prócz tych, którzy obwarowali umysł prawdami Biblii, nie wytrwa w ostatnim wielkim konflikcie. Na każdego przyjdzie próba. Czy będę bardziej posłuszny Bogu niż ludziom? Właśnie teraz jest chwila na podjęcie decyzji. Czy stoimy na skale niezmiennego Słowa Bożego? Czy jesteśmy gotowi, aby zdecydowanie stanąć w obronie przykazań Bożych i wiary Jezusa?”101.

`Rozważ pytania zawarte w powyższym cytacie. Co uzdolni nas do ostania się w ostatecznym kryzysie? Co odwodzi nas od studiowania Słowa Bożego? W jaki sposób zdarza się nam uchylać od Słowa Bożego i iść na kompromis z fałszem dla doraźnych korzyści?`