---
title:  Deszcz wczesny i deszcz późny
date:  19/06/2024
---

`Przeczytaj Jl 2,21-24 oraz Dz 2,1-4.41-47. Jaka przepowiednia wypełniła się w Kościele nowotestamentowym? Jaki wpływ wywarło to na Kościół i jego misję?`

Wylanie Ducha Świętego w dniu Pięćdziesiątnicy w mocny sposób wyznaczyło początek misji Kościoła chrześcijańskiego. Jednego dnia nawróciło się prawie trzy tysiące ludzi. Dzieje Apostolskie opisują kolejne cuda odradzającej łaski Bożej: „Wielu zaś z tych, którzy słyszeli tę mowę [apostołów], uwierzyło, a liczba mężów wzrosła do około pięciu tysięcy” (Dz 4,4). Wcześniej zaledwie około stu dwudziestu wierzących zgromadziło się, by się modlić, ale ich modlitwa zainicjowała wielkie zmiany. Do Kościoła w krótkim czasie przyłączały się tysiące wierzących. „Także znaczna liczba kapłanów przyjmowała wiarę” (Dz 6,7). Nawet wśród kapłanów wielu stało się wyznawcami Jezusa.

Gdy uczniowie byli prześladowani w Jerozolimie, „szli z miejsca na miejsce i zwiastowali dobrą nowinę” (Dz 8,4). Zbory były zakładane w całej Judei, Samarii i Galilei (zob. Dz 9,31). Po swym nawróceniu apostoł Paweł głosił Chrystusa w basenie Morza Śródziemnego. W Tesalonice pewni Żydzi odrzucali zdecydowanie ewangelię i donosili władzom miasta:

— „Ci, co uczynili zamęt w całym świecie, przybyli i tutaj” (Dz 17,6).

Jest to niezwykle wymowne świadectwo tego, czego Bóg dokonał za pośrednictwem Kościoła wczesnochrześcijańskiego. Przez moc Ducha Świętego w stosunkowo krótkim czasie chrześcijanie dotarli do znanego im ówcześnie świata. Przepowiednia Joela o wczesnym deszczu spełniła się, ale deszcz późny ma spaść z jeszcze większą mocą, by przygotować żniwo na ziemi.

`Przeczytaj Za 4,6; 10,1; Oz 6,3; Jk 5,7-8. Jak zakończy się dzieło Boże na ziemi według tych wersetów?`

Pojęcie wczesnego i późnego deszczu zostało zaczerpnięte z cyklu rolnego w starożytnym Izraelu. Wczesny deszcz padał jesienią i sprawiał, że zasiane ziarno wschodziło. Późny deszcz padał wiosną i dzięki niemu zboże dojrzewało do żniwa. Jest to symbol działania Ducha Świętego w dziele głoszenia ewangelii. „Podobnie jak w początkach głoszenia ewangelii zesłany został wczesny deszcz w postaci wylania Ducha Bożego, aby cudowne ziarno mogło wykiełkować, tak późny deszcz zostanie zesłany przy zakończeniu tego dzieła, aby żniwo mogło dojrzeć”102.