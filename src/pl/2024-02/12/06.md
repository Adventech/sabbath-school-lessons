---
title:  Głośne wołanie
date:  20/06/2024
---

`Przeczytaj Ap 18,1-4; Ha 2,14; Mt 24,14. W jaki sposób zakończy się dzieło Boże na ziemi?`

Anioł ogłaszający upadek Babilonu ma „wielkie pełnomocnictwo” (Ap 18,1). Podobnie jak to jest w przypadku aniołów w 14. rozdziale Apokalipsy Jana, anioł ten symbolizuje ludzkich posłańców. Anioł ten objawia chwałę Bożą w takim stopniu, iż oświeca ona całą ziemię. Greckie słowo eksusia103, użyte w Nowym Testamencie i przetłumaczone tutaj jako pełnomocnictwo, najczęściej przekładane jest w Biblii warszawskiej jako moc oraz władza. Często słowo to odnosi się do zwycięstwa Chrystusa nad zwierzchnościami i mocami zła. Jezus użył tego greckiego słowa w Ewangelii Mateusza w kontekście wysłania swoich uczniów z misją. W Mt 10,1 czytamy, że Jezus „dał im moc” nad złymi duchami. Posłał ich, zapewniając, że będzie im towarzyszyć moc Boża, która da im zwycięstwo w walce między dobrem a złem. W 28. rozdziale Ewangelii Mateusza Jezus ponownie posyła swoich uczniów, zapewniając ich, że dana Mu została „wszelka moc na niebie i na ziemi” (Mt 28,18), więc mogą iść i czynić „uczniami wszystkie narody” (Mt 28,19).

Przepełniony mocą Ducha Świętego i działający z autorytetem żyjącego Chrystusa, który przez swoje życie i śmierć pokonał zwierzchności i moce zła, nowotestamentowy Kościół oświecał ziemię chwałą Bożą. W ciągu niewielu lat uczniowie Jezusa ogłosili ewangelię w całym znanym im świecie (zob. Kol 1,23).

W czasie końca Duch Święty zostanie wylany z niespotykaną dotąd mocą, a ewangelia zostanie bardzo szybko ogłoszona, docierając aż na krańce ziemi. Tysiące będą się nawracać jednego dnia, a Boża łaska i prawda ogarną cały świat. W ten sposób ludzkość zostanie ostrzeżona, a ewangelia i zawarta w niej nadzieja rozprzestrzenią się po całej ziemi.

„Wielkie dzieło ewangelii nie zakończy się mniejszą manifestacją mocy Bożej niż ta u jego początku. Proroctwa, które wypełniły się w postaci wylania wczesnego deszczu na początku głoszenia ewangelii, mają wypełnić się ponownie w postaci późnego deszczu przy jego zakończeniu. (...).

Słudzy Boży z rozświetlonymi twarzami i pełni świętego oddania pośpieszą z miejsca na miejsce, aby ogłosić poselstwo z nieba. Ostrzeżenie będzie powtarzane przez tysiące głosów na całej ziemi. Będą dokonywane niezwykłe rzeczy, chorzy będą uzdrawiani, a wierzącym będą towarzyszyły znaki i cuda”104.

`Co powstrzymuje wielkie wylanie Ducha Świętego, późny deszcz i głośne wołanie? Mimo że niewielka może się wydawać nasza rola, co możemy zrobić, by otworzyć się na wylanie Ducha Świętego?`