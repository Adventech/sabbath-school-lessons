---
title:  Komu oddajemy cześć?
date:  18/06/2024
---

W czasie końca rozegra się dramatyczny ostatni akt wielkiego boju, a jego istotą będzie kwestia oddawania czci. Czy oddamy cześć Stwórcy, czy uczcimy bestię i jej obraz? Nie będzie neutralnej postawy. Pierwszy anioł z 14. rozdziału Apokalipsy Jana wzywa ludzi:

— „Oddajcie pokłon temu, który stworzył niebo i ziemię, i morze, i źródła wód” (Ap 14,7).

Na podstawie tego niebiańskiego wezwania trzeci anioł wskazuje straszne konsekwencje oddawania czci bestii:

— „…to i on pić będzie samo czyste wino gniewu Bożego z kielicha jego gniewu” (Ap 14,10).

Z drugiej strony ludzie, którzy oddają cześć Stwórcy, są opisani jako ci, „którzy przestrzegają przykazań Bożych i wiary Jezusa” (Ap 14,12).

Fakt, iż Bóg jest Stwórcą, stanowi podstawę oddawania Mu czci (zob. Ap 4,11). Ponieważ Bóg „wszystko stworzył przez Jezusa Chrystusa” (Ef 3,9 BG), szatan nienawidzi Stwórcy i przy pomocy ziemskich potęg usiłuje obalić sobotę, pamiątkę dzieła stworzenia (zob. Dn 7,25). Nadchodzący konflikt o prawo Boże będzie dotyczył autorytetu Boga. Gdyby szatanowi udało się wymazać zupełnie świętowanie soboty, ogłosiłby, że jego władza jest większa niż władza Boga. Aby tego dokonać, będzie usiłował przekonać albo przymusić cały świat do przyjęcia fałszywego dnia odpoczynku.

Jak zauważyliśmy to już wcześniej, świat zmienia się gwałtownie. Kryzys pandemiczny dowiódł, że z dnia na dzień nasz świat może się stać miejscem, które trudno nam będzie zaakceptować. Choć nie znamy szczegółów związanych z wprowadzeniem znamienia bestii, nietrudno uwierzyć, że zostanie ono narzucone ludzkości. Świat uległ destabilizacji, a zastosowanie nowoczesnej techniki sprawia, że to, przed czym ostrzega Biblia, może się wydarzyć szybciej, niż sobie to wyobrażamy.

`Przeczytaj Ap 13,13-17. Jakie represje spotkają tych, którzy odmówią przyjęcia znamienia bestii?`

Ci, którzy są wierni Chrystusowi, w przeciwieństwie do tych, którzy idą za bestią i jej obrazem, spotkają się z ekonomicznymi represjami, a na końcu z groźbą śmierci. Nieodrodzeni ludzie we wszystkich czasach są tacy sami — zepsuci, żądni władzy i okrutni. Mimo że nie wiemy, jak rozegrają się ostatnie wydarzenia, nietrudno sobie wyobrazić mające nastąpić prześladowanie. Choć zostały napisane w innym kontekście, słowa apostoła Jana trafnie oddają rzeczywistość. Jan bowiem napisał, że Jezus „nie potrzebował, aby mu kto świadectwo wydawał o człowieku; albowiem on wiedział, co było w człowieku” (J 2,25 BG).

`Pomyśl o głębi upadku ludzkości i o tym, ile zła potrafią wyrządzać ludzie. Jak świadczy to o nieuchronności wydarzeń czasu końca? Czego ta smutna prawda powinna nauczyć nas o potrzebie czujności w wystrzeganiu się zła?`