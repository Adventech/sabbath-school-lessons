---
title:  Zapieczętowani dla nieba
date:  17/06/2024
---

W nadchodzącym kryzysie dotyczącym oddawania czci wierny lud Boży nie ulegnie naciskowi świata (zob. Ap 14,12). Wierzący zostaną zapieczętowani Duchem Świętym (zob. Ef 4,30), tak iż będą utwierdzeni w wierze. W starożytności pieczęci używano do potwierdzania autentyczności urzędowych dokumentów. Były to szczególne i niepowtarzalne znaki. Ponieważ ostateczny konflikt będzie dotyczył oddawania czci Bogu oraz autorytetu Jego prawa, to możemy oczekiwać, że pieczęć Boga jest odciśnięta w Jego prawie (por. Iz 8,16).

`Przeczytaj Wj 20,8-11. Jakie elementy pieczęci są zawarte w przykazaniu dotyczącym soboty?`

W przykazaniu dotyczącym soboty znajdujemy trzy elementy typowej pieczęci: 1. Imię Tego, do kogo należy pieczęć: Pan, Bóg twój. 2. Tytuł Tego, który stworzył — Stwórca. 3. Obszar Jego panowania: Niebo, ziemia, morze i wszystko, co w nich jest. Pieczęcie bywają nazywane znakami w Biblii (zob. Rz 4,11). Te dwa słowa mogą być używane zamiennie. Jako Boży znak czy pieczęć w środku prawa Bożego sobota znajdzie się w centrum ostatniego konfliktu dotyczącego oddawania czci Bogu (zob. Ez 20,12.20; Ap 12,17).

`Porównaj Ap 7,1-3; 14,1 z Ap 13,16-17. W jaki sposób przyjmowane są pieczęć Boga i znamię bestii? Skąd taka różnica?`

Pieczęć Boga jest umieszczana na czole. Czoło jest symbolem umysłu i oznacza świadomą decyzję.

Znamię bestii jest umieszczane na czole albo na ręce, co wskazuje na to, że jedni przyjmują je z przekonania, gdyż opowiadają się za szatańskimi kłamstwami, ale inni dostosowują się do fałszywego kultu jedynie pod przymusem, obawiając się prześladowania i śmierci.

Diabeł nienawidzi tych, którzy są posłuszni Bogu. Wielki bój dojdzie do punktu kulminacyjnego/szczytowego, gdy smok (szatan) rozpocznie wojnę z wierną resztą — tymi, „którzy przestrzegają przykazań Bożych i wiary Jezusa” (Ap 14,12). Ludzie ci są utwierdzeni w lojalności wobec Chrystusa.

`Dlaczego wierność wobec Pana dzień po dniu jest kluczem do przygotowania się na ostateczny kryzys?`