---
title:  Największa wojna wszechświata
date:  30/03/2024
---

### Studium Bieżącego Tygodnia
Ap 12,7-9; Ez 28,12-15; Iz 14,12-14; Rdz 3,15; J 17,24-26.

> <p>Tekst Pamięciowy</p>
> „I wybuchła walka w niebie: Michał i aniołowie jego stoczyli bój ze smokiem. I walczył smok i aniołowie jego, lecz nie przemógł i nie było już dla nich miejsca w niebie” (Ap 12,7-8).

Skoro Bóg jest dobry, to dlaczego świat jest taki zły? Dlaczego Bóg, który jest miłością, pozwala, by istniało tak wielkie zło? Dlaczego złe rzeczy spotykają dobrych ludzi? W tej lekcji przyjrzymy się odwiecznemu konfliktowi między dobrem a złem. Począwszy od buntu Lucyfera w niebie, przeanalizujemy pochodzenie zła i cierpliwość Boga w rozwiązywaniu problemu grzechu.

Bóg jest Bogiem niesamowitej miłości. Miłość jest Jego naturą (zob. 1 J 4,7-8). Wszystkie Jego dokonania wypływają z miłości (zob. Jr 31,3). Miłości nie można wymusić, narzucić siłą ani nakazać prawem. „Tylko miłość może wzbudzić miłość”3. Odebranie możliwości wyboru oznacza odebranie możliwości kochania, a odebranie możliwości kochania uniemożliwia doświadczanie szczęścia. Bóg zdobywa naszą wierność jedynie swoją miłością. W ramach wielkiego boju między dobrem a złem postępuje w taki sposób, by grzech już nigdy więcej nie pojawił się we wszechświecie. Celem Boga jest wykazać przed całym wszechświatem, iż zawsze działał On dla najlepiej pojętego dobra swoich stworzeń. Patrząc na świat przez pryzmat Bożej miłości — w kontekście wielkiego boju między dobrem a złem — możemy mieć pewność, że dobro zatriumfuje nad złem, a zło zostanie unicestwione na zawsze4.