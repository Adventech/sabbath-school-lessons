---
title:  Wojna w niebie
date:  31/03/2024
---

`Przeczytaj Ap 12,7-9. Co ten fragment księgi mówi o wolności istniejącej w niebie oraz o pochodzeniu zła? W jaki sposób Bóg mógł zareagować na bunt Lucyfera?`

Wersety te opisują wszechświatowy konflikt między dobrem a złem. Szatan i ci aniołowie, którzy przyłączyli się do niego, walczyli przeciwko Chrystusowi, ale nie przemogli Go i zostali wygnani z nieba. Wydaje się to bardzo dziwne, iż mogło dojść do wojny w tak doskonałym miejscu, jakim jest niebo. Jak to się stało? Czy miłujący Bóg stworzył demonicznego anioła, który rozpoczął tę wojnę? Czy Lucyfer miał jakąś fatalną wadę, która doprowadziła go do buntu? Biblia wyraźnie ukazuje źródło zła. Odsuwa zasłonę konfliktu między dobrem a złem.

`Porównaj Ez 28,12-15 i Iz 14,12-14. Co działo się w umyśle tej anielskiej istoty nazwanej Lucyferem i jak doprowadziło go to do buntu?`

Bóg nie stworzył szatana. Stworzył istotę pełną piękna i światła, zwaną Lucyferem. Ta anielska istota została stworzona jako doskonała. Jednym z elementów tej doskonałości była u niego wolność wyboru — fundamentalna zasada Bożego panowania opartego na miłości, a nie na przymusie. Grzech zrodził się w umyśle Lucyfera w samym niebie. Nie ma logicznego wyjaśnienia, dlaczego ten doskonały anioł pozwolił, by pycha i zawiść zapuściły korzenie w jego sercu oraz wydały trujący owoc buntu przeciwko Stwórcy.

Lucyfer, stworzona istota, zapragnął otrzymywać cześć, jaką odbiera wyłącznie Stwórca. Uroił sobie, iż odbierze tron Bogu. W tym celu zaczął podważać Jego władzę. Ten bunt w końcu doprowadził do otwartej wojny w niebie.

Choć Bóg długo znosił Lucyfera, to jednak nie mógł pozwolić na to, by całkowicie skaził on niebo swoim buntem. „Niebiańska rada próbowała przekonać Lucyfera. Syn Boży przedstawiał mu wielkość, dobroć i sprawiedliwość Stwórcy oraz święty i niezmienny charakter Jego prawa. Sam Bóg ustanowił porządek nieba; wyłamując się z niego, Lucyfer zhańbiłby swego Twórcę i ściągnął klęskę na samego siebie. Jednak ostrzeżenie, jakiego udzielono mu w nieskończonej miłości i łaskawości, wzbudziło w nim jedynie ducha oporu”5.

`Czego uczy nas o charakterze Boga Jego postępowanie wobec problemu zła?`