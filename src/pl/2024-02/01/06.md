---
title:  Nasz Arcykapłan
date:  04/04/2024
---

To, czego Jezus dokonał dla nas na krzyżu, jest podstawą Jego wstawiennictwa za nas w niebie. Nasz zmartwychwstały Pan jest naszym Wielkim Arcykapłanem zapewniającym nam wszystko, czego potrzebujemy do zbawienia i życia w Królestwie Bożym na wieki.

`Przeczytaj Hbr 4,15-16; 7,25. W jaki sposób wersety te dają nam pewność lepszej przyszłości, choć obecnie żyjemy w świecie pokus, cierpienia, chorób i śmierci?`

Ze wskazanego wersetu dowiadujemy się, że Chrystus został doświadczony „we wszystkim, podobnie jak my, z wyjątkiem grzechu” (Hbr 4,15). A dalej czytamy o Nim: „Przystąpmy tedy z ufną odwagą do tronu łaski, abyśmy dostąpili miłosierdzia i znaleźli łaskę ku pomocy w stosownej porze” (Hbr 4,16).

Najprościej mówiąc, Jezus przedstawia nas wszechświatu jako odzianych w Jego sprawiedliwość, zbawionych przez Jego śmierć i odkupionych przez Jego krew. On był wszystkim, czym my powinniśmy być. W Chrystusie nie ma potępienia za nasze przeszłe grzechy. W Chrystusie nasza wina zostaje z nas zdjęta, a dzięki Jego możnemu wstawiennictwu moc grzechu nad nami zostaje przełamana. Łańcuchy niewoli zostają z nas zdjęte i stajemy się wolni.

`Przeczytaj J 17,24-26. Czego Chrystus pragnie w związku z wielkim bojem między dobrem a złem?`

„Gdy dokonała się wielka ofiara, Chrystus wstąpił na wysokość, odmawiając przyjęcia hołdu aniołów, zanim nie przedstawił swojej prośby:

— »Chcę, aby ci, których mi dałeś, byli ze mną, gdzie Ja jestem« (J 17,24).

Wtedy z niewyrażalną miłością i mocą nadeszła odpowiedź od tronu Ojca:

— »Niechże mu oddają pokłon wszyscy aniołowie Boży« (Hbr 1,6).

Jezus był niesplamiony. Jego poniżenie skończyło się, Jego ofiara się dopełniła; otrzymał imię, które jest ponad wszelkie imię”6. Jezus ponad wszystko pragnie, byśmy byli z Nim w niebie. Pragnieniem Jego serca oraz celem Jego śmierci i wstawiennictwa jest zbawienie nas od wiecznej śmierci. Ponadto możemy powierzyć Mu wszystkie nasze realne potrzeby. On daje nam pocieszenie w smutku, pokój w niepewności, przebaczenie win oraz siłę w słabości.

`Dlaczego Chrystus ofiarował siebie za nas? Dlaczego jesteśmy aż tak cenni dla Niego?`