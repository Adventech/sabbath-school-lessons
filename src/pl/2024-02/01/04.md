---
title:  Wojna przenosi się na ziemię
date:  02/04/2024
---

Gdy Bóg stworzył ziemię, uczynił ją doskonałą. Biblia mówi, że „spojrzał Bóg na wszystko, co uczynił, a było to bardzo dobre” (Rdz 1,31). Nigdzie nie było najmniejszego śladu grzechu ani zła. Bóg dał Adamowi i Ewie podobną wolność wyboru, jaką dał Lucyferowi. Nie chciał mieć biologicznych robotów na ziemi, podobnie jak nie chciał mieć podobnych robotów w niebie.

Bóg dołożył wszelkich starań, by podkreślić realność tej wolności. Umieścił w ogrodzie Eden drzewo, które nazwał drzewem poznania dobra i zła. Następnie poinformował ludzi o tym, bo chciał, by wiedzieli, że mają wybór.

Szatan miał dostęp do tego drzewa, a gdy Ewa się tam zbliżyła, odezwał się do niej, posługując się wężem jako medium:

— „Na pewno nie umrzecie, lecz Bóg wie, że gdy tylko zjecie z niego, otworzą się wam oczy i będziecie jak Bóg, znający dobro i zło” (Rdz 3,4-5).

Kłamliwie zapewnił Ewę, że jeśli zje owoc z zakazanego drzewa, osiągnie nowy poziom egzystencji. Obiecał jej nowe emocje, jakich wcześniej nie odczuła. Przekonał ją, że Bóg coś ukrywa przed nią, a by to poznać, powinna zerwać owoc z zakazanego drzewa i zjeść.

Gdy Ewa, a potem także Adam, dokonali takiego wyboru, otworzyli drzwi, które Bóg pragnął na zawsze pozostawić zamkniętymi — drzwi grzechu, cierpienia, udręki, chorób, starości i śmierci.

`Przeczytaj Rdz 3,1-3; Rz 3,23; 5,12. Co łączy te wersety? Opisz ostateczne skutki grzechu nękające całą ludzkość.`

Istotą grzechu jest bunt przeciwko Bogu. Dlatego grzech prowadzi do wyobcowania i odłączenia od Boga. Skoro zaś Bóg jest Źródłem Życia, to odłącznie od Niego musi prowadzić do śmierci. Wcześniej jednak prowadzi do niepokoju, lęku, choroby i degeneracji. Cierpienie w naszym świecie jest skutkiem istnienia grzechu. Nie znaczy to oczywiście, że każdy przejaw cierpienia jest bezpośrednim skutkiem konkretnego grzechu. Znaczy to tylko tyle, że każdy z nas został dotknięty skutkami życia na planecie skażonej przez grzech.

`Przeczytaj Rdz 3,15; Kpł 5,5-6; J 1,29. Jaką obietnicę dał Bóg Adamowi i Ewie w Edenie po tym, gdy zgrzeszyli. Jak obietnica ta dodawała im nadziei wbrew rozpaczy? Jaką ceremonię zainicjował Bóg w Edenie i jak wskazywała ona na mające nastąpić rozwiązanie problemu grzechu?`