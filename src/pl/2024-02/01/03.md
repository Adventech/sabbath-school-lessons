---
title:  Lucyfer zwodzi, a Chrystus zwycięża
date:  01/04/2024
---

Jak zauważyliśmy wcześniej, a co warto powtórzyć, nie istnieje logiczne wyjaśnienie, dlaczego Lucyfer, doskonały anioł, pozwolił na to, by pycha i zawiść rozwinęły się w jego sercu oraz doprowadziły go do buntu przeciwko Stwórcy. Pycha szatana przerodziła się w otwarty bunt. Oskarżył on Boga o niesprawiedliwość i nieuczciwość. Zaraził też wielu aniołów swoją niechęcią i oskarżeniami skierowanymi przeciwko Bogu.

`Przeczytaj Ap 12,4. Co werset ten mówi o zwodniczych umiejętnościach szatana? Jak wielu aniołów dało się zwieść jego kłamstwom o Bogu?`

Gdy w niebie doszło do otwartego konfliktu, aniołowie musieli zdecydować — albo pozostać przy Jezusie, albo pójść za Lucyferem. Jaki charakter miała wojna w niebie? Czy był to militarny konflikt, a może raczej zderzenie idei? Być może jedno i drugie. Nie znamy szczegółów, ale konflikt ten miał na tyle fizyczne przejawy, iż szatan i jego aniołowie zostali ostatecznie zrzuceni (zob. Ap 12,9) „i nie było już dla nich miejsca w niebie” (Ap 12,8). Wojna ta z pewnością zawierała pewne fizyczne elementy.

Jedno jest pewne co do wojny w niebie. Każdy anioł musiał zdecydować — albo opowiedzieć się za Chrystusem albo przeciwko Niemu. Jak zdecydowali? Kogo usłuchali? Lojalni aniołowie postanowili dochować posłuszeństwa płynącym z miłości przykazaniom Chrystusa, ale trzecia część aniołów usłuchała kłamstw Lucyfera, sprzeciwiła się Bogu i utraciła niebo. My także w tym przełomowym czasie w dziejach świata zostaliśmy powołani do podjęcia decyzji polegającej na opowiedzeniu się za Chrystusem albo przeciwko Niemu. My także musimy się opowiedzieć po jednej ze stron — po stronie Chrystusa albo po stronie szatana.

`Przeczytaj Rdz 2,15-17; Wj 32,26; Joz 24,15; 1 Krl 18,20-21; Ap 22,17. Jakiej podstawowej zasady związanej z wielkim bojem uczą te wersety?`

Gdy Bóg stworzył ludzkość, zaszczepił głęboko w naszych mózgach zdolność myślenia, rozumowania i świadomego wybierania. Istotą naszego człowieczeństwa jest zdolność podejmowania decyzji o charakterze moralnym. Nie jesteśmy biologicznymi robotami. Zostaliśmy stworzeni na obraz i podobieństwo Boga. Odróżniamy się od innych żywych istot na ziemi zdolnością dokonywania wyborów o charakterze moralnym oraz kierowania się wiecznymi duchowymi zasadami. Po buncie Lucyfera w niebie i po upadku ludzkości Bóg wzywał swój lud, by odpowiedział na Jego miłość i był posłuszny Jego przykazaniom, dobrowolnie wybierając służenie Mu.

`Czego możemy się nauczyć z faktu zaistnienia wojny w niebie i jak wiąże się to z naszą walką ze złem? Skoro szatan był w stanie zwieść sprawiedliwych i świętych niebiańskich aniołów, co oznacza to w kontekście naszego narażenia na pokusy i możliwości zwiedzenia do złego?`