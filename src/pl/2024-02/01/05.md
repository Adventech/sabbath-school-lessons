---
title:  Miłość znajduje rozwiązanie
date:  03/04/2024
---

Adam i Ewa zgrzeszyli, a Bóg powiedział im, że muszą opuścić swój dom w ogrodzie. Od tej pory ich udziałem miały się stać trud i cierpienie. Czy mieli cierpieć i w końcu umrzeć bez nadziei? Czy śmierć miała być absolutnym kresem ich istnienia?

Wkrótce po upadku pierwszych ludzi Bóg złożył im obietnicę. Zwracając się do węża, kusiciela, Stwórca powiedział:

— „Ustanowię nieprzyjaźń między tobą a kobietą, między twoim potomstwem a jej potomstwem; ono zdepcze ci głowę, a ty ukąsisz je w piętę” (Rdz 3,15).

W tamtej chwili Adam i Ewa nie rozumieli jeszcze, co dokładnie oznaczają te słowa, ale wiedzieli, że dają im one nadzieję. W jakiś sposób, dzięki Potomkowi Kobiety, miało nastąpić ich odkupienie.

Ów Potomek Kobiety to oczywiście Jezus Chrystus (zob. Ga 3,16). Na Golgocie szatan ukąsił Zbawiciela w piętę, ale jednocześnie Chrystus odniósł zwycięstwo, które gwarantuje, że pewnego dnia głowa węża zostanie zmiażdżona, a drzwi cierpienia i śmierci — otwarte przez Adama i Ewę — zostaną zamknięte.

`Przeczytaj Hbr 2,9; Ga 3,13; 2 Kor 5,21. Co wersety te mówią o wielkości ofiary Chrystusa na krzyżu?`

Czy zastanawiałeś się czasami, czy Bóg naprawdę cię miłuje? Spójrz na ukrzyżowanego Chrystusa — na Jego koronę z cierni oraz na gwoździe w Jego rękach i nogach. Każdą kroplą krwi przelaną przez Jezusa na Golgocie Bóg mówi:

— Miłuję cię. Nie chcę, byś nie istniał. Owszem, jesteś grzesznikiem — zaprzedałeś się nieprzyjacielowi i sam doprowadziłeś do tego, że jesteś niegodny życia wiecznego. Ale oto ja zapłaciłem okup, by cię odzyskać!

Gdy patrzysz na ukrzyżowanego Chrystusa, nie musisz się zastanawiać, czy jesteś miłowany przez Boga.

Biblia przedstawia Jezusa, który przyszedł na nasz świat oraz doświadczył cierpienia, rozczarowania i bólu, jakich doświadcza ludzkość. Pismo Święte objawia Chrystusa, który stawił czoło pokusom podobnym do tych, które nas spotykają, a swoim życiem i śmiercią na krzyżu odniósł zwycięstwo nad zwierzchnościami i mocami zła, składając ofiarę za każdego z nas.

Pomyśl o tym, że Jezus jest Bogiem, który stworzył wszechświat (zob. J 1,3). On zstąpił z nieba i przyszedł na nasz upadły świat, by cierpieć tak, jak nikt nigdy nie cierpiał i nie będzie cierpiał (zob. Iz 53,1-5). Uczynił to, bo umiłował każdego z nas. Czy może być mocniejsza podstawa naszej nadziei?

`Jak Chrystus odpowiedział na krzyżu na oskarżenia szatana? Czego dokonał przez swoją śmierć w ramach wielkiego boju między dobrem a złem?`