---
title:  Pocieszani nadzieją
date:  25/04/2024
---

`Przeczytaj Hbr 2,14-15. W jaki sposób wierzący w średniowieczu doświadczali realności wielkiego boju?`

Co dodawało otuchy wiernym waldensom podczas straszliwych prześladowań, jakie ich spotykały? Co dawało Janowi Husowi i Hieronimowi z Pragi, czeskim reformatorom Kościoła, Williamowi Tyndale’owi (1494-1536) i Hugh Latimerowi (1485-1555), angielskim reformatorom Kościoła, oraz innym męczennikom odwagę, by stawić czoło płomieniom i mieczowi? Wiara w obietnice Boże. Wierzyli oni w obietnicę Chrystusa:

— „Ja żyję i wy żyć będziecie” (J 14,19).

Znajdowali oni siłę, by wytrwać nawet w najcięższych próbach. Cieszyli się, że mogą współuczestniczyć z Chrystusem w cierpieniu. Ich wierność była potężnym świadectwem wobec świata.

Skierowali swój wzrok ponad to, co jest, ku temu, co będzie. Ponieważ Chrystus zmartwychwstał, wiedzieli, że śmierć jest pokonanym wrogiem. Ci odważni ludzie nie lękali się śmierci. Trzymali się bowiem obietnic Słowa Bożego i zwyciężali.

`Przeczytaj J 5,24; 11,25-26; 1 J 5,11-13. Jaką pewność dają ci te obietnice? Jak pomagają nam w życiowych próbach?`

Jan Hus nie załamał się, gdy stanął w obliczu uwięzienia, niesprawiedliwego procesu i męczeńskiej śmierci. Przez wiele miesięcy przetrzymywano go w ciężkich warunkach. W zimnym i wilgotnym lochu rozchorował się tak, iż był bliski śmierci. Jednak „wspierała go Boża łaska. Podczas tygodni cierpienia, jakie poprzedzały wykonanie wyroku, jego serce wypełnił niebiański pokój”29. „Piszę ten list”30 — zwracał się do przyjaciela — „w moim więzieniu ręką okutą w kajdany, oczekując na jutrzejsze wykonanie wyroku. (…). Gdy w obecności Jezusa Chrystusa spotkamy się w zachwycającym pokoju przyszłego życia, dowiesz się, jak miłosiernym przedstawił mi Bóg samego siebie oraz jak skutecznie wspierał mnie pośród mych pokus i prób”31. „W mroku swojego lochu przewidział triumf prawdziwej wiary”32.

Rada apostoła Pawła przemawia do nas dzisiaj z rosnącą aktualnością: „Trzymajmy się niewzruszenie nadziei, którą wyznajemy, bo wierny jest Ten, który dał obietnicę” (Hbr 10,23). Obietnice Boga podtrzymywały Jego lud w minionych wiekach i podtrzymują także nas dzisiaj.

`Co może oznaczać utrata wszystkiego ze względu na Chrystusa? Co w rzeczywistości tracimy? (Zob. Mk 8,36). Czego możemy się nauczyć od waldensów i reformatorów Kościoła w kwestii wytrwania podczas ostatniego konfliktu na ziemi?`