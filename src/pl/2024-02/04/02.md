---
title:  Prześladowani, ale zwycięscy
date:  21/04/2024
---

`Przeczytaj Dn 7,23-25 oraz Ap 12,6.14. O jakich proroczych okresach jest mowa w tych wersetach?`

Gdy lud Boży dochowuje wierności Panu, szatan nie posiada się ze złości. Zaczynają się prześladowania. Prorok Daniel opisał czas, gdy średniowieczny Kościół będzie „prowadził wojnę” (Dn 7,21) z ludem Bożym i „męczył” (Dn 7,25) szczerych wyznawców Boga. Prorok Jan opisał ten sam okres jako czas, w którym prawdziwy Kościół Boży będzie zmuszony ukrywać się na pustyni, gdzie będzie podtrzymywany przy życiu „przez czas i czasy, i pół czasu” (Ap 12,14). Ap 12,6 dodaje: „I uciekła niewiasta na pustynię, gdzie ma miejsce przygotowane przez Boga”. Lud Boży był karmiony na pustyni. Słowo Boże wzmacniało wierzących i podtrzymywało ich w wielkim boju toczącym się gwałtownie w ciągu długich wieków papieskiej dominacji.

Lud Boży znalazł miejsce przygotowane dla niego przez Boga. Wśród największych wyzwań życiowych Bóg zawsze przygotowuje miejsce dla swoich wiernych wyznawców. W czasie największej próby Jego lud znajdował schronienie w Jego miłości i opiece (zob. 46. rozdział Księgi Psalmów).

„Tysiąc dwieście sześćdziesiąt dni” (Ap 12,6) oraz „czas i czasy, i pół czasu” (Ap 12,14) oznaczają ten sam okres (trzy i pół czasu/roku, przy czym proroczy rok ma trzysta sześćdziesiąt dni, co daje łącznie tysiąc dwieście sześćdziesiąt dni). Biblijne proroctwa są pełne symboli. W proroczych częściach Księgi Daniela i Apokalipsy Jana symboliczny dzień oznacza dosłowny rok. Ta zasada — dzień za rok — została wskazana w Lb 14,34 i Ez 4,6.

Jednak zasada dzień za rok opiera się nie tylko na tych dwóch wersetach, ale na szerokiej podstawie biblijnej. Dr William H. Shea (1932-2020), adwentystyczny chronolog i znawca Starego Testamentu, podaje dwadzieścia trzy biblijne dowody starotestamentowe na istnienie tej zasady. Interpretatorzy Biblii przez wieki kierowali się tą zasadą.

Wizygoci, Wandalowie i Ostrogoci byli plemionami wyznającymi zasady wiary odbiegające od oficjalnego nauczania Kościoła rzymskiego. Okres tysiąca dwustu sześćdziesięciu dni proroczych, czyli rzeczywistych lat, rozpoczął się, gdy ostatnie z tych barbarzyńskich plemion, Ostrogoci, zostało wyparte z Rzymu w 538 roku. Ten okres duchowej ciemności trwał aż do 1798 roku, gdy francuski generał Louis A. Berthier (1753-1815) usunął papieża z Rzymu. W tym długim okresie niezliczone mnóstwo chrześcijan zostało zamęczonych za wiarę i posłuszeństwo Słowu Bożemu. Jednak umierając, zwyciężali. W Chrystusie byli wolni od winy i mocy grzechu dzięki krwi Baranka. Zwycięstwo Chrystusa nad szatanem odniesione na Golgocie stawało się ich udziałem. Choć umarli, to jednak ich śmierć jest tylko odpoczynkiem do dnia powtórnego przyjścia Chrystusa.

`Jak wypełnianie się biblijnych proroctw wzmacnia twoją wiarę?`