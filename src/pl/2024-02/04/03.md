---
title:  Światłość rozprasza ciemność
date:  22/04/2024
---

`Przeczytaj Jud 1,3-4. Jakie ostrzeżenie jest zawarte w tych wersetach i jak odnosi się ono do późniejszego Kościoła chrześcijańskiego?`

List Judy został napisany przed 65 rokiem do wiernych chrześcijan, „uświęconych przez Boga Ojca, zachowanych w Jezusie Chrystusie” (Jud 1,1 UBG). Ci wierni zostali wezwani, aby „podjęli walkę o wiarę, która raz na zawsze została przekazana świętym. Wkradli się bowiem pomiędzy was jacyś ludzie (...), którzy łaskę Boga naszego obracają w rozpustę” (Jud 1,3-4). To napomnienie dla wierzących nabrało szczególnego znaczenia w średniowieczu, po tym, jak pogańskie praktyki wdarły się do Kościoła, a ludzkie tradycje zajęły miejsce Słowa Bożego. Przez wiele wieków ludzie tacy jak waldensi trwali na posterunku, broniąc prawdy Pisma Świętego. Wierzyli w Chrystusa jako Jedynego Pośrednika między Bogiem a ludźmi, a Biblia była dla nich ostatecznym autorytetem w sprawach wiary i praktyki religijnej. „W każdym stuleciu istnieli świadkowie Boga — ludzie, którzy pielęgnowali wiarę w Chrystusa jako Jedynego Pośrednika między Bogiem a człowiekiem, uważali Biblię za jedyne prawidło życia i święcili prawdziwy szabat”27.

`Przeczytaj Ap 2,10. Jaką obietnicę daje Bóg tym, którzy są Mu wierni także w obliczu śmierci?`

Te słowa zostały zawarte w przesłaniu do zboru w Smyrnie. Jednym z patronów tego miasta był Dionizos (Bachus), grecki bóg zabawy i płodności. Gdy kapłan Dionizosa umierał, niesiono jego ciało w procesji pogrzebowej z koroną na głowie. Jan przeciwstawia tej ziemskiej koronie umieszczanej na głowie zmarłych prawdziwą koronę żywota, którą otrzymają ci, co odnieśli zwycięstwo nad siłami zła. Korona żywota jest oferowana tym, którzy wytrwali w próbach, trudnościach, cierpieniach i śmierci ze względu na Chrystusa.

Korona żywota inspiruje tych wiernych do tego, by wytrwali nawet w obliczu śmierci ze względu na Chrystusa. Korona żywota jest motywacją dla wierzących w każdych, najtrudniejszych nawet okolicznościach. Inspirowała waldensów w ich cierpieniu i prześladowaniach. Wiedzieli oni, że pewnego dnia spotkają się z Jezusem i będą żyć wiecznie w Jego królestwie. Korona żywota przemawia także do nas. Choć przechodzimy życiowe próby, korona żywota czeka na nas, jeśli tylko wytrwamy w wierności Jezusowi.

`Co podtrzymuje cię w trudnych czasach? Co najbardziej cię przeraża? Jakie obietnice Boże możesz przywołać, gdy życie staje się naprawdę trudne?`