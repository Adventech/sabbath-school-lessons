---
title:  W obronie prawdy
date:  20/04/2024
---

### Studium Bieżącego Tygodnia
Dn 7,23-25; Ap 12,6.14; Jud 1,3-4; Ap 2,10; Dz 5,28-32; Ps 19,8-12; 1 J 5,11-13.

> <p>Tekst Pamięciowy</p>
> „I jak Mojżesz wywyższył węża na pustyni, tak musi być wywyższony Syn Człowieczy, aby każdy, kto weń wierzy, nie zginął, ale miał żywot wieczny” (J 3,14-15).

Współczesne portowe miasto Izmir na zachodzie Turcji to biblijna Smyrna wymieniona w Apokalipsie Jana. To starożytne miasto liczące w pierwszym wieku po Chrystusie około stu tysięcy mieszkańców rozkwitało w pierwszych dwóch stuleciach naszej ery. Było miastem ludzi zamożnych i znanych ze swojej zdecydowanej lojalności wobec Cesarstwa Rzymskiego.

Raz w roku wszyscy dorośli mieszkańcy Smyrny mieli obowiązek spalić kadzidło rzymskim bogom. W drugim wieku w Smyrnie istniała spora chrześcijańska społeczność, jednak wielu chrześcijan odmawiało przestrzegania tego zwyczaju. Polikarp (†156), biskup zboru smyrneńskiego, zginął męczeńską śmiercią na stadionie, będąc spalony na stosie za to, że nie chciał zdradzić swojego Pana przez oddanie chwały rzymskim bogom. Gdy po raz ostatni zażądano od niego, by wyrzekł się Chrystusa, starzec odrzekł:

— „Osiemdziesiąt sześć lat Mu służę, a nic złego mi nie uczynił. Jakże mógłbym lżyć mojego Króla, który mnie zbawił?”25.

Na przestrzeni wieków miliony wierzących wybierały męczeństwo zamiast formalnego wyparcia się wiary w Chrystusa. Ich ofiara budzi w nas odwagę. Historia ich wierności wobec Chrystusa skłania nas do większego poświęcenia się dla Niego. W tym tygodniu przyjrzymy się biblijnym zasadom, jakimi kierowali się waldensi i późniejsi czescy reformatorzy Kościoła, tacy jak Jan Hus (1369-1415) i Hieronim z Pragi (1378-1416). Dochowali oni wierności Panu, nie zważając na konsekwencje, nawet za cenę śmierci, jaką groziła im prześladowcza moc, Rzym, tym razem w swojej papieskiej formie26.