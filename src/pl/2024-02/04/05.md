---
title:  Gwiazda Poranna Reformacji
date:  24/04/2024
---

`Przeczytaj Ps 19,8-12; 119,140.162; Jr 15,16. Jaka postawa wobec Słowa Bożego nakreślona przez Dawida i Jeremiasza stała się kamieniem węgielnym reformacji?`

Reformatorzy radowali się Słowem Bożym. Czynienie woli Boga było ich największym pragnieniem. Miłowali prawo Boże. U podstaw reformacji legło doświadczenie niepojętej radości, jaką daje studiowanie Pisma Świętego. Studiowanie Biblii nie było dla reformatorów ciężkim trudem ani legalistycznym mozołem. Nie traktowali go jak formalny wymóg, ale jak największą przyjemność.

W miarę studiowania Pisma Świętego byli odradzani mocą Ducha Świętego. Charakter Jana Wiklifa (1329-1384), angielskiego reformatora Kościoła, „stanowi świadectwo tego, jaką moc przekształcania i kształtowania ma Pismo Święte. To Biblia sprawiła, że stał się tym, kim był. Dążenie do zrozumienia wielkich prawd objawionych przez Boga przydaje świeżości i energii wszystkim posiadanym zdolnościom. Poszerza horyzonty, uwrażliwia postrzeganie i przyczynia się do dojrzałości osądu. Studiowanie Biblii uszlachetnia każdą myśl, każde uczucie i dążenie, jak żadne inne studium. Daje stałość w dążeniach, cierpliwość, odwagę i hart ducha; uszlachetnia charakter i uświęca duszę. Studiowanie Pisma z powagą i szacunkiem, pozwalające na kontakt umysłu studenta z umysłem Nieskończonego, dałoby światu ludzi o intelekcie silniejszym i bardziej aktywnym, kierujących się szlachetniejszymi zasadami, niż można by to osiągnąć dzięki najskuteczniejszym ćwiczeniom jakiejkolwiek szkoły filozoficznej”28.

`Przeczytaj 2 Tm 2,1-3. Jakiej rady udzielił apostoł Paweł Tymoteuszowi w kwestii głoszenia Słowa Bożego?`

Prawda Słowa Bożego i radość ze zbawienia w Chrystusie tak wypełniały serca reformatorów Kościoła, iż nie potrafili się nimi nie dzielić. Wiklif poświęcił znaczną część swego życia tłumaczeniu Słowa Bożego na język angielski, gdyż Chrystus zmienił go przez Słowo Boże, a miłość Chrystusowa motywowała go do dzielenia się z bliźnimi tym, czego się nauczył.

Przed Wiklifem Biblia była praktycznie niedostępna w języku angielskim. Zwolennicy papiestwa pałali tak wielką nienawiścią do tego reformatora, iż choć nie udało się im dopaść go za życia, to po jego śmierci wykopali jego szczątki, spalili je, a prochy wrzucili do rzeki. Jednak jak prochy Wiklifa zostały poniesione przez wodę, tak Słowo Boże, woda żywota, płynęło wartko dzięki wykonanej przez niego pracy. Bóg posłużył się nim jako Gwiazdą Poranną Reformacji.