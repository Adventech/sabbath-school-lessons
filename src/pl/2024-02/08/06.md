---
title:  Jezus, nasz Obrońca na sądzie
date:  23/05/2024
---

`Przeczytaj Hbr 10,9-14. Jaka różnica została ukazana w tych wersetach między kapłanami służącymi w ziemskiej świątyni, a Jezusem pełniącym służbę w niebiańskiej świątyni?`

Chrystus umarł na krzyżu, składając jedną doskonałą ofiarę za grzechy wszystkich ludzi. Jego kapłańska służba w niebiańskiej świątyni umożliwia nam uświęcenie. W miejscu najświętszym Jezus jest też naszym Obrońcą na sądzie (zob. 1 J 2,1). „Chrystus, raz ofiarowany, aby zgładzić grzechy wielu, drugi raz ukaże się nie z powodu grzechu, lecz ku zbawieniu tym, którzy go oczekują” (Hbr 9,28). Dzięki Jego ofierze i wstawiennictwu problem grzechu zostaje rozwiązany. Gdy Jezus przyjdzie powtórnie, przyjdzie po tych, „którzy umiłowali przyjście jego” (2 Tm 4,8).

`Przeczytaj Hbr 6,19-20. Dlaczego Jezus wzywa nas, byśmy podążali za Nim? Co odkrywamy, gdy za Nim idziemy?`

„Pośrednictwo Chrystusa w imieniu człowieka w niebiańskiej świątyni stanowi istotę planu zbawienia, podobnie jak Jego śmierć na krzyżu. Przez swoją śmierć rozpoczął On dzieło, dla którego dokończenia wstąpił do nieba po swoim zmartwychwstaniu. Musimy przez wiarę wejść za zasłonę, »gdzie jako poprzednik wszedł za nas Jezus« (Hbr 6,20). Tam odbija się światło z krzyża Golgoty. Tam możemy zyskać jaśniejszy wgląd w tajemnice odkupienia. Zbawienie człowieka dokonało się kosztem nieskończonej ceny, jaką zapłaciło niebo; wielkość poniesionej ofiary jest równa wymaganiom złamanego prawa Bożego. Jezus otworzył drogę do tronu Ojca, a dzięki Jego pośrednictwu szczere pragnienie każdego, kto przychodzi do Niego w wierze, może zostać przedłożone Bogu”70.

Plan zbawienia jest kompletnym planem rozwiązania wielkiego konfliktu i uratowania ziemi z niewoli szatana. Jezus, żyjąc na świecie, objawił miłość Boga do ludzkości i mieszkańców wszechświata. Przez swą śmierć uwypuklił bezmiar zła, jakim jest grzech, a jednocześnie zapewnił ratunek ludziom. Jego wstawiennictwo w niebiańskiej świątyni pozwala przyjąć dobrodziejstwa pojednania każdemu, kto akceptuje je przez wiarę.

`Jak śmierć Chrystusa na krzyżu wiąże się z Jego wstawiennictwem w niebiańskiej świątyni i dlaczego sąd jest tak niezbędny w planie zbawienia?`