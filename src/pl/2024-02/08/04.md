---
title:  Nadeszła godzina sądu
date:  21/05/2024
---

`Porównaj Dn 7,9-10 z Ap 14,6-7. Jakie podobieństwo dostrzegasz między tymi dwoma fragmentami Pisma Świętego?`

Sąd jest jednym z najbardziej znaczących tematów Biblii. „Bóg bowiem odbędzie sąd nad każdym czynem, nad każdą rzeczą tajną — czy dobrą, czy złą” (Koh 12,14). Jezus wskazywał swoim słuchaczom przyszły sąd, gdy „z każdego nieużytecznego słowa, które ludzie wyrzekną, zdadzą sprawę” (Mt 12,36). Apostoł Paweł uczył, że Bóg „ujawni to, co ukryte w ciemności, i objawi zamysły serc” (1 Kor 4,5). Pierwszy z trzech aniołów apokaliptycznych oznajmia, iż „nadeszła godzina sądu [Bożego]” (Ap 14,7).

`Przeczytaj Ap 22,10-12. Jaki będzie los ludzkości, gdy Jezus przyjdzie powtórnie? Co zostało oznajmione apostołowi Janowi?`

Ponieważ Chrystus przyjdzie z ostateczną odpłatą, wcześniej musi się odbyć sąd, który wykaże, jakiego wyboru dokonali ludzie. Gdy Chrystus przyjdzie powtórnie, nie będzie już więcej szansy nawrócenia. Każdy bowiem już wcześniej otrzyma wystarczające informacje, by podjąć ostateczną i nieodwołalną decyzję za Chrystusem albo przeciwko Niemu.

`Przeczytaj Mt 25,1-13. Dlaczego Jezus inaczej potraktuje każdą z tych dwóch grup wierzących?`

„Gdy ta część sądu się zakończy, gdy sprawy tych, którzy we wszystkich wiekach wyznawali, że są naśladowcami Chrystusa, zostaną rozpatrzone i rozstrzygnięte, wówczas — i nie wcześniej — okres badania zakończy się i zamkną się drzwi miłosierdzia. W ten sposób, dzięki jednemu krótkiemu zdaniu: »Te, które były gotowe, weszły z nim na wesele i zamknięto drzwi« (Mt 25,10), zostajemy przeniesieni od końcowej części służby Chrystusa do czasu, gdy wielkie dzieło dla zbawienia człowieka zostanie zakończone”69.

Nie musimy bać się sądu. Dzięki Chrystusowi możemy otrzymać przebaczenie, wolność od winy, moc do pobożnego życia i ostateczne zwycięstwo.