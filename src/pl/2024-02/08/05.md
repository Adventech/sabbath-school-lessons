---
title:  Dobra nowina z miejsca najświętszego
date:  22/05/2024
---

`Przeczytaj Hbr 4,14-16; 10,19-22. Jakie zapewnienie i Boże zaproszenie kierują do nas te wersety?`

W Liście do Hebrajczyków Paweł wzywa współwierzących, by wytrwali, przychodzili z ufną odwagą, nie ustawali i patrzyli przez wiarę na Jezusa, naszego Wielkiego Arcykapłana. W Jezusie mamy wszystko, czego potrzebujemy. Przez wiarę możemy wejść do niebiańskiej świątyni „drogą nową i żywą” (Hbr 10,20), przygotowaną dla nas przez Jezusa.

Spojrzawszy na dziedziniec ziemskiej świątyni, widzimy tam krew na rogach ołtarza całopalnego. W miejscu świętym widzimy krew na rogach złotego ołtarza kadzidlanego. Widzimy też krew na zasłonie przed tronem łaski.

Krew Jezusa wskazuje drogę. W Nim jest nasza nadzieja, gdyż tylko dzięki przebaczeniu i zgładzeniu grzechów dokonanemu przez Jezusa możemy zostać pojednani z Bogiem. Miłosierdzie Boga jest nieskończone, ale taka też jest Jego sprawiedliwość, a ta nie mogłaby przyjąć ofiary Chrystusa za nasze grzechy, gdyby Jezus nie gwarantował nie tylko przebaczenia, ale także i wymazania naszych grzechów.

`Przeczytaj Ap 11,19. Jakie jest znaczenie tej wizji w kontekście wielkiego boju? Jak wskazuje ona na nierozerwalne powiązanie prawa z ewangelią?`

Tam, w oślepiającej jasności chwały obecności Boga w sali tronowej wszechświata, u podstawy tronu Boga widzimy prawo Boże — skrzynię przymierza. W miejscu najświętszym objawiają się sprawiedliwość i miłosierdzie Boga. Żadna ziemska moc nie może zmienić prawa Bożego, między innymi dlatego, że jest ono chronione w skrzyni przymierza w niebie. W Hbr 8,10 czytamy: „Takie zaś jest przymierze, które zawrę z domem Izraela po upływie owych dni, mówi Pan: Prawa moje włożę w ich umysły i na sercach ich wypiszę je, i będę im Bogiem, a oni będą mi ludem”. Wchodząc przez wiarę do niebiańskiej świątyni, znajdujemy przebaczenie grzechów i moc do życia w posłuszeństwie dzięki Chrystusowi, który umarł za nas i wpisuje prawo Boże w nasze serca. Jezus zbawia nas „na zawsze” (Hbr 7,25). Jezus zbawia nas zupełnie i kompletnie — od kary za grzech i od mocy grzechu.

`Dlaczego wstawiennictwo Jezusa jest dobrą nowiną? Jaką nadzieję mielibyśmy bez ewangelii, stojąc wobec prawa Bożego jako normy sprawiedliwości?`