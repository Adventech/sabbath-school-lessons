---
title:  W miejscu najświętszym
date:  20/05/2024
---

`Przeczytaj Kpł 16,21.29-34; 23,26-32; Hbr 9,23-28. Dlaczego Dzień Pojednania był tak ważny w życiu starożytnych Izraelitów?`

Starotestamentowi kapłani pełnili służbę świątynną każdego dnia w roku, ale w Dniu Pojednania, zwanym po hebrajsku Jom Kippur, oczy wszystkich Izraelitów były zwrócone na świątynię. 16. i 23. rozdział Księgi Kapłańskiej zawiera instrukcje dotyczące rytuału Dnia Pojednania. Cała powszednia aktywność w świątyni ustawała. Wszystkich obowiązywał post. Gdy arcykapłan wchodził przed oblicze Boga w miejscu najświętszym, wierni trwali w serdecznej skrusze. Zwracali się ku Bogu z pokorą, wyznając swoje grzechy.

Kto nie ukorzył się w Dniu Pojednania, miał być wytracony spośród ludu wybranego (zob. Kpł 23,27.29). W Dniu Pojednania arcykapłan wnosił do świątyni krew kozła wylosowanego dla Pana. Tą krwią kropił wieko skrzyni przymierza zwane tronem łaski. Następnie pomazywał krwią rogi złotego ołtarza kadzidlanego i brązowego ołtarza całopalnego, symbolicznie oczyszczając w ten sposób całą świątynię. Gdy skończył obrzęd przebłagania, kładł ręce na głowie żywego kozła i wyznawał grzechy Izraelitów. Następnie kozioł ten był wyprowadzany na pustynię i nigdy już nie wracał do obozu (zob. Kpł 16,20-22).

Podczas codziennych obrzędów krew była wnoszona do świątyni i tworzyła tam rejestr grzechów (zob. Jr 17,1), a Bóg brał na siebie odpowiedzialność za ostateczne rozwiązanie problemu grzechu. W Dniu Pojednania te symbolicznie nagromadzone grzechy były wynoszone ze świątyni i przenoszone na głowę kozła dla Azazela symbolizującego szatana jako ostatecznie odpowiedzialnego za problem grzechu.

Kozioł ten był następnie wyprowadzany daleko na pustynię, tak iż po dokonaniu ceremoniału świątynia i lud były oczyszczone z grzechu. W niebiańskiej świątyni Chrystus służy dla nas. Pierwsza część tej służby odpowiadała miejscu świętemu w ziemskiej świątyni, a druga, rozpoczęta w 1844 roku, wraz z końcem proroczego okresu dwóch tysięcy trzystu lat, nawiązuje do rytuału Dnia Pojednania odbywającego się kiedyś w miejscu najświętszym starotestamentowej świątyni.

Na tym sądzie możemy się ostać wyłącznie dzięki Jezusowi, który nas tam reprezentuje. Jesteśmy „usprawiedliwieni Jego sprawiedliwością, w której nie mamy żadnego udziału”68. Dzięki Jego sprawiedliwości przypisanej nam jesteśmy w stanie okazać skruchę i odwrócić się od grzechu. To znaczy, że nie otrzymujemy przyzwolenia na tolerowanie zła ani usprawiedliwienia dla trzymania się grzechu, ale dostajemy możliwość wzrastania w łasce i prowadzenia świętego życia.

`Jakie znaczenie ma przesłanie Dnia Pojednania w naszym codziennym życiu? Dlaczego świadomość, że żyjemy w prawdziwym dniu pojednania, powinna wpływać na to, jak żyjemy?`