---
title:  Niebiańska świątynia
date:  19/05/2024
---

`Przeczytaj Wj 25,8-9.40 oraz Hbr 8,1-6. Jakie dwie świątynie są wymienione w tych wersetach?`

Gdy jesienią 1844 roku rozczarowani adwentyści gorliwie studiowali Pismo Święte, zrozumieli, że Biblia wymienia dwie świątynie — przybytek zbudowany pod kierunkiem Mojżesza na pustyni oraz wielki oryginał znajdujący się w niebie. W Biblii słowo świątynia odnosi się przede wszystkim do przybytku na pustyni jako symbolu czy typu wskazującego na niebiańskie rzeczy, a po drugie do „prawdziwego przybytku” (Hbr 8,2) w niebie, na który ziemska świątynia wskazywała. Wraz ze śmiercią Chrystusa wykonywanie symbolicznych obrzędów przestało być konieczne. Prawdziwy przybytek w niebie to jedyna świątynia nowego przymierza. Skoro zaś proroctwo z Dn 8,14 wypełniło się w erze nowotestamentowej, to świątynia, której dotyczyło, musi być świątynią nowego przymierza — świątynią niebiańską.

„Gdy w 1844 roku zakończył się okres dwóch tysięcy trzystu dni, świątynia na ziemi nie istniała już od wielu stuleci. Dlatego też proroctwo: »Aż do dwóch tysięcy trzystu wieczorów i poranków. Wtedy świątynia zostanie oczyszczona« (Dn 8,14 UBG), bezsprzecznie odnosi się do świątyni w niebie”67.

Świątynia na pustyni była miniaturowym modelem czy wzorcem niebiańskiej świątyni. Rytuały odprawiane w ziemskiej świątyni stanowiły cień Bożego planu zbawienia. Wszystkie ofiary składane w świątyni symbolizowały ofiarę Jezusa na krzyżu Golgoty (zob. J 1,29). Dzięki ofierze Chrystusa zostajemy uwolnieni od potępienia z powodu grzechu i otrzymujemy przebaczenie. Nasza wina zostaje wymazana, gdy przyjmujemy ofiarę Jezusa złożoną za nas i wyznajemy nasze grzechy (zob. 1 J 1,9). Jezus jest nie tylko Barankiem, który umarł za nas, ale także Kapłanem, który żyje dla nas.

W Hbr 7,25 czytamy: „Dlatego też może zbawić na zawsze tych, którzy przez niego przystępują do Boga, bo żyje zawsze, aby się wstawiać za nimi”. On usuwa nasze winy z powodu naszego grzechu i uwalnia nas od mocy grzechu (zob. Rz 8,1-4; 2 Kor 5,21). Jezus pełni dla nas służbę w niebiańskiej świątyni. Dzięki Jego wstawiennictwu panowanie grzechu nad nami zostaje przełamane. Nie jesteśmy już w niewoli naszej grzesznej natury. W Chrystusie jesteśmy wolni od potępienia z powodu grzechu i od dominacji grzechu nad nami. Gdy trzymamy się Chrystusa przez wiarę, mamy pewność zbawienia.

`Co znaczy dla ciebie świadomość, że Jezus jest w niebie i pełni służbę dla ciebie jako Pośrednik wstawiający się za tobą? Dlaczego potrzebujesz Pośrednika? Dlaczego prawda o niebiańskiej służbie Chrystusa jest dobrą nowiną?`