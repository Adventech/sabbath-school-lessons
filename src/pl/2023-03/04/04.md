---
title:  Ożywieni i wywyższeni z Chrystusem
date:  18/07/2023
---

„Ale Bóg, który jest bogaty w miłosierdzie, dla wielkiej miłości swojej, którą nas umiłował…” (Ef 2,4). Przy pomocy dwóch mocnych słów — ale Bóg… — Paweł przechodzi od przygnębiającego obrazu dawnego życia efezjan (zob. Ef 2,1-3) do nowej i pełnej nadziei rzeczywistości, w której żyją jako wierzący (zob. Ef 2,4-10).

`W jakim sensie wierzący uczestniczą w zmartwychwstaniu i wywyższeniu Chrystusa? Kiedy zaczyna się to uczestnictwo? (Zob. Ef 2,6-7).`

Zauważyliśmy, że List do Efezjan jest pełen odwołań do Chrystusa podkreślających wspólnotę wierzących z Nim. W Ef 2,5-6 Paweł rozwija ten temat, stosując trzy złożone czasowniki, by opisać zdumiewającą prawdę, iż dzięki Bożej inicjatywie wierzący uczestniczą w doniosłych wydarzeniach w historii zbawienia związanych z Mesjaszem, Jezusem.

Wierzący zostali (1) ożywieni wraz z Chrystusem, (2) wzbudzeni z Nim (co zapewne ma oznaczać uczestniczenie we wniebowstąpieniu Chrystusa) i (3) z Nim posadzeni w okręgach niebieskich, co oznacza, że wierzący uczestniczą w zasiadaniu Chrystusa na tronie wszechświata. Są zatem współwywyższeni z Jezusem.

Aby docenić siłę argumentu Pawła, musimy wrócić do Ef 1,19-23 i przypomnieć sobie, że przez swoją śmierć, swoje zmartwychwstanie, wniebowstąpienie i wywyższenie Chrystus zyskał zwycięstwo nad wszystkimi złymi mocami duchowymi, które niegdyś dominowały w życiu wierzących. Przez zmartwychwstanie, wniebowstąpienie i wywyższenie Jezusa moce te — choć nadal aktywne i groźne dla ludzkości — zostały zupełnie pokonane. We wszechświecie zaszła istotna zmiana. Nastąpił przełom w realiach wielkiego boju. Wierzący nie są jedynie widzami wydarzeń, ale osobiście w nich uczestniczą. Fakt, iż zostaliśmy współwzbudzeni, współwniebowzięci i współwywyższeni z Jezusem, otwiera przed nami cały szereg możliwości. Mamy prawo odwrócić się od egzystencji zdominowanej przez demoniczne siły i żyć w duchowej obfitości i mocy w Chrystusie (zob. 2 Tm 1,7).

`„Albowiem nie dał nam Bóg ducha bojaźni, lecz mocy i miłości, i powściągliwości” (2 Tm 1,7). Jak wersety, które studiowaliśmy dzisiaj, pomagają nam zrozumieć, o czym Paweł napisał tutaj?`