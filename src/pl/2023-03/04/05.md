---
title:  Wieczne błogosławieństwo łaski
date:  19/07/2023
---

`Porównaj Boży plan zbawienia przedstawiony w Ef 1,3-4 z wiecznymi rezultatami tego planu opisanymi w Ef 2,7. Jakie są zasadnicze elementy i cele Bożego planu zbawienia?`

Ceremonie wręczenia świadectw czy dyplomów są niezwykłymi uroczystościami, począwszy od szkoły podstawowej aż po studia doktoranckie. Wręczenie świadectwa czy dyplomu oznacza ważne osiągnięcie — przejście do kolejnego etapu życia czy kariery. Ważne jest to, byśmy jako wierzący rozumieli głęboką prawdę ewangelii, iż nigdy nie ukończymy szkoły łaski. Nigdy też nie zakończy się nasza zależność od łaski i żadna wiedza czy doświadczenie jej nie zastąpią.

Paweł potwierdza tę prawdę w Ef 2,7, akcentując ją przy pomocy chronologicznie przedstawionego procesu. Bóg w przeszłości działał przez Chrystusa, aby nas odkupić, tak jednocząc nas ze swoim Synem, Jezusem Chrystusem, iż obecnie uczestniczymy w Jego zmartwychwstaniu, wniebowstąpieniu i wywyższeniu (zob. Ef 2,4-6). Jednak Boży plan nie kończy się na wypełnionej łaską przeszłości i pełnej miłosierdzia teraźniejszości. Boży plan, oparty na decyzji Bożej podjętej w niepamiętnych czasach (zob. Ef 1,4), rozciąga się na nadchodzącą wieczność. Obejmuje wszystkie przyszłe wieki (zob. Ef 2,7). Ten Boży plan dotyczący wiecznej przyszłości jest oparty na tej samej zasadzie, na której oparte były działania Boga w przeszłości i teraźniejszości — na zasadzie łaski. W przyszłych wiekach Bóg okaże „nadzwyczajne bogactwo łaski swojej w dobroci wobec nas w Chrystusie Jezusie” (Ef 2,7).

Paweł postrzega łaskę Bożą jako skarb czy bogactwo o niepoliczalnej wartości (por. Ef 1,7; 3,8), zaspokajające wszystkie potrzeby wierzących na zawsze. Ogromna szczodrość Boga wobec nas jest wyrazistym, wiecznym i powszechnym przejawem Jego łaski.

„Przychodząc i zamieszkując wśród nas, Jezus objawił Boga zarówno ludziom, jak i aniołom. (...). Objawienie to było dane nie tylko dzieciom tej ziemi. Nasz mały świat stanowi podręcznik dla całego wszechświata. Wspaniałość Bożej łaski i tajemnica odkupieńczej miłości stanowią kwestię, w którą »sami aniołowie wejrzeć pragną« (1 P 1,12). Będzie to przedmiotem ich dociekań poprzez nieskończone lata. Zarówno zbawieni, jak i bezgrzeszne istoty znajdą w krzyżu Chrystusa swoją naukę i swoją pieśń. Wszyscy ujrzą, że chwała jaśniejąca na Jego obliczu to chwała miłości poświęcającej w ofierze samą siebie”18.