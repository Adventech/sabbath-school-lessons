---
title:  Zbawieni przez Boga
date:  20/07/2023
---

`Przeczytaj jeszcze raz Ef 2,1-10, zwracając uwagę zwłaszcza na podsumowanie zawarte w Ef 2,8-10. Jakie elementy akcentuje apostoł, podsumowując ten fragment listu?`

W Ef 2,1-3 Paweł stwierdza, że zbawienie wierzących w Efezie nie nastąpiło ze względu na ich dobre zachowanie czy przyjemne cechy. Gdy ta historia się zaczęła, byli oni duchowo martwi. Nie było w nich iskry życia ani wartości (zob. Ef 2,1). Byli zupełnie zniewoleni przez grzech (zob. Ef 2,1). Nie przejawiali żadnej inicjatywy, ale byli wodzeni przez szatana oraz własne niskie namiętności i mentalne ułudy (zob. Ef 2,2-3).

Nie wiedzieli nawet, w jak tragicznej są sytuacji. Byli nie tylko pozbawieni duchowego życia czy zalet, ale wraz z całą ludzkością byli wrogami prawdziwego Boga i zmierzali do dnia swego przeznaczenia i Bożego sądu. Byli „dziećmi gniewu, jak i inni” (Ef 2,3).

Ich zbawienie nie jest oparte na ich zaletach, ale na niewysłowionej miłości Boga — miłości, której nie można wyjaśnić żadną wartością obiektu, który zostaje nią obdarzony. W miłosierdziu i miłości Bóg działał dla nich w Chrystusie Jezusie (zob. Ef 2,4), wzbudzając ich z duchowej śmierci. Dzięki interwencji Boga doświadczyli oni niezwykłej przemiany podążającej drogą wytyczoną przez samego Jezusa. Ze skrajnego stanu zupełnej duchowej śmierci i całkowitego zniewolenia zostali wzbudzeni i przeniesieni w okręgi niebieskie i posadzeni z Chrystusem na tronie wszechświata (zob. Ef 2,5-6). Ta niesamowita Boża interwencja nie jest jednak chwilowym zjawiskiem. Jest stałą i realną mocą, wiecznotrwałą, gdyż Bóg zamierza okazywać swoją łaskę wierzącym w Jezusa Chrystusa przez całą wieczność (zob. Ef 2,7).

Podsumowując Ef 2,1-10, w wersetach od 8. do 10. Paweł wraca do początku, by podkreślić swoje przesłanie — zbawienie wierzących jest Bożym dziełem, a nie ludzkim dokonaniem. Nie wypływa ono z nas, ale jest darem Boga. Żaden człowiek nie może się chlubić, że dokonał czegoś w tej kwestii (zob. Ef 2,8-9). Trwając w łasce Bożej, my, wierzący, jesteśmy prezentacją tej łaski i niczego więcej. Jesteśmy dziełem Boga, będąc stworzeni przez Niego „w Chrystusie Jezusie” (Ef 2,10).

`Dlaczego tak ważne jest to, byśmy rozumieli, że nasze zbawienie jest wyłącznie dziełem Boga i w żadnym stopniu nie opiera się na naszej wartości czy naszych uczynkach?`