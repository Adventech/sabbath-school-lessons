---
title:  Jak Bóg nas ratuje?
date:  15/07/2023
---

### Studium Bieżącego Tygodnia
Ef 2,1-10; 5,14; Rz 5,17; Ef 5,6; 2 Tm 1,7.

> <p>Tekst Pamięciowy</p>
> „Ale Bóg, który jest bogaty w miłosierdzie, dla wielkiej miłości swojej, którą nas umiłował, i nas, którzy umarliśmy przez upadki, ożywił wraz z Chrystusem” (Ef 2,4-5).

14 października 1987 roku osiemnastomiesięczna Jessica McClure, bawiąc się na podwórzu przy domu swojej ciotki, wpadła do nieczynnej studni mającej prawie siedem metrów głębokości, a właściwie do jej obudowy o średnicy dwudziestu centymetrów. Jej dramatyczny przypadek przyciągnął do miasta Midland w amerykańskim Teksasie środki masowego przekazu z całego świata. Globalna widownia śledziła, jak mała Jessica spała, płakała, śpiewała i wołała matkę. Ludzie przyglądali się temu, jak ratownicy pompowali do studni świeże powietrze, by dziecko się nie udusiło.

Ostatecznie po pięćdziesięciu ośmiu godzinach świat zobaczył, jak Jessica została uwolniona z wnętrza dwudziestocentymetrowej rury, która więziła ją przez ponad dwa dni. Wtedy to Scott Shaw otrzymał Nagrodę Pulitzera za sfotografowanie liny ratunkowej na tle twarzy ratowników wpatrujących się w głąb studni, z której wydobywali małą bohaterkę owego dramatu.

Nie ma nic bardziej wzruszającego niż dobra opowieść o ratunku. Paweł w Ef 2,1-10 opisuje z bliska i osobiście największą i najszerzej zakrojoną misję ratunkową wszechczasów — Bożą misję odkupienia ludzkości. Dramatyczność tej historii jest jeszcze większa, gdy zdajemy sobie sprawę z tego, że jesteśmy nie tylko widzami czyjegoś, ale i świadkami naszego własnego ratunku.