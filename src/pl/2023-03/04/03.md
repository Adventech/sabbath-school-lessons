---
title:  Niegdyś zwiedzeni przez własne pragnienia
date:  17/07/2023
---

`„Wśród nich i my wszyscy żyliśmy niegdyś w pożądliwościach ciała naszego, ulegając woli ciała i zmysłów, i byliśmy z natury dziećmi gniewu, jak i inni” (Ef 2,3).`

Gdyby nie interwencja Boga ludzka egzystencja byłaby zdominowana nie tylko przez zewnętrzne siły wymienione w Ef 2,2, ale także wewnętrzny przymus — pożądliwości „ciała naszego” oraz wolę „ciała i zmysłów” (Ef 2,3; por. Jk 1,14-15; 1 P 1,14).

`Co Paweł ma na myśli, mówiąc, że jego adresaci niegdyś byli „z natury dziećmi gniewu, jak i inni” (Ef 2,3)? Porównaj Ef 2,3 z Ef 5,6.`

Doczesne realia życia zgubionych ludzi są dostatecznie przygnębiające, ale ich ostateczny los jest naprawdę przerażający. Ludzie będący „z natury dziećmi gniewu” (Ef 2,3) zostaną ostatecznie osądzeni przez Boga.

Wyrażenie z natury dziećmi gniewu wskazuje na istotny problem ludzkości. Choć ludzie nadal noszą podobieństwo do Boga, muszą zrozumieć, że ich natura uległa fatalnemu zniekształceniu. Prowadzenie chrześcijańskiego życia nie jest jedynie kwestią pokonania kilku złych nawyków czy porzucenia upadków i grzechów (zob. Ef 2,1), które dotychczas popełnialiśmy. Mamy do czynienia nie tylko z grzechami, ale także z grzechem rozumianym jako grzeszność. Jesteśmy usposobieni do buntowania się przeciwko Bogu, wskutek czego zmierzamy ku samozniszczeniu. Ludzie z natury są uwikłani w schemat autodestrukcyjnych i grzesznych zachowań dyktowanych przez szatana (zob. Ef 2,2) i własne wewnętrzne grzeszne pragnienia (zob. Ef 2,3). Tak więc wierzący byli niegdyś z natury dziećmi gniewu.

Należy zwrócić uwagę na to, że Paweł używa czasu przeszłego — „byliśmy z natury dziećmi gniewu” (Ef 2,3). Nie znaczy to, że wewnętrzna skłonność do zła nie jest już elementem rzeczywistości życia wierzących. Paweł poświęcił znaczną część swojego listu — Ef 4,17-5,21 — by ostrzec swoich adresatów przed grzesznymi czynami wynikającymi z grzesznej natury, która nadal pozostaje zagrożeniem dla chrześcijan. Jednak ta stara natura nie musi dominować nad wierzącymi, którzy dzięki mocy Chrystusa mogą zewlec „z siebie starego człowieka” (Ef 4,22) i oblec się „w nowego człowieka, który jest stworzony według Boga w sprawiedliwości i świętości prawdy” (Ef 4,24).

`Kto z nas nie doświadczył zepsucia swojej starej natury nawet po tym, jak powierzyliśmy nasz los Jezusowi? Czego powinno to nas nauczyć o tym, jak ważne jest trzymanie się Jezusa w każdej chwili naszego życia?`