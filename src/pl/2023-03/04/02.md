---
title:  Niegdyś martwi i zwiedzeni przez szatana
date:  16/07/2023
---

`Przeczytaj Ef 2,1-10. Co wyróżnia się w tym opisie dokonań Jezusa dla nas?`

Wcześniej Paweł opisał zbawienie dane chrześcijanom (zob. Ef 1,3-23) i omówił krótko historię wierzących w Efezie (zob. Ef 1,13). W Ef 2,1-10 Paweł opisuje historię ich nawrócenia bardziej szczegółowo i osobiście. Porównuje ich wcześniejsze grzeszne życie (zob. Ef 2,1-3) z błogosławieństwami Bożego zbawienia, które przedstawia jako uczestniczenie w zmartwychwstaniu, wniebowstąpieniu i wywyższeniu Chrystusa (zob. Ef 2,4-7), a następnie opisuje podstawę tego zbawienia, którą są łaska i stwórcze dzieło Boga (zob. Ef 2,8-10).

Te trzy części fragmentu listu są zręcznie podsumowane w wyrażeniach użytych w Ef 2,5: (1) „umarliśmy przez upadki”, (2) „[Bóg nas] ożywił wraz z Chrystusem”, (3) „łaską zbawieni jesteście”.

W Ef 2,1-2 Paweł podkreśla smutną rzeczywistość życia swoich adresatów przed nawróceniem. Stwierdza, że byli oni martwi duchowo, praktykowali występki i grzechy jako stały element swojej egzystencji (zob. Ef 2,1) oraz pozostawali pod panowaniem szatana (zob. Ef 2,2). Ponieważ Paweł pisze do żywych ludzi, nazywa ich martwymi niegdyś w metaforycznym sensie (por. Ef 5,14). Jednak ich sytuacja była naprawdę trudna, gdyż żyli w odłączeniu od Boga, Źródła Życia (por. Kol 2,13; Rz 5,17; 6,23).

Zastanawiając się nad dawnym życiem swoich adresatów, Paweł identyfikuje dwie zewnętrzne siły, które panowały nad nimi. Pierwsza z nich to modła „tego świata” (Ef 2,2), czyli zwyczaje i sposoby postępowania przyjęte w ówczesnym społeczeństwie kształtującym ludzką egzystencję w buncie przeciwko Bogu.

Szatan jest opisany na dwa sposoby jako druga zewnętrzna siła dominująca w życiu efezjan przed nawróceniem. Jest on władcą, „który rządzi w powietrzu” (Ef 2,2), jako że powietrze (czyli okręgi niebieskie) jest identyfikowane jako miejsce istnienia nadprzyrodzonych mocy, w tym także tych złych (por. Ef 1,3; 3,10; 6,12). Jest on także aktywny na ziemi jako duch, „który teraz działa w synach opornych” (Ef 2,2).

`Czego te wersety uczą nas o realności wielkiego boju? Jak możemy czerpać pocieszenie i nadzieję ze świadomości, że Jezus zwyciężył i my możemy zwyciężyć w Nim?`