---
title:  Kościół jako oblubienica Chrystusa (cz. II)
date:  29/08/2023
---

`Jak Paweł posługuje się elementami starożytnych zwyczajów weselnych, kierując wezwanie do chrześcijan w Koryncie? Kiedy następowała prezentacja oblubienicy? (Zob. 2 Kor 11,1-4).`

Posługując się ostatnim elementem starożytnej ceremonii weselnej, w Ef 5,25-27 Paweł przedstawia Chrystusa jako Tego, który przysposabia oblubienicę (sam sobie!). W starożytności oblubienica była prezentowana oblubieńcowi przez swata, swatów lub ojca dziewczyny, ale nigdy przez samego oblubieńca! Jednak tutaj Paweł kreśli obraz Jezusa przysposabiającego Kościół jako oblubienicę samemu sobie.

Paweł przywołuje zwyczaje i role związane z zawarciem małżeństwa, by przedstawić więź Chrystusa z Kościołem jako opartą na rozwijającym się chronologicznym planie: 1. Zaręczyny. Chrystus ofiarował siebie za Kościół (jako cenę oblubienicy) i w ten sposób zaręczył się z Kościołem (zob. Ef 5,25). 2. Przygotowanie do zaślubin. Uwaga Oblubieńca skupia się na Jego aktualnych staraniach, by uświęcić i oczyścić oblubienicę (zob. Ef 5,26). 3. Ceremonia zaślubin. Chrystus oczekuje przysposobienia oblubienicy w ramach zaślubin (zob. Ef 5,27). Ten ostatni element nastąpi podczas wielkiej uroczystości zaślubin w chwili Jego powtórnego przyjścia, gdy Chrystus, Oblubieniec, przyjdzie po Kościół jako oblubienicę i przysposobi ją sobie (zob. Ef 5,27; por. 2 Kor 11,1-2; Kol 1,21-23.28).

W starożytności wesela często rozpoczynały się nocnym pochodem (zob. Mt 25,1-13). Oblubieniec i jego orszak zbierali się w domu oblubieńca, w którym mieli zamieszkać nowo poślubieni, a następnie uroczyście rozpoczynali pochód. Niosąc pochodnie przy dźwiękach radosnej muzyki orszak weselny zmierzał ku domowi ojca oblubienicy. Orszak oblubieńca zabierał stamtąd oblubienicę albo spotykał ją wychodzącą naprzeciw z własnym orszakiem, po czym udawał się do nowego domu, gdzie uczestnicy wesela rozpoczynali tygodniową ucztę. Jej wieńczącym momentem była ceremonia zaślubin, podczas której oblubienica była prezentowana oblubieńcowi.

Gdy Paweł przedstawia Chrystusa przysposabiającego Kościół samemu sobie, nawiązuje do weselnego pochodu i prezentacji oblubienicy oblubieńcowi. Czyniąc to, apostoł kreśli poruszający obraz powtórnego przyjścia Chrystusa i przyszłej ceremonii zaślubin, gdy wielowiekowe zaręczyny między Chrystusem a Jego Kościołem zostaną uwieńczone zaślubinami.

`Jakie przesłanie możemy dostrzec w tym pozytywnym, radosnym i pełnym nadziei obrazie Chrystusa i Kościoła jako Oblubieńca i oblubienicy?`