---
title:  Kościół jako oblubienica Chrystusa (cz. I)
date:  28/08/2023
---

`Porównaj Ef 5,25-27.29 z przypowieścią w Ez 16,1-14. Jakie elementy tej przypowieści odzwierciedla Paweł w swoim liście?`

Paweł w Ef 5,25-27.29 rozwija metaforę zaślubin i małżeństwa jako obraz więzi Kościoła z Chrystusem. Czerpie przy tym kreatywnie ze zwyczajów i ról związanych ze starożytnymi zwyczajami weselnymi. W odniesieniu do Kościoła jako oblubienicy Chrystus jest Boskim Oblubieńcem, który:

1. Miłuje Kościół jako oblubienicę (zob. Ef 5,25). Nigdy nie powinniśmy zapominać, że Jezus czyni dla nas wszystko z miłości. On prawdziwie nas miłuje!

2. Wydał siebie dla odkupienia oblubienicy. Zgodnie ze starożytnymi zwyczajami małżeńskimi oblubieniec musiał wykupić oblubienicę, zazwyczaj płacąc niemałą sumę w postaci pieniędzy czy ruchomego majątku. Zwyczaj ten odgrywał istotną rolę w starożytnej ekonomii. Chrystus zapłacił najwyższą cenę za Kościół jako oblubienicę — „wydał zań samego siebie” (Ef 5,25). Przez wcielenie i śmierć na krzyżu Chrystus wydał siebie dla odkupienia oblubienicy.

3. Oczyszcza swoją oblubienicę. Przygotowanie oblubienicy było ważną częścią starożytnego obrzędu weselnego. Podobnie jak to jest i dzisiaj, to oblubienica i jej druhny zajmowały się przygotowaniem jej do ceremonii zaślubin. Jednak Paweł w swojej metaforze przedstawia Oblubieńca jako tego, który przygotowuje oblubienicę! To On uświęca i oczyszcza ją „kąpielą wodną” (Ef 5,26), co zapewne stanowi odniesienie do chrztu.

4. Wypowiada słowa obietnicy. Owemu oczyszczeniu towarzyszy Słowo (zob. Ef 5,26), co wskazuje na słowo obietnicy, jaką Boski Oblubieniec składa swojej oblubienicy, przypuszczalnie w kontekście ceremonii zaślubin (por. Ef 1,3-14; 2,1-10; zwróć uwagę na obietnice Boga dla wierzących udzielane im przy ich nawróceniu). Zaręczyny były starożytną formą narzeczeństwa, ale traktowano je znacznie poważniej, gdyż towarzyszyły im negocjacje obejmujące spisanie umowy obejmującej cenę wykupu oblubienicy (przez męża) oraz wysokość posagu (majątku, który oblubienica wnosiła do małżeństwa od swojej rodziny).

5. Przygotowuje i przyozdabia oblubienicę. Gdy oblubienica zostaje wreszcie przedstawiona Oblubieńcowi, jest niezwykle piękna i jawi się jako nieskalana w swej wspaniałości (zob. Ef 5,27). Chrystus nie tylko oczyszcza swoją oblubienicę, ale także przygotowuje ją i ozdabia.

`Jak wersety te pomagają nam zrozumieć, co Chrystus czuje do nas? Dlaczego jest to dla nas źródłem otuchy?`