---
title:  Małżeński model jednego ciała
date:  31/08/2023
---

`Przeczytaj opis stworzenia zawarty w Rdz 2,15-25. Co dzieje się w tej historii przed stwierdzeniem dotyczącym męża i żony jako będących „jednym ciałem” (Rdz 2,24)?`

Kluczem do zastosowania rady Pawła wobec żon i mężów jest spostrzeżenie, iż cytuje on Rdz 2,24 (w Ef 5,31) jako zwieńczenie swej rady. Myśląc o opisie stworzenia w Księdze Rodzaju, Paweł bierze pod uwagę potrzeby chrześcijańskich zborów i zdrowe rodzinne więzi w nich. W Rdz 2,24 słyszy przesłanie rozbrzmiewające echem we wszystkich wiekach. Zgodnie z Bożym planem małżeństwo to związek, w którym mężczyzna i kobieta stają się jednym ciałem, a ich więź seksualna jest odbiciem więzi emocjonalnej i więzi duchowej, które nadają znaczenie więzi cielesnej.

Zwróć uwagę, że wybierając Rdz 2,24, Paweł powołuje się na stwierdzenie dotyczące małżeństwa sformułowane przed upadkiem i stosuje do więzi między mężem i żoną będącymi chrześcijanami. W naszym upadłym świecie rażące nadużycia dotyczące seksualności świadczą o tym, jak bardzo we współczesnych kulturach utrwalony jest pogląd, iż związek seksualny oznacza podporządkowanie kobiety mężczyźnie. Jednak Paweł stwierdza wyraźnie, że więź seksualna, zgodnie z przesłaniem Księgi Rodzaju, nie jest podporządkowaniem, ale jednością. Nie symbolizuje ani nie stanowi dominacji mężczyzny nad kobietą, ale wyraża jedność męża i żony, i to do tego stopnia, iż są oni jednym ciałem. Tak więc zarówno w Ef 5,21-33, jak i w Rdz 2,24 mamy do czynienia z ważną kontrkulturową i korygującą formułą teologiczną dotyczącą małżeństwa i seksualności.

W tym samym kontekście Paweł w następnym wersecie mówi o tajemnicy wielkiej (zob. Ef 5,32). Obejmuje ona obie strony podwójnej metafory omawianej przez Pawła — chrześcijańskiego małżeństwa rozumianego w świetle więzi Chrystusa z Jego Kościołem (zob. Ef 5,32) oraz więzi Chrystusa z Jego Kościołem rozumianej w świetle chrześcijańskiego małżeństwa (zob. Ef 5,32).

Chrześcijańskie małżeństwo zostaje uwznioślone przez porównanie go do więzi między Chrystusem i Kościołem. Ponadto, rozumiejąc więź Kościoła z Chrystusem przez pryzmat miłującego chrześcijańskiego małżeństwa, wierzący zyskują większą wyrazistość w pojmowaniu swojej więzi z Chrystusem.

`W jakim sensie Ef 5,33 jest zwięzłym podsumowaniem rady Pawła zawartej w Ef 5,21-32? Jeśli jesteś współmałżonkiem, jak możesz pełniej stosować te zasady w swoim małżeństwie?`