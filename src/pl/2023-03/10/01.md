---
title:  Mężowie i żony razem u stóp krzyża
date:  26/08/2023
---

### Studium Bieżącego Tygodnia
Ef 5,21-33; Flp 2,3-4; Ez 16,1-14; 2 Kor 11,1-4; Rdz 2,15-25.

> <p>Tekst Pamięciowy</p>
> „Mężowie, miłujcie żony swoje, jak i Chrystus umiłował Kościół i wydał zań samego siebie, aby go uświęcić, oczyściwszy go kąpielą wodną przez Słowo, aby sam sobie przysposobić Kościół pełen chwały, bez zmazy lub skazy, lub czegoś w tym rodzaju, ale żeby był święty i niepokalany” (Ef 5,25-27).

W Ef 5,21-33 Paweł rozwija zagadnienie wzajemnej uległości wierzących wobec siebie (zob. Ef 5,21). W ramach tego tematu kieruje rady do chrześcijańskich żon (zob. Ef 5,22-24) i mężów (zob. Ef 5,25-32), a następnie wspólną radę do jednych i drugich (zob. Ef 5,33).

W tych radach Pawła osoby studiujące Biblię dzisiaj mogą słyszeć głos zmartwychwstałego Chrystusa opisującego ideał naszych więzi małżeńskich. Możemy zrozumieć te rady, gdy przyjmiemy Ef 5,21-6,9 jako sposób Pawła na rozwinięcie najważniejszego tematu listu — jedności — w tym przypadku w chrześcijańskiej rodzinie. Choć Paweł surowo krytykuje wadliwe struktury społeczne starej ludzkości (zob. Ef 4,22), to jednak wyraża także radość z powstania nowej ludzkości (zob. Ef 2,15) pośród starej ludzkości z jej wadliwymi strukturami społecznymi. W ramach tych struktur wierzący mają przejawiać działanie nowej mocy — Ducha Świętego (zob. Ef 2,22; 3,16; 5,18-21; 6,17-18) — oraz nowych wzorców etycznych kształtowanych na podobieństwo Chrystusa (zob. Ef 4,13.15.20-24.32; 5,2.10.17.21-33), wskazujących na ostateczne wypełnienie planu Boga dla Jego ludu i świata.