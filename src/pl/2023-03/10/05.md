---
title:  Miłuj swoją żonę jak samego siebie
date:  30/08/2023
---

`Jakiego argumentu używa Paweł, by uświadomić mężom potrzebę autentycznego miłowania swoich żon? (Zob. Ef 5,28-30).`

Zasady życia rodzinnego wymienione przez Pawła (zob. Ef 5,21-6,9) świadczą o wyzwaniach, z jakimi mieli do czynienia chrześcijanie w ówczesnym społeczeństwie. W Ef 5,28-30 Paweł zwraca się do mężów, którym groziło to, że naśladując ówczesne zwyczaje, będą ciało swe mieć „w nienawiści” (Ef 5,29), dopuszczając się przemocy wobec żony. W grecko-rzymskim świecie w czasach Pawła prawo dawało ojcu rodziny (łac. pater familias) szeroki zakres władzy nad jego domownikami. Mężowi wolno było zgodnie z prawem surowo karać, a nawet zabić żonę, dzieci i niewolników. (Na szczęście wykorzystywanie takiej władzy w skrajny sposób było w znacznym stopniu ograniczone dzięki presji społecznej).

W Ef 5,25-27 Paweł wskazał największy przykład miłości — miłość Chrystusa do Kościoła. W ten sposób wskazał mężom znacznie lepszy wzór do naśladowania niż zwyczaje przyjęte w społeczeństwie. Przed przytoczeniem kolejnego argumentu apostoł raz jeszcze wskazuje Wielki Wzorzec, prosząc chrześcijańskich mężów, by postępowali tak samo jak Jezus, który wydał samego siebie za swoją oblubienicę, Kościół, oraz troszczy się teraz o jego potrzeby (zob. Ef 5,25-27). Paweł wzywa chrześcijańskich mężów, by nie kierowali się zwyczajami przyjętymi w ówczesnej kulturze, ale starali się naśladować pełną dobroci miłość Chrystusa.

W Ef 5,28-30 Paweł dodaje nowe uzasadnienie potrzeby miłowania żony przez męża — miłowanie własnego ciała. Paweł pisze coś, co wydaje się oczywiste: Nikt nigdy ciała swego nie miał w nienawiści (przynajmniej nikt przy zdrowych zmysłach). Mężowie nie krzywdzą siebie i nie stosują przemocy wobec siebie. Przeciwnie, żywią i pielęgnują swoje ciało (zob. Ef 5,29). Starając się wyeliminować surowość i brutalność, z jakimi spotykały się chrześcijańskie żony, Paweł wzywa mężów, by utożsamiali się ze swoimi żonami. Twierdzi, że mąż jest jedno z żoną, tak iż krzywdząc ją, krzywdzi samego siebie, co jest zachowaniem nieprzystającym do kogoś, kto uważa się za zdrowego na umyśle.

Wróciwszy do przykładu Jezusa, Paweł twierdzi, że okazuje On czułą troskę o samego siebie, dbając o wierzących, którzy są Jego ciałem (zob. Ef 5,29-30). Tak więc Paweł radzi mężom, by wzorowali swoje postępowanie wobec żon na tym, jak Chrystus traktuje wierzących.

`Paweł podaje przykład Jezusa zarówno żonom, jak i mężom. Czego możesz się nauczyć od Jezusa w kwestii miłowania członków swojej rodziny?`