---
title:  Rada dla chrześcijańskich żon
date:  27/08/2023
---

Paweł zaczyna od ogólnego stwierdzenia w Ef 5,21, łącząc Ef 5,1-20 z Ef 5,22-33, gdzie podkreśla potrzebę wzajemnej uległości chrześcijan (por. Mk 10,42-45; Rz 12,10; Flp 2,3-4). Wierzący mają przejawiać tę uległość „w bojaźni Chrystusowej” (Ef 5,21). W ten sposób Paweł po raz pierwszy wskazuje więź z Chrystusem jako najważniejszą dla wierzących i definiującą wszelkie inne więzi.

`Co Paweł ma na myśli, wzywając wierzących, by ulegali jedni drugim? Jak powinniśmy rozumieć to wezwanie? (Zob. Ef 5,21).`

Paweł prosi chrześcijańskie żony, by były „uległe mężom swoim jak Panu” (Ef 5,22), przy czym uległość ta dotyczy wyłącznie związku małżeńskiego — żona ma być uległa wyłącznie swojemu mężowi (zob. także 1 P 3,1.5). Czy Paweł, gdy mówi, że żona ma być uległa mężowi jak Panu, ma na myśli to, że żona ma traktować męża tak, jakby był on Chrystusem, czy raczej ma na myśli to, że poddanie Chrystusowi ma być prawdziwym i najwyższym wzorcem jej poddania mężowi?

W świetle Ef 6,7, gdzie Paweł prosi niewolników, by służyli „jako Panu, a nie ludziom”, oraz Kol 3,18, gdzie prosi żony, by były uległe mężom, „jak przystoi w Panu”, należy stosować drugą interpretację. Żony, jako wierzące, muszą przede wszystkim czcić Chrystusa, który jest ważniejszy niż mąż.

Zarówno w Liście do Kolosan, jak i w Liście do Efezjan Chrystus — i tylko Chrystus — jest przedstawiany jako Głowa Kościoła, który jest Jego ciałem (zob. Ef 1,22; 5,23; Kol 1,18). „Chrystus [jest] Głową Kościoła, ciała, którego jest Zbawicielem” (Ef 5,23). Przez analogię „mąż jest głową żony” (Ef 5,23), a wierność Kościoła wobec Chrystusa jest wzorem wierności żony wobec męża. Ten fragment listu zakłada, że małżeństwo jest związkiem opartym na wzajemnej miłości i trosce, wolnym od wszelkiej dysfunkcjonalności. Tak więc werset ten absolutnie nie może być wykorzystywany jako uzasadnienie jakiejkolwiek formy przemocy w rodzinie.

`W świetle tego, co przeczytaliśmy, dlaczego ważne jest to, byśmy pamiętali o poniższej radzie? Jeśli mąż „jest szorstki, nieokrzesany, porywczy, egoistyczny, surowy i władczy, to niech nie ośmiela się twierdzić, że mąż jest głową żony i że musi ona być mu uległa we wszystkim, bo nie należy on do Pana i nie jest mężem w pełnym znaczeniu tego słowa”30.`