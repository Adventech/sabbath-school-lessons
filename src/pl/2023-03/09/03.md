---
title:  Postępowanie godne dzieci światłości
date:  21/08/2023
---

Paweł pisze: „Niechaj was nikt nie zwodzi próżnymi słowy, z powodu nich bowiem spada gniew Boży na nieposłusznych synów” (Ef 5,6).

Paweł wskazał wcześniej tych, którzy dopuszczają się różnych grzechów, nie odczuwając nawet wstydu ani skruchy z tego powodu — rozpustników, nieczystych i chciwców (zob. Ef 5,5). Wyraźnie podkreślił, że ci, którzy są w Chrystusie, przeznaczeni do uczestniczenia w Jego przyszłym królestwie, nie powinni postępować tak, jak ci, którzy nie są posłuszni Chrystusowi (zob. Ef 5,5). Następnie wyraził obawę z powodu skutków próżnych słów. Ostrzegł wierzących, by nie dali się zwieść twierdzeniom, iż grzechy seksualne nie są złem, ani tym bardziej, by nie ulegali seksualnym pokusom (zob. Ef 5,6). Niemoralność seksualna, jak każdy grzech, zostanie osądzona przez Boga, a gniew Boży spotka „nieposłusznych synów” (Ef 5,6).

Wyrażenie gniew Boży nie jest łatwe do zrozumienia. Fakt, iż jest to Boży gniew, odróżnia go od zwyczajnej ludzkiej emocji nazywanej gniewem (por. Ef 4,31). Gniew Boży jest reakcją wyrozumiałego i sprawiedliwego Boga na uparte trwanie w złem, a nie szaleńczą i gwałtowną emocją spowodowaną jakimś drobnym uchybieniem. Ponadto wzmianki o gniewie Bożym najczęściej występują w kontekście natchnionych biblijnych ostrzeżeń przed nadchodzącym sądem (np. Ap 6,12-17; 16,1-16; 19,11-16). Boże ostrzeżenie przed nadchodzącym sądem jest przejawem łaski, gdyż ludzie są „z natury dziećmi gniewu” (Ef 2,3) podlegającymi sądowi.

`Dlaczego Paweł ostrzega wierzących, by nie byli wspólnikami grzeszników? (Zob. Ef 5,7-10).`

Paweł nawołuje: „Postępujcie jako dzieci światłości” (Ef 5,8), i dodaje: „Dochodźcie tego, co jest miłe Panu” (Ef 5,10). Poganie poszukiwali przyjemności w rozpuście i wszelkiej nieczystości lub chciwości (zob. Ef 5,3). Cel wierzących jest zupełnie inny. Nie jest nim poszukiwanie przyziemnych przyjemności, ale podobanie się Bogu (por. Rz 12,1; 2 Kor 5,9; Hbr 13,21 — wszędzie występuje to samo greckie słowo euarestos przetłumaczone jako miły lub podobający się). Wierzący starają się naśladować Chrystusa w Jego ofiarności — chodzić „w miłości, jak i Chrystus umiłował was i siebie samego wydał za nas” (Ef 5,2).

`Jakich próżnych słów musimy się wystrzegać w naszych czasach?`