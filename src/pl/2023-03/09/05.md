---
title:  Wykorzystując czas
date:  23/08/2023
---

Paweł kończy Ef 5,1-20 dwiema grupami napomnień zawartymi w Ef 5,15-17 i Ef 5,18-20, podkreślając potrzebę zachowania czystości seksualnej. Pierwsza grupa zaczyna się napomnieniem: „Baczcie więc pilnie, jak macie postępować, nie jako niemądrzy, lecz jako mądrzy” (Ef 5,15), powtórzonym następnie jako: „Dlatego nie bądźcie nierozsądni, ale rozumiejcie, jaka jest wola Pańska” (Ef 5,17). Pomiędzy te dwa zdania Paweł wplata wezwanie do właściwego wykorzystywania czasu (zob. Ef 5,16).

`Przyjrzyj się wezwaniu Pawła do życia w sposób odzwierciedlający praktyczną mądrość połączoną z modlitwą (zob. Ef 5,15-17). Na czym polega postępowanie zgodne ze słowami: „nie jako niemądrzy, lecz jako mądrzy” (Ef 5,15)? Co oznacza wykorzystywanie czasu (BW) czy jego odkupywanie (BG) w tym kontekście?`

W Liście do Efezjan Paweł wielokrotnie posłużył się często stosowaną w Starym Testamencie metaforą chodzenia (postępowania) jako sposobu życia (zob. Ef 2,2.10; 4,1.17 BG; 5,2.8 BG). Tutaj używa tej metafory w ramach wezwania do świadomego uczniostwa. Podobnie jak należy zachować ostrożność, idąc wyboistą czy ciemną ścieżką, wierzący powinni baczyć pilnie, jak mają postępować (zob. Ef 5,15). Ponieważ Ef 5,17 jest paralelny do Ef 5,15, to możemy znaleźć w nim definicję, co znaczy żyć, jak mądrzy ludzie. Mądrości mamy szukać nie w samych sobie. Aby być prawdziwie mądrymi, musimy sięgnąć poza siebie, by zrozumieć, „jaka jest wola Pańska” (Ef 5,17).

Wzywając wierzących do świadomego uczniostwa, Paweł posługuje się wymownym przykładem. W wyrażeniu „wykorzystując czas” (Ef 5,16; por. „czas odkupując” w BG), używa greckiego czasownika eksairein (por. Kol 4,5). Zapożyczony ze słownictwa handlowego czasownik, przetłumaczony jako wykorzystywać czy odkupywać, oznacza dosłownie korzystać z okazji — z oferty dostępnej w oczekiwaniu na powtórne przyjście Chrystusa. Greckie słowo przetłumaczone jako czas to kairos. Oznacza ono sprzyjający moment, okazję. Czas pozostały do końca jest wyjątkową okazją, która powinna być w pełni wykorzystana. Jest to także czas różnych wyzwań, „gdyż dni są złe” (Ef 5,16; por. Ef 6,13; Ga 1,4), a modła „tego świata” jest zdominowana przez „władcę, który rządzi w powietrzu” (Ef 2,2).

Wierzący, oczekując na powtórne przyjście Chrystusa, żyją w trudnym czasie, który Paweł porównuje do ryzykownego, ale dającego satysfakcję rynku. Tak więc mają być skrupulatni w sposobie korzystania z czasu, jak poszukiwacze okazji podczas wyprzedaży, gdy oferowane są okazyjne ceny. Choć nie możemy kupić zbawienia, obraz jest trafny — mamy skwapliwie skorzystać z tego, co zostało nam zaoferowane w Chrystusie.