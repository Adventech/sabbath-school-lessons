---
title:  Raczej dziękczynienie
date:  20/08/2023
---

`W jakim sensie, według Pawła, wierzący mają być naśladowcami Boga? (Zob. Ef 5,1-2).`

Paweł wzywa współwierzących, by chodzili w miłości, co ma szczególne znaczenie w tej części listu (zob. Ef 5,8.15). Owo chodzenie w miłości (zob. Ef 5,2) ma być wzorowane na miłości Chrystusa do nas (por. Ef 4,32), wyrażonej w Jego pojednawczej ofierze. Paweł podkreśla cztery fakty związane z ofiarą Chrystusa: 1. Była ona motywowana przez miłość Boga Ojca (zob. Ef 5,1) i Chrystusa (zob. Ef 5,2). 2. Miała charakter zastępczy, gdyż Chrystus umarł za nas; Chrystus nie był bierną ofiarą, ale wydał siebie za nas. 3. Zgodnie z symboliczną służbą odbywającą się w starotestamentowej świątyni ofiara Chrystusa została złożona także dla Boga. 4. Ofiara Chrystusa została przyjęta przez Boga, gdyż jest miłą wonnością (zob. Ef 5,2; por. Wj 29,18; Kpł 2,9; Flp 4,18).

W Ef 5,3-5 Paweł wyraża troskę o etykę seksualną. Zwłaszcza młodym wierzącym w Efezie groziło porzucenie chrześcijańskiego powołania wskutek pokus seksualnych, uleganie którym mogło udaremnić ich chrześcijańskie świadectwo (por. 1 Kor 5,1-11; 6,12-20; 2 Kor 12,21).

Z jednej strony grecko-rzymski świat pierwszego wieku po Chrystusie był pełen moralnego zepsucia i rozwiązłości opisanej w innych miejscach Nowego Testamentu (zob. 1 Kor 6,9; Ga 5,19; Ef 4,17-19; Kol 3,5). Na przykład podczas przyjęć w pałacach możnych praktykowano zachowania potępione przez Pawła w Ef 5,3-14: pijaństwo, nieprzyzwoite żarty, niemoralne rozrywki i rozpustę. Ponadto w miastach zapewniano anonimowość uczestnikom niemoralnych zachowań seksualnych. Z drugiej strony w ówczesnych społeczeństwach wielu ludzi starało się prowadzić szlachetne życie i występowało w obronie autentycznej moralności. Gdy Nowy Testament przeciwstawia niewłaściwym zachowaniom i postawom przejawy szlachetnego postępowania (np. Ef 5,21-6,9; Kol 3,18-4,1), to autorzy nowotestamentowych ksiąg czerpią przykłady z grecko-rzymskiego świata. Ten świat, jednocześnie rozwiązły i szlachetny, był dla Pawła dobrą ilustracją w napominaniu do unikania niemoralności praktykowanej przez pogan i wzywaniu współwierzących, by właściwym postępowaniem zyskiwali szacunek szlachetnych osób nienależących do Kościoła.

`W jaki sposób słowa Pawła dotyczące zachowań seksualnych znajdują zastosowanie w twojej kulturze i twoim miejscu zamieszkania?`