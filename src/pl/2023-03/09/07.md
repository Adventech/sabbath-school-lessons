---
title:  Do Dalszego Studium
date:  25/08/2023
---

Patrząc na Ef 5,1-20 jako całość, widzimy, że Paweł zdecydowanie wypowiada się przeciwko grzechowi i złu, zwłaszcza w formie seksualnej niemoralności i niestosownej mowy. Apostoł nie godzi się na obecność takich zepsutych zachowań wśród ludu Bożego. Wzywa wierzących do odrzucenia tego rodzaju zła i przyjęcia wysokich norm postępowania stosownego dla umiłowanych dzieci Bożych i świętych (zob. Ef 5,1-10). Wyraża przekonanie, że gdy chrześcijańska wspólnota postępuje zgodnie z tym wymaganiem, wówczas jaśnieje jak światło w ciemności, prowadząc bliźnich od samodestrukcyjnego stylu życia ku łasce Bożej i prawdzie (zob. Ef 5,11-14).

Paweł wyobraża sobie Kościół niesiony odnowionym zapałem, postępujący jak dzieci światłości w oczekiwaniu na powtórne przyjście Chrystusa (zob. Ef 5,8; zob. także Ef 5,15-16), błogosławiony obecnością Chrystusa (zob. Ef 5,14) i gromadzący się, by wspólnie oddawać cześć Bogu. Motywowani przez swój status umiłowanych dzieci Bożych oraz przez ofiarę Chrystusa złożoną za nich (zob. Ef 5,1-2), będąc pełni Ducha Świętego (zob. Ef 5,18), wierzący uczestniczą we wspólnym nabożeństwie z energią i radością, śpiewając i dziękując Panu Jezusowi Chrystusowi i Bogu Ojcu. Mocno trzymając się niebiańskiej rzeczywistości, wysławiają nadzieję na przyszłość opartą na dokonaniach Boga w Panu Jezusie Chrystusie w przeszłości, teraźniejszości i przyszłości (zob. Ef 5,18-20).

Rozumiany w ten sposób fragment tego listu jest czymś więcej niż zbiorem niepowiązanych ze sobą nakazów dotyczących chrześcijańskiego życia. Jest on proroczym wezwaniem dotyczącym chrześcijańskiej tożsamości, zaangażowania, społeczności i nabożeństwa w czasach końca — pełnym patosu zaproszeniem do skorzystania z okazji i przyjęcia oferty danej ludzkości, zanim nastąpi powtórne przyjście Chrystusa (zob. Ef 5,16).

**Pytania Do Dyskusji**

`1. Mając do czynienia ze współczesną kulturą, która głosi swoje wartości dwadzieścia cztery godziny na dobę przez siedem dni w tygodniu przy pomocy wszelkich możliwych środków masowego przekazu, jak wierzący mogą stosować wysokie standardy, do których wzywa Paweł?`

`2. Jakie strategie mogą dzisiaj stosować wierzący, by dochodzić „tego, co jest miłe Panu” (Ef 5,10), i rozumieć, „jaka jest wola Pańska” (Ef 5,17)?`

`3. Niektórzy mogą stwierdzić, że słowa Pawła skierowane przeciwko niemoralności seksualnej wśród wierzących (zob. Ef 5,3-4) oznaczają, że powinniśmy jedynie unikać zboczeń seksualnych i przemocy seksualnej. Dlaczego taki wniosek jest zbyt ograniczony?`

`4. W jaki sposób nasze społeczeństwo naśladuje pogańskie praktyki, które Paweł potępiał w swoich czasach?`