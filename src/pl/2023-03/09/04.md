---
title:  Obudź się, który śpisz
date:  22/08/2023
---

`Przeczytaj Ef 5,11-14. Jakie mocne ostrzeżenie zawarł Paweł w tych wersetach i jak odnosi się ono do nas?`

Aby zrozumieć Ef 5,11-14, musimy zauważyć, że Paweł kieruje do wierzących naprzemiennie dwa napomnienia: (1) by żyli w sposób przynoszący chwałę Bogu „jako dzieci światłości” (Ef 5,8; zob. także Ef 5,1-2.4.9-11.13-14) oraz (2) by nie ulegali seksualnej niemoralności sprzecznej z wolą Boga i należącej do bezowocnych uczynków ciemności (zob. Ef 5,11; zob. także Ef 5,3-8.12).

Możemy także przyjrzeć się paralelnemu napomnieniu w Ef 5,8-10, aby zrozumieć Ef 5,11. Wierzący mają żyć wśród niewierzących jako światłość w Panu i „dzieci światłości” (Ef 5,8). Mają to czynić, by być widzianymi i świadczyć, że „owocem światłości jest wszelka dobroć i sprawiedliwość, i prawda” (Ef 5,9). Tak więc Paweł zaleca strategię mającą na celu demonstrowanie Bożej dobroci. Wierzący mają ganić bezowocne uczynki ciemności przez okazywanie sprawiedliwej alternatywy tak, by wszyscy mogli ją zobaczyć.

W złożonych i poetyckich frazach Ef 5,13-14 Paweł sugeruje, że wierzący, okazując „owoc Ducha” (Ef 5,9 BG), mogą prowadzić ludzi zeświecczonych do wiary w Chrystusa. Duch Święty jest jak światłość i objawia to, co ukryte: „Natomiast wszystkie te rzeczy, gdy są piętnowane, stają się jawne dzięki światłu, bo wszystko, co staje się jawne, jest światłem” (Ef 5,13 BT). Gdy dekadencki styl życia zostaje wystawiony na światło, ludzie zeświecczeni mogą ujrzeć swoje postępowanie takim, jakim jest ono naprawdę (staje się jawne) — bez przyszłości i skazane na gniew (zob. Ef 5,5-6) — oraz doświadczyć przemiany od ciemności do światłości (wszystko bowiem, co się ujawnia, jest światłem). Jest to taka sama przemiana, jakiej doświadczyli wierzący w Efezie (zob. Ef 5,8).

Jak powinniśmy rozumieć poetyckie zdanie czy pieśń w Ef 5,14, gdzie Paweł używa skojarzenia ze zmartwychwstaniem w czasie końca (por. Ef 2,1.5), by skierować wezwanie do przebudzenia z duchowej drzemki i doświadczenia odradzającej obecności Chrystusa? Ponieważ Iz 60,1-3 — fragment tekstu, do którego Paweł wyraźnie nawiązuje — jest skierowany do ludu Bożego, Izraela, możemy postrzegać tę pieśń/wiersz w Ef 5,14 jako mocne wezwanie do chrześcijan, by obudzili się i uświadomili sobie swoją rolę misjonarzy odbijających światło Chrystusa w świecie pełnym ciemności (por. Flp 2,14-16; Mt 5,16).

`Jak mamy żyć, by demaskować uczynki ciemności jako bezużyteczne i złe?`