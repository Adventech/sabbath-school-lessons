---
title:  Żyć mądrze
date:  19/08/2023
---

### Studium Bieżącego Tygodnia
Ef 5,1-20; 1 Kor 5,1-11; Ap 16,1-16; Kol 4,5; Prz 20,1; 23,29-35; Dz 16,25.

> <p>Tekst Pamięciowy</p>
> „Baczcie więc pilnie, jak macie postępować, nie jako niemądrzy, lecz jako mądrzy, wykorzystując czas, gdyż dni są złe. Dlatego nie bądźcie nierozsądni, ale rozumiejcie, jaka jest wola Pańska” (Ef 5,15-17).

Nie tak dawno temu na aukcji w Londynie wystawiono na sprzedaż kryształowy wazon, który miał być dziewiętnastowiecznym francuskim wazonem w kolorze bordo. Jego wartość oszacowano wówczas na ponad tysiąc złotych. Dwaj uczestnicy aukcji rozpoznali, że w rzeczywistości owo kryształowe naczynie jest niezwykle rzadkim islamskim wazonem wartym około dwudziestu sześciu milionów złotych. Oczywiście nabyli go. Co sprawiło, że skorzystali z takiej okazji? Wiedzieli coś, czego nie wiedzieli inni potencjalni nabywcy — znali prawdziwą wartość oferowanego przedmiotu.

W Ef 5,1-20 Paweł porównuje to, co cenią poganie, z tym, co jest naprawdę cenne dla chrześcijan. Poganie mieli upodobanie w nieprzyzwoitych żartach (zob. Ef 5,4), pijackich biesiadach (zob. Ef 5,18) i rozpuście (zob. Ef 5,3.5), upatrując w tym największych życiowych przyjemności. Wierzący zaś wiedzą, że zbliża się ostateczny dzień rozliczenia, gdy objawi się prawdziwa wartość wszystkiego (zob. Ef 5,5-6). Zamiast biesiadować i upijać się, cenią oni lepsze rzeczy — wszelką dobroć, sprawiedliwość i prawdę w Chrystusie (zob. Ef 5,9). Paweł zachęca współwierzących, by wybrali najlepszą ofertę w Chrystusie, zwłaszcza że żyją (jak wszyscy) na progu wieczności.