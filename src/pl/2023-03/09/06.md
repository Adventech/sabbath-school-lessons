---
title:  Uduchowione nabożeństwo (zob. Ef 5,18-20)
date:  24/08/2023
---

`W Ef 5,18-20 Paweł nawiązuje do chrześcijańskich wspólnych nabożeństw. Jak przedstawia chrześcijan gromadzących się, by razem oddawać cześć Bogu?`

W swoim ostatnim apelu w Ef 5,1-20 Paweł wzywa współwierzących, by stronili od upijania się winem, a zamiast tego wspólnie doświadczali obecności i mocy Ducha Świętego. Apostoł zakazuje pijaństwa (przypuszczalnie cytując Prz 23,31 z greckiego przekładu Starego Testamentu), sugerując, że ma na myśli wypowiedzi skierowane przeciwko spożywaniu alkoholu zawarte w księgach mądrościowych (zob. Prz 20,1; 23,29-35). Zło, jakie zazwyczaj wiąże się z pijaństwem, obejmuje grubiańską i nieprzyzwoitą mowę, bezmyślność, niemoralność i bałwochwalstwo (zob. Ef 5,3-14). To wszystko należy odrzucić na rzecz rozważnego i uduchowionego oddawania czci Bogu. Kluczowe wezwanie Pawła do bycia napełnionym Duchem zostaje następnie zmodyfikowane przez szereg czasowników w Ef 5,19-21 (rozmawiając, śpiewając i grając, dziękując, ulegając).

Paweł kieruje tu napomnienie w liczbie mnogiej: „bądźcie pełni Ducha” (Ef 5,18), mając na myśli wierzących zebranych podczas uduchowionego nabożeństwa budującego jedność (zob. 4. rozdział Listu do Efezjan), w przeciwieństwie do egocentrycznych zachowań i bałwochwalczego nabożeństwa pogan (zob. Ef 5,1-18). W tym szkicu zwyczajowego nabożeństwa pierwszych chrześcijan wybija się element pieśni. Niektórzy twierdzą, że Kościół wręcz rodził się, śpiewając, a ten fragment listu, wraz z Kol 3,16, stanowi potwierdzenie tego spostrzeżenia (por. Dz 16,25; Jk 5,13).

Nabożeństwo ma także wymiar poziomy, jako że śpiewając, członkowie Kościoła w pewnym sensie rozmawiają „ze sobą” (Ef 5,19). Jednak obiektem pieśni chwały jest Pan, co wskazuje Ef 5,20, nazywając Jezusa Chrystusa Panem (por. Kol 3,16 BG). Dziękczynienie wspomniane w Ef 5,20, opisane jako równoległe do uwielbiających pieśni z Ef 5,19, ma być zanoszone „Bogu i Ojcu w imieniu Pana naszego, Jezusa Chrystusa”. W wyrażeniu „pieśni duchowne” przymiotnik duchowny (gr. pneumatikos) podkreśla rolę Ducha Świętego w nabożeństwie, gdyż oznacza pieśni inspirowane czy napełnione przez Ducha Świętego. Tak więc szkic nabożeństwa pierwszych chrześcijan według apostoła Pawła przedstawia wszystkie Trzy Boskie Osoby jako wyraźnie uwzględnione w oddawaniu czci Bogu.

`Jak możesz korzystać z muzyki, by wzbogacić twoje doświadczenie nabożeństwa i oddawania czci Bogu?`