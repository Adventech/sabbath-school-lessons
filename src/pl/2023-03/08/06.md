---
title:  Uprzejmość (zamiast goryczy)
date:  17/08/2023
---

Nawiązując do dnia odkupienia (zob. Ef 4,30), Paweł sugeruje swoim adresatom, by rozważyli sposób posługiwania się mową w świetle powtórnego przyjścia Chrystusa. Tak więc Ef 4,31-32 można zrozumieć jako fragment listu dotyczący posługiwania się mową w kontekście tego zbliżającego się wielkiego wydarzenia.

`Jakie postawy i zachowania związane z mową należy odrzucić w świetle powtórnego przyjścia Chrystusa? Jakie postawy i zachowania trzeba rozwijać i umacniać? (Zob. Ef 4,31-32).`

W końcowym napomnieniu zawartym w Ef 4,17-32 Paweł po raz kolejny kieruje do swoich adresatów negatywny nakaz, wskazując sześć występków, które mają być usunięte spośród nich (zob. Ef 4,31). Następnie umieszcza pozytywny nakaz, iż mają oni być uprzejmi, serdeczni i przebaczający sobie wzajemnie (zob. Ef 4,32). Wreszcie dodaje także uzasadnienie. Wierzący mają odpuszczać sobie wzajemnie przewinienia, „jak i wam Bóg odpuścił w Chrystusie” (Ef 4,32). Lista sześciu występków zaczyna się i kończy ogólnymi określeniami: wszelka gorycz oraz wszelka złość. Między nimi pojawiają się cztery słowa: zapalczywość, gniew, krzyk i złorzeczenie (zob. Ef 4,31).

Ostatnie z tych słów jest tłumaczeniem greckiego słowa blasfemia (bluźnierstwo), które zostało zapożyczone jako termin oznaczający mówienie o Bogu w sposób poniżający. To greckie słowo może oznaczać wypowiadanie się w niepochlebny sposób zarówno o Bogu, jak i ludziach (potwarz, szkalowanie, oszczerstwo). Lista ta wskazuje na to, iż negatywne postawy (gorycz, zapalczywość, gniew) wydają się przeradzać w gniewną mowę (krzyk i złorzeczenie). W gruncie rzeczy Paweł rozbraja chrześcijańską mowę. Postawy prowadzące do gniewnych wypowiedzi i retoryczne strategie stosujące tego rodzaju „mocne” wypowiedzi muszą być wyeliminowane wśród chrześcijan. Chrześcijańska społeczność ma kwitnąć, dbając o jedność Kościoła (por. Ef 4,1-16), a to wymaga wyzbycia się takiego rodzaju używania mowy.

Zła mowa ma być nie tyle wyparta, co zastąpiona dobrą. Nasze rozmowy i postępowanie w chrześcijańskiej społeczności — jak i poza nią — mają wypływać nie z gniewu, ale z uprzejmości, serdeczności i przebaczenia opartego na najwyższym ze wszystkich standardów, czyli przebaczenia okazanego nam przez Boga w Chrystusie (zob. Ef 4,32). Paweł wskazuje pionowe przebaczenie (okazane nam przez Boga) jako wzór poziomego przebaczenia (które okazujemy sobie nawzajem — por. Kol 3,13; Mt 6,12.14-15).

`Pomyśl, jaką moc mają twoje słowa. Jak możesz ich używać, by podnosić innych na duchu, wspierać ich i budować w wierze?`