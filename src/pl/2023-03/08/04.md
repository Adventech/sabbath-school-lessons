---
title:  Mowa pełna łaski służąca budowaniu jedności
date:  15/08/2023
---

`Która część rady Pawła dotyczącej właściwego posługiwania się mową wśród wierzących jest obecnie dla ciebie najważniejsza? Dlaczego? (Zob. Ef 4,25-29).`

W Ef 4,25-32 Paweł stosuje kilkakrotnie ciekawą konstrukcję stylistyczną. Na przykład w Ef 4,25 występują negatywny nakaz („odrzuciwszy kłamstwo”), pozytywny nakaz („mówcie prawdę, każdy z bliźnim swoim”) i uzasadnienie („bo jesteśmy członkami jedni drugich”), co można rozumieć następująco: Ponieważ należymy do jednego ciała, odnośmy się do siebie jak części jednego organizmu. Wezwanie Pawła do mówienia prawdy nie jest przyzwoleniem na konfrontowanie się z innymi wierzącymi przez nietaktowne przytaczanie faktów. Paweł nawiązuje do Za 8,16, gdzie mówienie prawdy jest przedstawione jako jeden ze sposobów zachowywania pokoju.

Ponieważ w Ef 4,31 Paweł gani gniew i gniewną mowę, jego słowa w Ef 4,26 nie przyzwalają na wyrażanie gniewu w zgromadzeniu. Paweł dopuszcza występowanie gniewu, ale ogranicza jego wyrażanie, mówiąc niejako: Nawet gdy odczuwacie gniew, nie pozwalajcie, by doprowadzał was do grzechu.

W swoje napomnienie dotyczące mowy Paweł wplata negatywny nakaz dotyczący kradzieży: „Kto kradnie, niech kraść przestanie” (Ef 4,28). W pozytywny sposób radzi, by ten, kto dopuszczał się kiedyś kradzieży, żmudną pracą własnych rąk zdobywał dobra (zob. Ef 4,28; zob. także 1 Kor 4,12; 1 Tes 4,11), a to po to, „aby miał z czego udzielać potrzebującemu” (Ef 4,28). Być może Paweł uwzględnia tutaj radę dotyczącą kradzieży, gdyż ta łączy się ze zwodniczą mową, co ilustruje historia Ananiasza i Safiry w Dz 5,1-11. Wiara Pawła w odradzającą moc Chrystusa jest tak silna, iż postrzega byłych złodziei jako potencjalnych dobroczyńców!

Następnie Paweł nakazuje: „Niech żadne nieprzyzwoite słowo nie wychodzi z ust waszych” (Ef 4,29). Dotyczy to wszelkich destrukcyjnych słów, które wydają się w niepohamowany sposób cisnąć na usta, by dokonać swojego niszczycielskiego dzieła. Z pozytywnej strony Paweł widzi możliwość nie tylko pohamowania złej mowy, ale także zastąpienia jej taką, która spełnia trzy kryteria: (1) „może budować”, (2) jest „potrzebna”, (3) przynosi „błogosławieństwo tym, którzy (…) słuchają” (Ef 4,29). Oby nasza mowa zawsze spełniała te kryteria!