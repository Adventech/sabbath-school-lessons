---
title:  Radykalna zmiana odzienia
date:  14/08/2023
---

`Przypominając na nowo historię nawrócenia swoich adresatów, jaki ważny punkt podkreśla Paweł w przesłaniu skierowanym do nich? (Zob. Ef 4,20-24).`

Po opisaniu ich wcześniejszej pogańskiej egzystencji (zob. Ef 4,17-19) Paweł nie mówi: Ale wy nie tak nauczyliście się o Chrystusie. Mówi natomiast następująco: „Ale wy nie tak nauczyliście się Chrystusa” (Ef 4,20). Podkreślając, że jego adresaci „słyszeli o nim [Chrystusie] i w nim pouczeni zostali…”, Paweł wskazuje konieczność przyjęcia stylu życia kształtowanego przez Chrystusa, mówiąc: „…gdyż prawda jest w Jezusie” (Ef 4,21). Według Pawła przyjęcie wiary skupia się na osobistej więzi z Chrystusem, tak żywej i realnej, iż można ją określić jako „w nim pouczeni” (Ef 4,21). Uznajemy, że zmartwychwstały i wywyższony Jezus żyje i jest obecny w naszym życiu. W wyniku tego jesteśmy kształtowani przez Jego naukę i przykład oraz dochowujemy wierności wobec Niego jako naszego żyjącego Pana. Otwieramy nasze życie na Jego aktywne prowadzenie i kierownictwo przez Ducha Świętego i Słowo Boże.

Paweł mówi nam, że przyjęcie stylu życia kształtowanego przez Chrystusa wymaga zrobienia trzech rzeczy, które przedstawia, posługując się porównaniem do odzienia: (1) zewleczenia „z siebie starego człowieka” (Ef 4,22), czyli porzucenia dawnego sposobu życia; (2) doświadczenia wewnętrznego odnowienia (zob. Ef 4,23); (3) obleczenia się „w nowego człowieka” (Ef 4,24), czyli przyjęcia nowego stylu życia kształtowanego przez Boga. Metafora użyta przez Pawła odzwierciedla użycie odzienia w Starym Testamencie jako symbolu zarówno grzeszności (np. Ps 73,6; Za 3,3-4; Ml 2,16), jak i zbawienia (np. Iz 61,10; Ez 16,8; Za 3,4-5).

W starożytności mężczyźni nosili długą do kolan tunikę jako zasadniczą część ubioru, a płaszczem chronili się przed słońcem i chłodem. Także kobiety nosiły tuniki. W czasach biblijnych większość ludzi żyła bardzo skromnie. Ubiór był bardzo cenny i kosztowny, więc szanowano go, aby służył jak najdłużej. Mało kogo było stać na dwie zmiany odzieży. Jakość i styl ubioru świadczyły o tożsamości i pozycji społecznej tego, kto go nosił. Zmiana odzieży — zastąpienie starej garderoby nową — była ważnym wydarzeniem (inaczej niż we współczesnej zachodniej kulturze). Dlatego Paweł porównuje ważną zmianę w życiu człowieka do zmiany odzieży, a porównanie to było dość wymowne w kontekście kultury biblijnej pierwszego wieku po Chrystusie.

`Jaka jest istotna różnica między dowiedzeniem się czegoś o Chrystusie, a poznaniem Go?`