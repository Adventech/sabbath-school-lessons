---
title:  Do Dalszego Studium
date:  18/08/2023
---

„Niech wasze rozmowy będą takie, byście nie musieli z ich powodu okazywać skruchy. »A nie zasmucajcie Bożego Ducha Świętego, którym jesteście zapieczętowani na dzień odkupienia« (Ef 4,30). (...). Jeśli umiłowanie prawdy jest w waszych sercach, to będziecie chodzić w prawdzie. Będziecie mówić o błogosławionej nadziei, jaką macie w Jezusie. Jeśli macie miłość w sercu, będziecie się starali budować współwyznawców w najświętszej wierze. Gdy usłyszycie coś, co mogłoby szkodzić kształtowaniu charakteru przyjaciela czy współwyznawcy, nie zachęcajcie go do tego, by w ten sposób mówił. To jest dzieło wroga. Uprzejmie zwróćcie mu uwagę, że wypowiadanie takich słów jest złem i Słowo Boże tego zakazuje”29.

Jak zmieniłby się twój zbór, gdyby wszyscy, którzy do niego należą, przyjęli zobowiązanie wyrażone w poniższych punktach i dotrzymywali go?

1. Pragnę, by mój wpływ w Kościele Adwentystów Dnia Siódmego i poza nim był pozytywny, budujący, prowadzący do wiary i utwierdzający moralność (zob. Ef 4,29).

2. Ze względu na wezwanie Chrystusa do jedności i miłości będę więcej chwalił tych, którzy postępują dobrze, niż wytykał błędy tym, którym się one przydarzają (zob. J 13,34-35; 17,20-23; Ef 4,1-6; 1 Tes 5,9-11).

3. Gdy dojdzie do różnicy zdań, będę się zachowywał wobec innych współwierzących w sposób nacechowany szacunkiem. Będę zakładał, że są ludźmi uczciwymi i oddanymi Chrystusowi. Swoje zdanie przedstawię w sposób umiarkowany, nie narzucając go innym (zob. Ef 4,31-32).

4. Będę żył w radości, korzystając z każdej okazji, by budować i wspierać współwierzących w oczekiwaniu na powtórne przyjście Chrystusa (zob. Ef 4,29-30; Ga 6,2; Hbr 10,24-25).

**Pytania Do Dyskusji**

`1. Przeczytaj jedenaście wzmianek w Liście do Efezjan, w których Paweł mówi o współdziałaniu osób boskiej Trójcy dla zbawienia ludzkości. Jak te przykłady przyczyniają się do naszego zrozumienia Bóstwa? (Zob. Ef 1,3-14.15-23; 2,11-18.19-22; 3,1-13.14-19; 4,4-6.17-24.25-32; 5,15-20; 6,10-20 — Pan w Ef 6,10 odnosi się do Chrystusa).`

`2. Jak rada Pawła dotycząca chrześcijańskiej mowy (zob. Ef 4,25-32) stosuje się do aktywności w internecie, gdzie anonimowość sprzyja słownej przemocy?`