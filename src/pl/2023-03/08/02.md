---
title:  Biegnąca w dół spirala grzechu
date:  13/08/2023
---

`Porównaj Ef 4,17-32 z Kol 3,1-17. W jaki sposób Paweł wzywa współwierzących do życia w sposób służący jedności Kościoła?`

W poprzedniej części rozdziału, Ef 4,1-16, Paweł poruszał temat jedności Kościoła. Gdy porównamy Ef 4,1 z Ef 4,17, zauważamy podobieństwo tych dwóch wezwań co do tego, jak mamy postępować, czyli w jaki sposób mamy żyć. To podobieństwo sugeruje tożsamość tematu, którym jest jedność i styl życia służący jedności, ale przedstawionego z nowego i początkowo bardziej negatywnego punktu widzenia.

W Ef 4,17-24 Paweł porównuje styl życia pogan, który postrzega jako szkodzący jedności (zob. Ef 4,17-19), z prawdziwym chrześcijańskim wzorcem życia sprzyjającym jedności (zob. Ef 4,20-24). Gdy czytamy ostrą krytykę nacechowanego deprawacją pogańskiego stylu życia, przypominamy sobie o przekonaniu Pawła, iż poganie są odkupieni przez Boga w Chrystusie i mają pełny udział w ludzie Bożym (zob. Ef 2,11-3,13). Tak więc w Ef 4,17-19 apostoł podaje cząstkowy i negatywny opis pogan „w ciele” (Ef 2,11).

Paweł nie jest zainteresowany szczególnymi grzechami czy zachowaniami przejawianymi przez pogan. Chodzi mu raczej o wzorzec postępowania, jakim się kierują — biegnącą w dół spiralę życia w niewoli grzechu. Sednem Ef 4,17-19 jest przedstawienie bezdusznej duchowości: „…w próżności umysłu swego, mający przyćmiony umysł i dalecy od życia Bożego” (Ef 4,17-18). Ta bezduszna duchowość jest źródłem mrocznego rozumowania podkreślonego na początku tego fragmentu tekstu — „…przez nieświadomość, która jest w nich, przez zatwardziałość serca ich, mając umysł przytępiony…” (Ef 4,18-19) — oraz zdeprawowanej praktyki seksualnej wymienionej na końcu: „…oddali się rozpuście, dopuszczając się wszelkiej nieczystości z chciwością” (Ef 4,19). Będąc odizolowani od Boga, nie wiedzą, jak żyć, a będąc odłączeni od Jego zbawiennej łaski, staczają się po biegnącej w dół spirali grzechu i deprawacji.

`Jakie jest twoje doświadczenie z mocą grzechu wciągającą człowieka coraz głębiej w grzech?`