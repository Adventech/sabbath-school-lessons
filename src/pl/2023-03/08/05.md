---
title:  Duch Święty w życiu wierzących
date:  16/08/2023
---

`Omawiając grzechy dotyczące mowy występujące w chrześcijańskiej społeczności, jakie napomnienie związane z obecnością Ducha Świętego kieruje Paweł do współwierzących? (Zob. Ef 4,30).`

Paweł kieruje do swoich adresatów jednocześnie surowe ostrzeżenie i cenną obietnicę. Nasze grzechy popełniane przeciwko współwierzącym w Kościele nie są drobnymi pomyłkami bez konsekwencji. To, co zasmuca Ducha Świętego, stanowi poważne nadużycie Bożego daru mowy, który staje się narzędziem niszczenia innych (zob. Ef 4,25-27.29.31-32). Fakt, iż ostrzeżenie Pawła jest echem Iz 63,10, podkreśla powagę tego ostrzeżenia: „Lecz oni [Izraelici] byli przekorni i zasmucili Ducha jego Świętego; wtedy przemienił się w ich nieprzyjaciela, sam przeciwko nim walczył”.

W dodającej otuchy obietnicy Paweł potwierdza, że Duch Święty pieczętuje wierzących od dnia, w którym przyjmują Chrystusa (zob. Ef 1,13-14), aż do dnia odkupienia (zob. Ef 4,30). Więź Ducha Świętego z wierzącym nie jest krucha i słaba, ale silna i trwała. Gdy wierzący lekceważą obecność Ducha Świętego mieszkającego w nich, stosując boski dar mowy jako narzędzie agresji, to Duch Święty nie opuszcza ich, ale jest tym zasmucony. Duch Święty nie zamierza opuszczać wierzących, ale naznacza ich jako należących do Boga i chronionych przez Niego aż do powtórnego przyjścia Chrystusa.

Paweł podkreśla pełnię boskości Ducha Świętego, nazywając Go Bożym Duchem Świętym, a także wskazuje osobowość Ducha Świętego, sugerując, iż może On zostać zasmucony. (Zob. także Rz 8,16.26-27; 1 Kor 2,10.13; 12,11; Ga 5,17-18).

Mówiąc o tajemnicy Bóstwa, musimy zachować daleko idącą ostrożność. Duch Święty jest jedno z Ojcem i Synem, ale równocześnie odrębny od Nich. „Duch Święty posiada własną wolę i kieruje się nią, dokonując wyborów. Może zostać zasmucony, a wypowiadanie się przeciwko Niemu jest bluźnierstwem. Takie wyrażenia nie pasują do bezosobowej mocy czy wpływu, gdyż mogą się odnosić wyłącznie do osobowości. Czy zatem Duch Święty jest osobą, taką jak ty i ja? Oczywiście nie, gdyż my używamy wyłącznie ograniczonej ludzkiej terminologii, opisując Bóstwo, zaś Duch Święty jest kimś, kim człowiek nigdy być nie może”28.

`Boży Duch Święty mieszkający w nas ma z nami tak bliską więź, iż nasze czyny mogą oddziaływać na Niego. Dzielimy życie z osobą Bóstwa zaangażowaną w trwałą więź z nami, która pieczętuje nas po kres czasu. Jaka powinna być nasza odpowiedź wiary na tę zdumiewającą prawdę?`