---
title:  Wielki bój w listach Pawła
date:  12/09/2023
---

`Przeczytaj Rz 13,11-14; 1 Tes 5,6-8; 2 Kor 10,3-6. W jaki sposób wersety te są podobne do Ef 6,10-20? Dlaczego Paweł posługiwał się takimi metaforycznymi obrazami?`

W tych listach Paweł często stosuje militarną terminologię i metaforykę, zapraszając wierzących, by wzorowali się na właściwej wojskowej dyscyplinie. Ef 6,10-20 jest najdłuższym tekstem wykorzystującym wojskowe słownictwo, a jednocześnie najtrafniej wyrażającym zrozumienie ewangelii. Wywyższony Chrystus, po tym, jak na krzyżu pokonał „nadziemskie władze i zwierzchności” (Kol 2,15), teraz korzysta z efektów tego zwycięstwa jako wywyższony Pan nad wszelkimi mocami (zob. Flp 2,9-11). Pozyskując swoich wyznawców jako wojowników w wielkim boju, Chrystus prowadzi swoje wojsko światłości ku wielkiemu zwycięstwu (zob. 1 Kor 15,54-58; 2 Tes 2,8; Rz 16,20). Gdy zbierzemy razem militarną symbolikę wykorzystaną przez Pawła, zobaczymy, że rozumiał on konflikt między dobrem a złem jako „wielowiekowy wielki bój — szereg bitew między dwiema armiami, które ścierają się od wieków, aż ostatecznie jedna z nich zwycięży w końcowym starciu”41.

Często wykorzystywany przez Pawła motyw wszechświatowego boju jest także częścią tkaniny Listu do Efezjan. W swoim bitewnym wezwaniu (zob. Ef 6,10-20) Paweł łączy elementy wielkiego boju, które wspomniał wcześniej, że Bóg obdarza wierzących swoją niezrównaną mocą (zob. Ef 1,18-20; 3,16.20); że Chrystus zwycięża i zostaje wywyższony ponad wszelkie moce (zob. Ef 1,20-23); że wierzący są jak zmartwychwstała armia — niegdyś martwa, ale teraz ożywiona i mająca nową tożsamość daną przez wywyższonego Chrystusa, zdolna przeciwstawić się swojemu wcześniejszemu panu, księciu ciemności (zob. Ef 2,1-10); że Kościół zapowiada mocom ciemności ich przyszłą klęskę (zob. Ef 3,10); że Ps 68,19 ukazuje Chrystusa jako Zwycięskiego Boskiego Wojownika (zob. Ef 4,7-11) i że wierzący są wezwani do obleczenia się w ewangelię (zob. Ef 4,20-24). Gdy zatem otrzymujemy wezwanie, by przywdziać całą zbroję Bożą, to jesteśmy dobrze przygotowani, by zrozumieć centralną rolę wielkiego boju, ale także mamy pewność, że otrzymaliśmy udział w ostatecznym zwycięstwie Chrystusa.

`W jaki sposób osobiście doświadczyłeś realności nie tylko wielkiego boju, ale także zwycięstwa danego nam w Jezusie? Dlaczego zrozumienie Jego zwycięstwa dla nas ma zasadnicze znaczenie dla naszej nadziei i duchowego doświadczenia?`