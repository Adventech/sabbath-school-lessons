---
title:  Do Dalszego Studium
date:  15/09/2023
---

„Nasze dzieło jest nacechowane walką, a jako wierni żołnierze Jezusa musimy nieść skrwawiony sztandar aż do twierdz wroga. »Gdyż bój toczymy nie z krwią i z ciałem, lecz z nadziemskimi władzami, ze zwierzchnościami, z władcami tego świata ciemności, ze złymi duchami w okręgach niebieskich« (Ef 6,12). Jeśli zgodzimy się odłożyć broń i opuścić sztandar, stając się jeńcami i sługami szatana, wówczas możemy liczyć na uniknięcie walki i cierpienia. Jednak taki pokój możemy mieć jedynie za cenę utraty nieba. Nie wolno nam przyjmować takich warunków. Walczmy, walczmy do końca dziejów świata, zamiast kupować pokój za cenę odstępstwa i grzechu”47.

Jak Ef 6,10-20 ma się do Apokalipsy Jana? Ów fragment listu Pawła kreśli zasadniczo tę samą wizję wydarzeń czasu końca, czyli wydarzeń eschatologicznych, co bitewny motyw występujący w Apokalipsie Jana (zob. Ap 12,1-17; 16,12-16; 19,17-21; 20,7-10). W obu przypadkach lud Boży jest przedstawiony jako atakowany przez wroga, który jest w okręgach niebieskich, będąc aktywny i mocny w obecnym wieku. W obu przypadkach lud Boży czerpie otuchę z obrazu przyszłego wieku. Ponadto oba scenariusze wyraźnie wskazują na ostateczną bitwę, w której wróg zostanie całkowicie pokonany i po której rozpocznie się nowy wiek, nowa era, w której okażą się finalny chwalebny stan ludu Bożego oraz wieczna klęska wroga48.

**Pytania Do Dyskusji**

`1. Kiedy najmocniej skonfrontowałeś się z siłami ciemności? Jaka strategia najlepiej sprawdza się w takich przypadkach?`

`2. Jak na podstawie Ef 6,10-20 możesz pomóc komuś, kto wydaje się szczególnie dręczony przez złe duchy (zob. Ef 6,12)?`

`3. Jak najlepiej możemy rozpoznać i ominąć zasadzki diabelskie (zob. Ef 6,11)? Czy zdarza ci się na przykład odczuwać, iż jesteś bliski rezygnacji z wiary, bo czujesz się zbyt grzeszny i zepsuty, by być zbawionym? Kto podsuwa ci takie myśli — Chrystus czy złe duchy? Dlaczego szczególnie w takich chwilach musimy trzymać się wspaniałych obietnic, jakie zostały nam dane w Jezusie?`