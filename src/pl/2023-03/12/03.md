---
title:  Znajdowanie siły w Chrystusie
date:  11/09/2023
---

Paweł kończy swój list mocnym wezwaniem do walki. Łączy ono w jedno ważne tematy występujące w całym Liście do Efezjan. Zaczyna od przedstawienia ogólnego tematu — podsumowania wyrażonego w tonie wodzowskiego zawołania do bitwy: „W końcu, bracia moi, umacniajcie się w Panu i w potężnej mocy jego” (Ef 6,10). W pozostałej części fragmentu listu — Ef 6,11-20 — ilustruje i rozwija ten ogólny temat.

`Przeczytaj jeszcze raz Ef 6,10-20. W jakim sensie realia wielkiego boju, w którym uczestniczą rzeczywiste nadprzyrodzone moce, stanowią sedno wywodu Pawła? Dlaczego świadomość tych realiów jest tak ważna w naszej codziennej więzi z Bogiem?`

Przy pomocy wyrażenia „w Panu i w potężnej mocy jego” (Ef 6,10) Paweł wskazuje Chrystusa jako Źródło Siły Wierzących, ponieważ słowo Pan odnosi się tu do Chrystusa, podobnie jak w całym Liście do Efezjan (zob. Ef 2,21; 4,1.17; 5,8; 6,1.21). „Siła Kościoła leży w jego Zmartwychwstałym Panu — Wodzu Kierującym Walką”40.

W Ef 6,10 Paweł posługuje się powtórzeniem synonimicznych słów potęga oraz moc, chce bowiem powiedzieć, że owa moc przejawiana przez Kościół nie pochodzi od członków Kościoła, ale spoza nich. Pochodzi ona od Pana, Chrystusa. Paweł podsumowuje tu ważny temat listu, iż moc Boga działa na rzecz wierzących (zob. Ef 1,19-22; 2,4-6; 3,16-17). Siła do zwycięstwa w obecnych i przyszłych konfliktach leży w utożsamieniu się wierzących ze zmartwychwstałym i wywyższonym Chrystusem.

Choć wstępny nakaz Pawłowy wskazuje Chrystusa jako Źródło Siły dla wierzących (zob. Ef 6,10), to jednak wszystkie Trzy Osoby Bóstwa są zaangażowane w umacnianie ich do walki przeciwko złu. Bóg (Ojciec) udostępnia im swoje uzbrojenie — „zbroję Bożą” (Ef 6,11.13; por. Iz 59,17). Wcześniej Paweł wskazał Ducha Świętego jako aktywnie uczestniczącego w umacnianiu wierzących. Paweł modlił się, by Bóg „sprawił (...), żebyście byli przez Ducha jego mocą utwierdzeni w wewnętrznym człowieku” (Ef 3,16). To Duch Święty włada „mieczem Ducha, którym jest Słowo Boże” (Ef 6,17). Ponadto wierzący mają zanosić „o każdym czasie modły w Duchu” (Ef 6,18). Paweł pragnie, by jego adresaci zrozumieli, że Trzy Boskie Osoby w pełni uczestniczą w przygotowaniu ich do walki z siłami zła.