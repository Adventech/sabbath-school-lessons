---
title:  Stojąc na starożytnym polu bitwy
date:  13/09/2023
---

`Przeczytaj Ef 6,10-20, zwracając uwagę na użyte przez Pawła formy czasownika stać (zob. Ef 6,11.13-14). Dlaczego idea z tym związana była dla niego szczególnie ważna?`

Militarną metaforę Pawła musimy rozumieć w kontekście starożytnego pola bitwy. Co oznacza (o)stanie (się) w tym kontekście (zob. Ef 6,11.13-14)? Czy ten czasownik sugeruje wyłącznie postawę obronną? W licznych mowach przedstawicieli stron konfliktu zbrojnego między państwami greckimi — zawartych w dziele pod tytułem Wojna peloponeska Tukidydesa, największego starożytnego historyka greckiego żyjącego w piątym wieku przed Chrystusem — wskazano trzy kolejne działania, jakie muszą nastąpić ze strony zwycięzców: (1) żołnierze powinni ruszyć na nieprzyjaciela, (2) następnie powinni zaatakować i utrzymać swoje pozycje, tocząc walkę wręcz, i (3) wreszcie powinni zmusić pokonanego wroga do odwrotu42.

Kluczowy moment starożytnej bitwy przypadał na drugie z tych trzech działań, gdy wrogie sobie falangi (zwarte liniowe szyki bojowe piechoty greckiej) nacierały na siebie „wśród szczęku broni, chrzęstu łamanych drzewców i kości oraz odgłosu zadawanych ciosów”43. To bitewne starcie Ksenofont, starożytny grecki historyk i żołnierz żyjący na przełomie piątego i czwartego wieku przed Chrystusem, nazwał „ogromnym hałasem”44. Ostanie się, czyli zachowanie pozycji w tym strategicznym momencie było wielkim wyzwaniem stojącym przed każdym starożytnym wojskiem. W zażartej walce każda ze stron czyniła wszystko, by unicestwić przeciwnika.

Wezwanie do walki skierowane przez Pawła do wierzących jest wzorowane na praktyce bitewnej, w ramach której żołnierze „walczyli w zwartym szyku, zadając setki ciosów i odpierając ciosy przeciwnika”45. Znajduje to potwierdzenie w dokonanym przez Pawła opisie Kościoła walczącego z wrogami w sposób przypominający zmagania zapaśników (zob. Ef 6,12; zob. także czwartkową część lekcji) oraz w użyciu intensywnej formy czasownika46 stać w Ef 6,13: „…abyście mogli stawić opór w dniu złym”.

Nie chodzi tu o bierne stanie! Aby ostać się w takiej sytuacji, należało energicznie działać, stosując wszelką dostępną broń w walce wręcz, co znajduje potwierdzenie we wcześniejszym użyciu przez Pawła wojskowej terminologii: „Stoicie w jednym duchu, jednomyślnie walcząc społem za wiarę ewangelii” (Flp 1,27).

`Przeczytaj Hbr 12,4. Jak werset ten pomaga nam zrozumieć, co znaczy stać w Panu? Co oznacza zbiorowy charakter tego stania?`