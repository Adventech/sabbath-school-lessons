---
title:  Mowa bitewna
date:  10/09/2023
---

`Przeczytaj uważnie żarliwe podsumowanie Listu do Efezjan zawarte w Ef 6,10-20. Co bitewna mowa Pawła oznacza dla nas jako uczestników wielkiego boju?`

Paweł kończy List do Efezjan wezwaniem bitewnym, nakazując wierzącym, by stanęli do walki, jaką Kościół toczy przeciwko złu (zob. Ef 6,10-20). Apostoł zaczyna ogólnym wezwaniem: „Umacniajcie się w Panu” (Ef 6,10), które następnie objaśnia, pisząc: „Przywdziejcie całą zbroję Bożą” (Ef 6,11). Dalej rozwija to wezwanie, wskazując jego cel — „abyście mogli ostać się przed zasadzkami diabelskimi” (Ef 6,11) — oraz podając uzasadnienie, że walka toczy się przeciwko potężnym duchowym siłom zła (zob. Ef 6,12). Paweł szczegółowo opisuje wezwanie do uzbrojenia się. Wierzący mają wziąć „całą zbroję Bożą” (Ef 6,13), aby wytrwać w walce — pas, pancerz, buty, tarczę, hełm i miecz (zob. Ef 6,14-17). Paweł prosi współwierzących, w pełni uzbrojonych i gotowych do walki, by uczynili to, co mogli czynić starożytni żołnierze, wkraczając na pole bitwy — modlić się (zob. Ef 6,18-20).

Nawiązując do bitewnych wezwań i starotestamentowych mów poprzedzających bitwy, Paweł mówi o misji Kościoła, używając słownictwa związanego z walką i bronią. Wstępem do tego jest ogólny nakaz: „Umacniajcie się w Panu i w potężnej mocy jego” (Ef 6,10).

Bitewne wezwania w Starym Testamencie (zob. np. Pwt 20,2-4; Sdz 7,15-18; 2 Krn 20,13-20; 32,6-8; Ne 4,14.19-20) podkreślają to, iż powodzenie Izraela w walce nie zależało od przewagi militarnej. Zwycięstwo wynikało raczej z polegania na obecności i mocy Boga. Kluczem do powodzenia nie była pewność siebie, ale niezachwiana ufność w moc Boga i Jego opiekę. Paweł odważnie posługuje się tą obietnicą, by wezwać wierzących do (1) aktywnego realizowania misji Kościoła, (2) uwzględniania niewidzialnych wymiarów rzeczywistości wpływających na ich życie i świadectwo, (3) uznania Bożego działania jako podstawy ich sukcesu oraz (4) nieustającej czujności w kwestii jedności i współpracy wśród wierzących.

`Czego ostrzeżenie Pawła, iż walczymy nie przeciwko ciału i krwi, ale z nadprzyrodzonym wrogiem, uczy nas o tym, w czym jedynie możemy pokładać nadzieję na zwycięstwo?`