---
title:  Wezwanie do powstania
date:  09/09/2023
---

### Studium Bieżącego Tygodnia
Ef 6,10-20; Pwt 20,2-4; Rz 13,11-14; 1 Tes 5,6-8; 1 Kor 15,23-24.

> <p>Tekst Pamięciowy</p>
> „W końcu, bracia moi, umacniajcie się w Panu i w potężnej mocy jego. Przywdziejcie całą zbroję Bożą, abyście mogli ostać się przed zasadzkami diabelskimi” (Ef 6,10-11).

Przecierając oczy, sługa wyszedł z domu i ujrzał przerażający widok — wielką i uzbrojoną po zęby wrogą armię z piechotą, konnicą i wozami wojennymi. Niezwłocznie przekazał tę złą nowinę prorokowi Elizeuszowi i dodał:

— „Biada, panie mój! Jak postąpimy?” (2 Krl 6,15).

— „Nie bój się,…” — odpowiedział Elizeusz. — „…bo więcej jest tych, którzy są z nami, niż tych, którzy są z nimi” (2 Krl 6,16).

Sługa nie mógł pojąć, o czym mówi prorok. Wtedy Elizeusz chwycił go za rękaw, przyciągnął bliżej do siebie i modlił się za niego:

— „Panie, otwórz jego oczy, aby przejrzał” (2 Krl 6,17).

Modlitwa proroka została wysłuchana. Sługa jeszcze raz spojrzał za mury miasta, ale tym razem zasłona między światem widzialnym i niewidzialnym została uniesiona. Ujrzał nie jedną armię, ale dwie. „I otworzył Pan oczy sługi, i przejrzał, a oto góra pełna była koni i wozów ognistych” (2 Krl 6,17).

Pisząc Ef 6,10-20, Paweł modlił się o duchowy wzrok dla współwierzących, aby mogli ujrzeć pełną rzeczywistość wielkiego boju i czerpać nadzieję z tego, co zostało im objawione.