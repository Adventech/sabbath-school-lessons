---
title:  Zmaganie się z siłami zła
date:  14/09/2023
---

`Jak myślisz, dlaczego Paweł wymienia szereg określeń oznaczających złe duchowe moce w Ef 1,21; 3,10; 6,10-20?`

Paweł opisuje „bój[, który] toczymy” (Ef 6,12), posługując się greckim słowem pale oznaczającym zmagania zapaśników. Ponieważ zapasy były uważane za jeden z lepszych sposobów szkolenia wojskowego, jest to stosowny opis walki wręcz, do jakiej dochodzi, gdy dwie wrogie armie stykają się ze sobą w boju. Paweł podkreśla w ten sposób realność walki ludzi wierzących z siłami zła.

Oto jak je nazywa:

| Ef 1,21| Ef 3,10 | Ef 6,12 |
|---|---|---|
| wszelka nadziemska władza | nadziemskie władze | nadziemskie władze |
| (wszelka) zwierzchność | zwierzchności w okręgach niebieskich | zwierzchności |
| (wszelka) moc | | władcy tego świata ciemności |
| panowanie | | złe duchy w okręgach niebieskich |
| wszelkie imię | | |

W swoim szerokim opisie — wszelkie imię, „jakie może być wymienione” (Ef 1,21), złe duchy „w okręgach niebieskich” (Ef 6,12) — Paweł potwierdza, że wszelkie zło i nadprzyrodzone moce zostały poddane Chrystusowi (zob. Ef 1,21). Jednak w żadnej bitwie nigdy dobrą strategią nie jest lekceważenie przeciwnika. Paweł ostrzega, że nie walczymy z ludźmi, ale „ze złymi duchami w okręgach niebieskich” (Ef 6,12), kierowanymi przez podstępnego wodza, diabła (zob. Ef 6,11). A choć musimy sobie zdawać sprawę z istnienia naszych potężnych wrogów, to jednak nie powinniśmy ulegać przerażeniu. Bóg jest z nami w tej walce (zob. Ef 6,10) i wyposażył nas w najlepszą broń — Jego broń, „zbroję Bożą” (Ef 6,11; por. Iz 59,15-17). On obdarza nas swoją prawdą i sprawiedliwością, swoim pokojem, swoją wiarą, swoim zbawieniem i Duchem Świętym (zob. Ef 6,13-17). Skoro Bóg idzie przed nami, a my jesteśmy od stóp do głowy przyodziani w Jego zbroję, to nie możemy upaść (zob. Rz 16,20; 1 Kor 15,23-24; 2 Tes 2,8).

`Jak istnienie duchowych złych mocy, wobec których sami jesteśmy zupełnie bezradni, uświadamia nam potrzebę trzymania się Chrystusa, który jest nie tylko większy niż te moce, ale już je pokonał?`