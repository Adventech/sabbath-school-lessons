#### WPROWADZENIE

List do Efezjan: Jak podążać za Jezusem w trudnych czasach? W Liście do Efezjan apostoł Paweł mówi nam o samych efezjanach. Wiele lat po niesamowitych wydarzeniach związanych z dotarciem przesłania Chrystusowego do Efezu chrześcijanie w tym mieście nadal zmagali się ze zrozumieniem znaczenia swojej chrześcijańskiej wiary.

Paweł, niegdyś oskarżony o przysporzenie strat finansowych lokalnemu rzemiosłu tego czwartego co do wielkości miasta Cesarstwa Rzymskiego, został teraz aresztowany i uwięziony. Pisząc z więzienia, apostoł wyraża troskę o wierzących w Efezie, obawiając się, iż upadną na duchu (zob. Ef 3,13), zapominając pod wpływem wyrafinowanej miejskiej i całkowicie pogańskiej kultury Efezu, co znaczy być uczniem Jezusa. Choć Paweł pisze do chrześcijan, zwraca się do nich tak, jakby chciał ich dopiero pozyskać dla Jezusa. Stara się ich pozyskać dla chrześcijańskiej wiary, na nowo rozpalić ich poświęcenie dla Chrystusa i rozbudzić entuzjazm związany z uczestniczeniem w wielkim Bożym przedsięwzięciu na ziemi — Kościele chrześcijańskim.

Ponieważ istotą chrześcijańskiej wiary jest Chrystus, Paweł wyraża uznanie i cześć dla Niego. Jeśli chwiejni uczniowie Chrystusa mają być utwierdzeni, może się to stać jedynie przez odzyskanie pierwszej miłości do Jezusa i ponowne zaufanie Jego łasce i mocy. Tak więc Paweł pisze o wywyższeniu Chrystusa w niebie ponad wszelkie moce i potęgi usiłujące odwieść efeskich chrześcijan od Niego. Jezus jest celem Bożego planu dziejów — planu, w którym wierzący jako Kościół odgrywają ważną rolę w Bożym dziele zjednoczenia wszystkich w Chrystusie.

Starając się doprowadzić efezjan na nowo do poświęcenia się ich Panu, Paweł nie zaniża wymagań dotyczących chrześcijańskiego uczniostwa. Dość szczegółowo opisuje to, jak powinna funkcjonować chrześcijańska społeczność. Raz po raz podkreśla, że chrześcijanie są powołani do pobożności inspirowanej przez Ducha Świętego, której sednem jest oddawanie czci Bogu i Chrystusowi. Poświęcenie dla Chrystusa wpływa na nasz sposób postępowania i mówienia. Miłowanie Chrystusa wymaga także szanowania i doceniania innych wierzących. Pociąga to za sobą konieczność odrzucenia brutalności i niewłaściwych zachowań seksualnych, które były normą w ówczesnej kulturze. To znaczy, że chrześcijanie mieli kształtować swoje więzi ze współwierzącymi i bliźnimi według wzorca ofiarności Chrystusa. W ten sposób mieli dawać bliźnim w Efezie i okolicy przykład nowej formuły ludzkiej egzystencji.

Znaczną część Listu do Efezjan Paweł poświęcił wyrażeniu entuzjazmu związanego z tym nowym modelem człowieczeństwa połączonym z przynależnością do Kościoła Bożego. Ze szczególnym ożywieniem opisał to, jak Bóg połączył wyobcowane dotąd części ludzkości — Żydów i pogan — w jednym Kościele. Okazując jedność tam, gdzie inni spodziewali się wrogości, chrześcijanie mieli okazję zademonstrować cechy nowej Bożej społeczności i przyszłego Królestwa Bożego.

Podkreślając znaczenie przynależności do Kościoła, Paweł posługuje się czterema metaforami Kościoła. Wierzący tworzą ciało Chrystusa, okazując swoje poświęcenie dla Niego przez wzajemną jedność. Są także żywą świątynią zbudowaną na ofierze Chrystusa i poświęconą oddawaniu czci Bogu. Są też oblubienicą Chrystusa oczekującą wielkiej ceremonii zaślubin, gdy Oblubieniec przybędzie, by zabrać ich do siebie. W ostatniej metaforze Paweł wyraża pragnienie utwierdzenia efezjan w chrześcijańskiej wierze, porównując ich do wojska Chrystusa, które walczy o pokój w Jego imieniu, w mocy Bożej pokonując siły ciemności i oczekując powtórnego przyjścia Chrystusa.

Tak więc List do Efezjan jest przeznaczony zwłaszcza na czasy takie jak nasze, gdy ułuda świata i przemijający czas osłabiają chrześcijańskie uczniostwo. W liście tym apostoł wywyższa Chrystusa i akcentuje znaczenie podążania za Nim oraz aktywnej przynależności do Jego Kościoła w nadziei na rychłe powtórne przyjście Pana. W tym kwartale mamy przywilej studiować z modlitwą List do Efezjan oraz doświadczyć na nowo radości podążania za Jezusem także w trudnych czasach1.

_Autorem Lekcji Biblijnych 3/2023 jest dr John K. McVay. Od 2006 roku jest rektorem i wykładowcą religii na Uniwersytecie Walla Walla w miasteczku College Place w amerykańskim stanie Waszyngton (przyp. red.)._