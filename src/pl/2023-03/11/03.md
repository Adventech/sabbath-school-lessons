---
title:  Rada dla rodziców
date:  04/09/2023
---

`Porównaj Ef 6,4 z Kol 3,21. Jak Kol 3,21 motywuje radę, by unikać rozdrażniania dzieci?`

Mądrość Syracha, żydowski apokryf napisany na początku drugiego wieku przed Chrystusem i popularny w czasach Pawła, radził ojcom, jak mają traktować synów: „Kto miłuje swego syna, często używa na niego rózgi. (...). Pieść dziecko, a wprawi cię w osłupienie, baw się z nim, a sprawi ci smutek. (...). Wychowuj swego syna i wdrażaj go do pracy, abyś się nie zachwiał skutkiem jego haniebnego życia”34.

Rada Pawła brzmi zupełnie inaczej. Po pierwsze kieruje on negatywny nakaz do ojców: „Nie pobudzajcie do gniewu dzieci swoich…”, po czym dodaje pozytywny nakaz: „…lecz napominajcie i wychowujcie je w karności, dla Pana” (Ef 6,4). W czasach Pawła ojcowie mieli zupełną prawną władzę nad dziećmi, które były uznawane za własność ojca. Ojcowie mieli prawo surowo karać dzieci, nawet śmiercią. Pod pewnymi względami władza ojca nad dzieckiem była większa niż władza właściciela nad jego niewolnikiem. Paweł nie aprobował takiej władzy, ale odważnie starał się objaśnić i ukształtować właściwe więzi rodzinne. W kontekście najwyższej lojalności wobec Chrystusa Paweł zaprasza chrześcijańskich ojców, by przemyśleli sposób wykorzystywania swojej władzy, gdyż dzieci doprowadzone do gniewu nie będą skłonne przyjąć wychowania „w karności dla Pana” (Ef 6,4).

„Ojcowie i matki, w rodzinie macie reprezentować Boże nastawienie. Macie wymagać posłuszeństwa nie przy pomocy ostrych słów, ale w sposób uprzejmy i nacechowany miłością. (...).

Bądźcie mili w domu. Powstrzymujcie każde słowo, które mogłoby wzbudzić nieświęte emocje. Boże zalecenie brzmi: »Ojcowie, nie pobudzajcie do gniewu dzieci swoich« (Ef 6,4). (...).

Słowo Boże nie zezwala na surowość rodzicom ani uciskanie dzieci w celu zmuszenia ich do posłuszeństwa. Prawo Boże, tak w życiu rodziny, jak i w kierowaniu narodami, wypływa z serca nieskończonej miłości”35.

`Choć kontekst lekcji dotyczy rodziców i dzieci, jakie zasady zawarte w tych wersetach powinny wpływać na nasze postępowanie wobec bliźnich?`