---
title:  Rada dla dzieci
date:  03/09/2023
---

`Jaką radę kieruje Paweł do dzieci i jak opiera tę radę na Starym Testamencie? (Zob. Ef 6,1-3; zob. także Mt 18,1-5.10; Mk 10,13-16).`

Aby w pełni docenić radę Pawła skierowaną do dzieci, musimy sobie uświadomić to, że była ona odczytywana w zborach domowych w ćwierćmilionowym Efezie. Słowo dzieci (gr. ta tekna) może się odnosić do osób w różnym wieku, jako że dzieci pozostawały pod władzą ojca do jego sześćdziesiątego roku życia (zgodnie z grecką tradycją) albo do jego śmierci (zgodnie z rzymską tradycją). W tym przypadku chodzi o dzieci dość młode, bo były nadal wychowywane przez rodziców (zob. Ef 6,4), ale dostatecznie dojrzałe, bo samodzielnie mogły być uczniami Chrystusa.

Słyszymy Pawła kierującego wezwanie do dzieci oddających cześć Bogu w chrześcijańskich zgromadzeniach. Apostoł uświadamia im, że powinny okazywać posłuszeństwo i szacunek rodzicom w Panu, to znaczy w Chrystusie (por. Ef 5,22; 6,4-5.7-9). Ponadto apostoł wzywa dorosłych, by szanowali dzieci jako uczniów Chrystusa i pozwalali im aktywnie uczestniczyć w nabożeństwach. Wersety te mają fundamentalne znaczenie z punktu widzenia rodzicielstwa i służby dla dzieci.

Wezwanie do posłuszeństwa nie jest bezwarunkowe. Gdy nakazy rodziców są „sprzeczne z wymaganiami Chrystusa, wtedy, choćby z bólem serca, [dzieci] muszą być posłuszne Bogu, a konsekwencje takiego postępowania zostawić Jemu”33.

Paweł podsumowuje swoje napomnienie skierowane do dzieci, cytując piąte przykazanie biblijnego dekalogu, co świadczy, iż przywiązywał istotną wagę do dziesięciorga przykazań jako źródła zasad postępowania dla chrześcijan (co jest oczywiste w Ef 4,1-6,9, a zwłaszcza w Ef 4,25.28; 5,3-14). Rozpocząwszy cytat: „Czcij ojca swego i matkę,…” (Ef 6,2), dodaje do niego swój komentarz: „…to jest pierwsze przykazanie z obietnicą…” (Ef 6,2), po czym kończy ów cytat: „…aby ci się dobrze działo i abyś długo żył na ziemi” (Ef 6,3). Piąte przykazanie świadczy o tym, że szacunek dla rodziców jest częścią Bożego planu dla ludzkości i warunkiem życiowego powodzenia. Szacunek okazywany dla rodziców, mimo ich niedoskonałości, sprzyja zdrowiu i dobremu samopoczuciu.

`W jaki sposób te wersety podkreślają znaczenie właściwych więzi rodzinnych?`