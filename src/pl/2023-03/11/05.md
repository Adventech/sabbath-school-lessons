---
title:  Niewolnicy Chrystusa
date:  06/09/2023
---

`Czego Paweł oczekuje od chrześcijańskich niewolników w szczegółowym pouczeniu skierowanym do nich? (Zob. Ef 6,5-8).`

Paweł prosi chrześcijańskich niewolników, by byli posłuszni swoim właścicielom i pełnili służbę ochoczo i przykładnie. Istotne jest to, iż apostoł podkreśla raz po raz hierarchię podporządkowania. Niewolnicy wierzący w Chrystusa mają być posłuszni przede wszystkim Jemu. Jeśli do tej pory właściciel zajmował pierwsze miejsce w ich hierarchii posłuszeństwa, mają to miejsce oddać Chrystusowi Panu. Wzywając do tej zmiany, Paweł przedstawia nowe, chrześcijańskie zrozumienie relacji między właścicielem a niewolnikiem.

Zwróć uwagę na to, w jaki sposób Paweł pisze o tej zmianie:

• Właściciele niewolników mają ograniczony status według Pawła jako panowie na ziemi, co wskazuje na prawdziwego niebiańskiego Pana (zob. Ef 6,5).
• Niewolnicy mają służyć „z bojaźnią i ze drżeniem, w prostocie serca swego, jak Chrystusowi” (Ef 6,5).
• Paweł wskazuje tę zmianę najwyraźniej wtedy, gdy stwierdza, że chrześcijanie będący niewolnikami mają pełnić szczerą służbę nie dla swoich właścicieli, ale „jako słudzy Chrystusowi” (Ef 6,6).
• Pełniąc taką służbę, mają czynić „wolę Bożą z całej duszy” (Ef 6,6), co jest ich obowiązkiem jako chrześcijan.
• Paweł wzywa do pozytywnie motywowanej służby „jako Panu, a nie ludziom” (Ef 6,7).

Za swoją wierną służbę chrześcijańscy niewolnicy mogą oczekiwać pełnej nagrody od Chrystusa w dniu Jego powtórnego przyjścia. Wykonywali bowiem swoją pracę dla Niego, więc mogą oczekiwać od Niego nagrody. Ta nadzieja jest szczególnie istotna dla tych, którzy znaleźli się w trudnej sytuacji niewolnika. Niewolnicy rzadko czują się doceniani przez swoich ziemskich panów (por. 1 P 2,19-20). Jednak wierzący niewolnik ma Pana, który jest pełen zrozumienia i nie przeoczy niczego, „co dobrego czyni” (Ef 6,8) Jego sługa, a w swoim czasie obficie to nagrodzi.

`Chociaż moglibyśmy oczekiwać, że Pismo Święte otwarcie potępi niesprawiedliwy ustrój niewolniczy, to jednak rzeczywistość jest bardziej złożona. Jak zasady zawarte w słowach apostoła Pawła w tym kontekście uczą nas właściwego odnoszenia się do naszych współpracowników we współczesnym kontekście kulturowym?`