---
title:  Panowie, którzy są niewolnikami
date:  07/09/2023
---

W ostatnich słowach Pawła skierowanych do niewolników — „czy niewolnik, czy wolny” (Ef 6,8) — słowo wolny odnosi się do właścicieli niewolników. W ten sposób Paweł przechodzi do rady skierowanej do nich, przedstawiając niewolników i ich właścicieli jako równych wobec Chrystusa na sądzie (por. 2 Kor 5,10; Kol 3,24-25).

`Wyobraź sobie, że jesteś właścicielem niewolników i słuchasz Listu do Efezjan odczytywanego w twoim zborze domowym. Jak zareagowałbyś na tę radę odczytaną w obecności twoich niewolników? (Zob. Ef 6,9).`

Paweł zwraca się do panów, właścicieli niewolników, w trafnym wezwaniu, w którym kreśli wyraźny kontrast między nimi, panami (gr. hoi kyrioi), którzy mają nawyk grożenia niewolnikom, a Panem (ho Kyrios), Chrystusem, który nie ma względu na osoby.

Paweł wzywa właścicieli niewolników, by postępowali tak samo wobec niewolników. Taka rada była z pewnością szokująca dla większości właścicieli niewolników w pierwszym wieku po Chrystusie. Jednak chrześcijanie posiadający niewolników powinni byli postępować wobec nich w dobrej woli dyktowanej wiernością wobec Chrystusa, stosownie do tego, co Paweł radził niewolnikom (zob. Ef 6,5-8). Apostoł wzywa właścicieli niewolników, by przestali grozić swoim sługom, co było powszechną praktyką w czasach, w których niewolnicy byli karani biciem (zob. 1 P 2,20), wykorzystywani seksualnie, sprzedawani (a przy tym odłączani od bliskich i przyjaciół), zmuszani do pracy ponad swoje siły, głodzeni, zakuwani w kajdany, piętnowani i zabijani z błahych powodów. Za to wszystko właściciele niewolników zostaną osądzeni przez Boga.

Paweł wspiera swoje wezwanie dwiema motywacjami, które mają skłaniać właścicieli niewolników do sięgnięcia myślą poza struktury społeczne grecko-rzymskiego świata: 1. Zarówno oni, jak i ich niewolnicy są sługami jednego Pana: „Wiedząc, że zarówno wy, jak i oni mają Pana w niebie” (Ef 6,9; por. Kol 4,1). 2. Niebiański Pan sądzi wszystkich bezstronnie. Skoro Pan traktuje tych, którzy są uważani za niewolników, jako równych ich właścicielom, to właściciele tak samo powinni traktować swoich niewolników (por. Flm 1,15-16).

Większość pojęć wykorzystanych przez Pawła w Liście do Efezjan budziła dobre skojarzenia w umysłach chrześcijan będących niewolnikami: adopcja syna (zob. Ef 1,5), odkupienie (zob. Ef 1,7), dziedzictwo (zob. Ef 1,11.14; 3,6), zasiadanie na tronie z Jezusem (zob. Ef 2,6), uznanie za współobywateli i domowników Boga (Ef 2,19; por. Ef 3,14-15), stanie się integralną częścią ciała Chrystusa (zob. Ef 3,6; 4,1-16). Ef 6,5-9 stosuje całe nauczanie listu do relacji między niewolnikami a ich właścicielami, w tym także w radzie dotyczącej mowy (zob. Ef 4,25-32) i etyki seksualnej (zob. Ef 5,1-14).