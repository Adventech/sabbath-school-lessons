---
title:  Niewolnictwo w czasach Pawła
date:  05/09/2023
---

`Przeczytaj rady dla niewolników i ich właścicieli zawarte w Ef 6,5-9; Kol 3,22-4,1; 1 Kor 7,20-24; 1 Tm 6,1-2; 1 P 2,18-25. Jak możesz je podsumować?`

Gdy wyobrazimy sobie, że rada Pawła dla właścicieli niewolników była czytana w zborach domowych w Efezie w obecności niewolników zgromadzonych na nabożeństwie, możemy odczuć, jak szczególna była to sytuacja. Niewolnictwo w świecie grecko-rzymskim różniło się znacząco od nowożytnych form niewolnictwa. Nie dotyczyło jakiejś określonej grupy etnicznej. W ośrodkach miejskich niewolnikom oferowano możliwość zdobywania wykształcenia. Mogli pracować nawet jako architekci, lekarze, a niektórzy byli nawet filozofami. Nierzadko po odsłużeniu pewnego czasu niewolnicy uzyskiwali wolność, choć większość nie mogła na to liczyć. Próbując podkreślić takie różnice, niektóre przekłady Biblii oddają greckie słowo dulos (niewolnik) w Ef 6,5-8 jako sługa.

Tak czy inaczej, niewolnictwo w każdym czasie, każdej kulturze i każdych okolicznościach jest niedającym się usprawiedliwić złem. Bóg w swojej nieskończonej sprawiedliwości osądzi i rozliczy tych, którzy znęcają się nad słabszymi i wykorzystują ich. Za to możemy być Mu wdzięczni.

Aforyzm napisany przez byłego rzymskiego niewolnika Publiliusza Syrusa, żyjącego w pierwszym wieku przed Chrystusem, jest niezwykle wymowny: „Śmierć jest piękna, gdy trwałeś w haniebnej niewoli”36. Zważywszy na wszystkie realia, należy tłumaczyć greckie słowo dulos jako niewolnik, zwłaszcza że niewolnikom groziły surowe represje ze strony właścicieli (zob. Ef 6,9).

Niewolnictwo było szeroko rozpowszechnionym przejawem zła w czasach Pawła. Apostoł odnosił się do tego zjawiska nie jako działacz społeczny, ale jako duszpasterz doradzający współwierzącym, jak mają postępować w obecnych realiach, a także wskazujący nową wizję, której istotą była przemiana poszczególnych współwierzących wywierająca następnie wpływ na społeczeństwo. „Jego wizja nie zakładała programu wyzwolenia niewolników w Cesarstwie Rzymskim. Jego wizja skupiała się na czymś więcej niż prawnym odrzuceniu niewolnictwa, mianowicie na stworzeniu nowego braterstwa na podstawie przyjęcia ludzi przez Boga jako Jego dzieci. (...). Według Pawła rewolucja społeczna miała nastąpić w Kościele, ciele Chrystusa, na lokalnym poziomie — w chrześcijańskich domowych zborach i rodzinach”37.

`Jedną z największych skaz w dziejach chrześcijaństwa jest to, jak wykorzystywano biblijne wersety w celu usprawiedliwiania niewolnictwa. Jak uczy nas to potrzeby rozsądku i ostrożności w interpretowaniu Słowa Bożego?`