---
title:  Chwała w Kościele i w Chrystusie Jezusie
date:  03/08/2023
---

`Paweł kończy swoje modlitewne błaganie wyrazami uwielbienia dla Boga — krótkim poetyckim wyrazem chwały. Za co chwali Boga w tych wersetach? (Zob. Ef 3,20-21).`

Paweł zapisał swoje modlitewne błaganie za wierzących (zob. Ef 3,14-19). Następnie wielbi Boga z mocą. Pawłowe uwielbienie dla Boga nasuwa dwa pytania:

1. Czy Paweł niesłusznie wywyższa Kościół, stawiając go na jednym poziomie z Chrystusem w wyrażeniu: „Temu niech będzie chwała w Kościele i w Chrystusie Jezusie” (Ef 3,21)? Choć Paweł w Liście do Efezjan wyraża wielką troskę o Kościół, jasne jest, że to Chrystus jest Zbawicielem Kościoła i to On mieszka w sercach wierzących (zob. Ef 3,17). Oddając chwałę Bogu, Paweł jest pełen wdzięczności za to, że zbawienie zostało dane Kościołowi przez Jezusa Chrystusa.

2. Czy wyrażenie „po wszystkie pokolenia na wieki wieków” (Ef 3,21) oznacza niekończącą się ziemską przyszłość Kościoła i odwlekające się w nieskończoność powtórne przyjście Chrystusa? List do Efezjan zawiera wyraźne oczekiwania związane z przyszłością. Na przykład w Ef 4,30 Paweł oczekuje dnia odkupienia. Ponadto wierzący mają doświadczyć nieograniczonej mocy Chrystusa w przyszłym wieku (zob. Ef 1,21). Paweł oddaje chwałę Bogu w odpowiedzi na nieskończoną moc Chrystusa działającą na rzecz wierzących.

Wróciwszy do drugiego modlitewnego błagania Pawła (zob. Ef 3,14-21; por. Ef 1,15-23), widzimy, że czerpie on siłę z troski Ojca obejmującej wszystkich (zob. Ef 3,14-15), dostępności Ducha Świętego (zob. Ef 3,16) oraz współudziału z Chrystusem (zob. Ef 3,17) i Jego niezmierzonej miłości (zob. Ef 3,18-19). Z całą pewnością oczekuje, iż wierzący zostaną „wypełnieni całkowicie pełnią Bożą” (Ef 3,19), i odpowiada na tę duchową rzeczywistość, chwaląc Boga i podziwiając potęgę Jego mocy działającej na rzecz świętych (zob. Ef 3,20-21).

Gdy przytłaczają nas problemy, pokusy czy wątpliwości, to możemy czerpać pocieszenie z tego napawającego optymizmem zapisu modlitw Pawła. Uwięziony apostoł przedstawia wizję sięgającą wielkiego horyzontu Bożych zamierzeń i łaski, przypominając nam, że bez względu na naszą obecną sytuację, uczestniczymy w wielkim Bożym planie (zob. Ef 1,9-10), a moc Boża działa w nas.

`Jakie Boże błogosławieństwa są szczególnie cenne dla ciebie? Napisz modlitwę pochwalną w odpowiedzi na te błogosławieństwa.`