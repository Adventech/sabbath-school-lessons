---
title:  Kościół objawia mądrość Boga
date:  01/08/2023
---

`Co Paweł mówi o Bogu i Jego działaniach w Ef 3,7-13?`

Paweł po raz kolejny stwierdza, że jest „sługą (...) według daru łaski Bożej” (Ef 3,7; por. Ef 3,1-2). Ten dar, podobnie jak sama ewangelia, nie został udzielony na podstawie wartości odbiorcy, ale jedynie przez łaskę Bożą. Paweł podkreśla ten punkt, mówiąc o sobie jako najmniejszym „ze wszystkich świętych” (Ef 3,8).

Czytając listy Pawła, zauważamy ciekawy rozwój tego, jak apostoł rozumiał swoje powołanie i swoją rolę. Na początku podkreśla swój status jako apostoła powołanego przez Boga (zob. Ga 1,1). Następnie pisze o sobie jako „najmniejszym z apostołów” i niegodnym „nazywać się apostołem” (1 Kor 15,9). W Liście do Efezjan Paweł pisze o sobie jako najmniejszym „ze wszystkich świętych” (Ef 3,8). Wreszcie nazywa siebie pierwszym z grzeszników (zob. 1 Tm 1,15).

Ten sposób myślenia Pawła jest zbieżny ze słynnym stwierdzeniem Ellen G. White: „Im bliżej przychodzisz do Chrystusa, tym lepiej dostrze­gasz swoje błędy, ponieważ poprawia się twój duchowy wzrok, a twoje niedoskonałości są widoczne w wyraźnym kontraście Jego doskonałej natury”20.

Ale Paweł nie poprzestaje na tym. W Ef 3,10 pisze: „Aby teraz nadziemskie władze i zwierzchności w okręgach niebieskich poznały przez Kościół różnorodną mądrość Bożą”. Kim są owe władze i zwierzchności w okręgach niebieskich? W jaki sposób Kościół daje im poznać różnorodną, czyli objawiającą się na różne sposoby mądrość Boga? Choć Ef 3,10 nie mówi o naturze tych potęg, wydaje się, że chodzi tu o złe moce, o których Paweł wspomina także w Ef 6,11-12. Skoro tak, to powstanie Kościoła jednoczącego Żydów i pogan jako niegdyś rozdzielone części ludzkości jest dla tych władz i zwierzchności w okręgach niebieskich wyraźnym objawieniem Bożego planu przyszłego połączenia w jedną całość wszystkiego, i tego, co jest na niebiosach, i tego, co jest na ziemi w Chrystusie (zob. Ef 1,10). Władze te mają wiedzieć, że Boży plan zostanie zrealizowany, a ich klęska jest pewna. Sama natura zjednoczonego Kościoła zapowiada ostateczną porażkę sił zła.

`Gdyby członkowie twojego zboru traktowali poważnie opis powołania Kościoła według Pawła w Ef 3,10, jak zmieniliby sposób odnoszenia się do siebie nawzajem i do otoczenia?`