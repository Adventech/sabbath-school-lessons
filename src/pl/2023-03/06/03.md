---
title:  Długo skrywana tajemnica ewangelii
date:  31/07/2023
---

`Jaka tajemnica została powierzona Pawłowi? (Zob. Ef 3,1-6).`

Studiując Ef 3,1-6, zwróć uwagę na następujące fakty:

1. Paweł kieruje tę część listu szczególnie do wierzących pogan w zborach domowych w Efezie (zob. Ef 3,1).

2. Paweł twierdzi, że otrzymał coś, co nazywa darem „łaski Bożej” danym mu „dla waszego dobra” (Ef 3,2), dla dobra wierzących pogan. Ta służba łaski jest synonimem zlecenia głoszenia ewangelii (łaski Bożej) poganom (por. Ef 3,7-8).

3. Paweł stwierdza, że została mu objawiona tajemnica. Nawiązuje w ten sposób do tematu, który poruszył już wcześniej (zob. zwł. Ef 1,9-10; 2,11-22) — tajemnicy Chrystusowej (Ef 3,3-4). Apostoł nie chce, by ktokolwiek przypuszczał, że to on wymyślił ewangelię. Wyraźnie wskazuje, że służba głoszenia ewangelii została mu powierzona przez Boga.

4. Paweł nie jest jedynym, który otrzymał głębsze objawienie tej tajemnicy, gdyż Duch Święty objawił ją także „świętym apostołom i prorokom” (Ef 3,5) Chrystusa w sposób pełniejszy niż wcześniejszym pokoleniom. Słowo prorocy oznacza tu prawdopodobnie tych pośród pierwszych chrześcijan, którzy otrzymali dar prorokowania, a nie starotestamentowych proroków. Tajemnica, która niegdyś była ukryta, stała się teraz odsłoniętą tajemnicą.

5. Paweł oświadcza, „że poganie są współdziedzicami i członkami jednego ciała i współuczestnikami obietnicy w Chrystusie Jezusie przez ewangelię” (Ef 3,6).

Paweł był pełen zapału w głoszeniu ewangelii i zależało mu na tym, by znajdowała ona wyraz w Kościele złożonym zarówno z Żydów, jak i pogan. Te dwie grupy stały się budulcem nowej społeczności, nowego rodzaju ludzkością, Kościołem (zob. Ef 2,14-16). Możemy powiedzieć, że zostały one zmienione z wrogów we współdziedziców i współuczestników ciała Chrystusa (Kościoła) i obietnicy ewangelii (zob. Ef 3,6).

`Jakie twoje postawy, także te skrywane, mogą być przeciwne powszechności ewangelii? Jak możesz się ich wyzbyć?`