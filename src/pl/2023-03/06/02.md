---
title:  Paweł — uwięziony apostoł pogan
date:  30/07/2023
---

`Przeczytaj 3. rozdział Listu do Efezjan. Czytając go, spróbuj ustalić jeden lub dwa zasadnicze tematy rozdziału. Jakie główne punkty podkreśla Paweł w tym rozdziale?`

3. rozdział Listu do Efezjan ma ciekawą budowę. Paweł zaczyna rozdział następującymi słowami: „Dlatego ja, Paweł, jestem więźniem Chrystusa Jezusa za was pogan” (Ef 3,1). Następnie przechodzi do szerszej dygresji dotyczącej jego pracy jako apostoła pogan (zob. Ef 3,2-13). Po tej dygresji wraca do pierwotnej myśli, powtarzając słowo „dlatego” (Ef 3,14), by w Ef 3,14-21 dokończyć swoją przerwaną modlitwę.

W Ef 3,1 Paweł przedstawia siebie jako więźnia Chrystusa Jezusa, sugerując, że choć znajduje się w niewoli w Rzymie, pozornie we władzy Cesarstwa Rzymskiego, to jednak jego życiu przyświeca głębszy, to jest Boży cel. Zatem Paweł nie jest więźniem Rzymu, ale więźniem Chrystusa Jezusa! (Por. Ef 4,1).

Wzmianka Pawła o jego udrękach (zob. Ef 3,13) oraz późniejsze nawiązanie do więzów (zob. Ef 6,20) sugerują, że nie znajdował się on wówczas w stosunkowo wygodnym areszcie domowym (por. Dz 28,16), ale w więzieniu. W tamtych czasach pobyt w rzymskim więzieniu, a zwłaszcza w lochu, stanowił istotne ryzyko dla życia uwięzionego. Rzymianie nie wysilali się, by zapewnić więźniom ludzkie warunki sanitarne i regularne posiłki. W gruncie rzeczy więzień nie było wiele, gdyż rzadko stosowano karę więzienia. Aresztowanych przetrzymywano w więzieniu zazwyczaj tylko do procesu. Więźniowie, aby przetrwać w więzieniu, byli zależni od pomocy krewnych i przyjaciół. W przeciwnym razie groziła im śmierć głodowa.

Paweł troszczył się przede wszystkim o to, jak jego uwięzienie wpłynie na współwierzących, jako że pobyt w więzieniu uważano za coś skrajnie haniebnego w kulturze, w której honor i hańba decydowały o statusie człowieka. Apostoł obawiał się, że niektórzy ludzie mogą pytać:

— Jak to możliwe, że Paweł jest apostołem wywyższonego Chrystusa, a jednocześnie więźniem?

Tak więc przedstawił swoje uwięzienie z innej perspektywy, jako element Bożego planu. Apostoł cierpi dla tych, którym służy: z powodu udręk, jakie za was znoszę, a to, co może się wydawać haniebne, tak naprawdę służy ich chwale (zob. Ef 3,13).

`Jak możemy się nauczyć ufać Bogu i Jego sposobom działania nawet w najtrudniejszych okolicznościach?`