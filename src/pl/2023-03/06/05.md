---
title:  Chrystus mieszkający w twoim sercu
date:  02/08/2023
---

`Porównaj wcześniejszą prośbę modlitewną Pawła zawartą w Ef 1,16-19 z jego błaganiem wzniesionym za wierzących w Ef 3,14-19. W jakim sensie te prośby modlitewne są podobne?`

W greckim oryginale Ef 3,14-15 występuje istotna gra słów. Gdy Paweł mówi, że zgina kolana „przed Ojcem, od którego wszelkie ojcostwo na niebie i na ziemi bierze swoje imię”, wskazuje na fonetyczny związek zachodzący między greckimi słowami Pater (Ojciec) i patria (ojcostwo, rodzina). W Liście do Efezjan Paweł opisuje złożoną naturę Bożego planu zbawienia obejmującego wszystkich (zob. Ef 1,9-10) i we wszystkich czasach (zob. Ef 1,21). Podkreśla w ten sposób, że wszelkie ojcostwo (gr. patria) na niebie i na ziemi pochodzi od Ojca (gr. Pater). To prawdziwie dobra nowina!

Pomyśl, że twoja rodzina, mimo niedoskonałości i potknięć, należy do Boga. Twoja rodzina nie jest skazana na łaskę losu, ale jest w rękach miłującego Boga. Bóg miłuje rodziny, także te niedoskonałe. Biorą one swoje imię od Boga i noszą znak przynależności do Niego.

W Ef 3,16-19 Paweł prosi Boga, by dał wierzącym autentyczne duchowe doświadczenie wewnętrznej siły dzięki obecności Ducha Świętego (zob. Ef 3,16), bliskiej więzi z Chrystusem wyobrażonej jako Jego zamieszkanie w nas (zob. Ef 3,17) oraz trwałej i pewnej duchowej tożsamości: „wkorzenieni i ugruntowani w miłości” (Ef 3,17).

Chwaląc Boga za niezmierzone błogosławieństwa oferowane wierzącym, Paweł wymienia nie trzy, a cztery wymiary: „szerokość i długość, i wysokość, i głębokość” (Ef 3,18). Paweł nie wyjaśnia, do czego odnoszą się te wymiary, choć zapewne opisują ogrom czegoś bardzo ważnego. Stanowi to ciekawą zagadkę dla tych, którzy studiują Biblię. Czy wymiary te opisują mądrość Boga (por. Hi 11,5-9, gdzie także użyte są cztery wymiary), Jego moc (por. Ef 3,16-17), czy może duchową świątynię z Ef 2,19-22 (por. Ez 43,13-16, gdzie jest mowa o czterech wymiarach; zob. Am 7,7-8; Ap 11,1-2)? Możliwe, że te cztery wymiary w największym stopniu odnoszą się do ogromu miłości Chrystusowej (zob. Ef 3,19), jako że wyrażenie „pojąć (...), jaka jest szerokość i długość, i wysokość, i głębokość” (Ef 3,18), wydaje się paralelne do następującego po nim zwrotu: „poznać miłość Chrystusową” (Ef 3,19; por. Rz 8,35-39). Bez względu na to, jak rozumiemy te słowa, z pewnością są one dobrą nowiną.