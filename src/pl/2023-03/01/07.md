---
title:  Do Dalszego Studium
date:  30/06/2023
---

Zdarzenie z egzorcystami/zaklinaczami bezprawnie powołującymi się na Jezusa i Pawła (zob. Dz 19,13-20 oraz niedzielną część lekcji) pomaga nam zrozumieć, dlaczego Paweł w Liście do Efezjan tak często nawiązuje do mocy. Niektórzy z nowo nawróconych pod wpływem przekonania o potędze Jezusa wrzucili w ogień kosztowne księgi poświęcone magii/czarnoksięstwu, które niegdyś nabyli. Dzięki prawie dwustu pięćdziesięciu starożytnym papirusom traktującym o magii oraz bazując na innych odkryciach, mamy dość dobry przegląd rytuałów, zaklęć, formuł i przekleństw podobnych do tych, jakie zawierały owe czarnoksięskie księgi wspomniane w Dziejach Apostolskich. Księgi te uczyły obrzędów mających wpływać na bóstwa i siły duchowe, aby uczyniły to, czego się od nich oczekuje.

Łukasz zanotował, że wartość spalonych zwojów wyniosła pięćdziesiąt tysięcy srebrnych drachm, czyli pięćdziesiąt tysięcy dziennych zarobków wykwalifikowanego pracownika. Z pewnością księgi te odgrywały istotną rolę w życiu tych, którzy je posiadali i posługiwali się nimi. „Trzeba było interwencji Boga, by przekonać tych ludzi, że powinni raz na zawsze zrezygnować z używania amuletów, czarów i zaklęć jako tradycyjnych metod pozyskiwania duchowej mocy”3. To wydarzenie uświadamia nam, że List do Efezjan został napisany do wierzących, którzy potrzebowali pouczenia, „jak radzić sobie z nieustającym wpływem i atakami złowrogich kosmicznych sił”4. Paweł wyszedł wierzącym naprzeciw, pisząc List do Efezjan, w którym wskazał Chrystusa jako wywyższonego ponad wszelkie potęgi (zob. Ef 1,20-23) oraz podkreślił wyższość mocy Bożej działającej dla wierzących (zob. Ef 2,15-19; 3,14-21; 6,10-20).

**Pytania Do Dyskusji**

`1. Jakie moce i autorytety są aktywne w naszym świecie i twoim życiu? Jak siły te przejawiają swoje działanie, kusząc wierzących, by opierali się na nich, zamiast polegać wyłącznie na Chrystusie i wywyższać Go?`

`2. W kontekście „pełni czasów” (Ef 1,10) i Bożego planu zjednoczenia wszystkich w Chrystusie Paweł wyraża nadzieję na przyszłość. Przeczytaj, jak apostoł użył słowa nadzieja w Ef 1,18; 2,12; 4,4. Na czym opierał nadzieję na przyszłość?`

`3. Jak Paweł nawiązuje do wielkiej przyszłej nadziei powtórnego przyjścia Chrystusa w Ef 1,13-14.21; 2,7; 4,30; 5,5? Co ta nadzieja oznacza dla nas dzisiaj?`