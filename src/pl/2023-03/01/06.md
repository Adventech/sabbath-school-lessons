---
title:  List do Efezjan jest pełen Chrystusa
date:  29/06/2023
---

`Jak Paweł zapowiada tematykę swojego listu? (Zob. Ef 1,9-10).`

Jak można podsumować przesłanie Listu do Efezjan? Z więzienia Paweł opisuje wizję Bożego chrystocentrycznego planu pełni czasu oraz roli Kościoła w tym planie. Bóg działał w Chrystusie, by wdrożyć swój plan — „tajemnicę woli swojej, aby z nastaniem pełni czasów wykonać ją i w Chrystusie połączyć w jedną całość wszystko, i to, co jest na niebiosach, i to, co jest na ziemi w nim” (Ef 1,10). Dokonał tego, zakładając Kościół jako społeczność złożoną z nowej ludzkości, w której jest miejsce zarówno dla Żydów, jak i pogan (zob. Ef 2,14). Wierzący mają działać zgodnie z tym Bożym planem, oznajmiając wszystkim, w tym także siłom zła, że ostateczne zamiary Boga spełnią się tak czy inaczej (zob. Ef 3,10).

Jak czytamy w Ef 1,9-10, jedność zamierzona przez Boga opiera się na Chrystusie. Nic dziwnego, że List do Efezjan raz po raz nawiązuje do Chrystusa, wywyższając działania Boga w Chrystusie i podkreślając dostęp wierzących do duchowych zasobów oferowanych im w Chrystusie. Paweł stosuje wyrażenie w Chrystusie i tym podobne ponad trzydzieści razy, za każdym razem wywyższając Jezusa. Czytając List do Efezjan, zwróć uwagę na te fragmenty tekstu i przyjrzyj się uważnie, jak wieloma sposobami Paweł skupia uwagę na Jezusie.

Paweł stara się na nowo rozpalić duchowe zaangażowanie wierzących efezjan, przypominając im, że są częścią Kościoła, który stanowi ważny element Bożego planu zjednoczenia wszystkich w Chrystusie. Gdy używa słowa Kościół (gr. ekklesia), ma na myśli lud Boży na całej ziemi, a nie lokalny zbór, czyli miejscowe zgromadzenie chrześcijan.

Głównym celem przyświecającym Pawłowi wydaje się być uświadomienie jego adresatom roli Kościoła. Apostoł czyni to, posługując się obrazowymi metaforami Kościoła, a cztery z nich przedstawia dość wyraźnie:

1. Kościół jako ciało (zob. Ef 1,22-23; 2,16; 3,6; 4,1-16.25; 5,23.29-30).

2. Kościół jako budowla/świątynia (zob. Ef 2,19-22).

3. Kościół jako oblubienica (zob. Ef 5,22-27).

4. Kościół jako wojsko (zob. Ef 6,10-20).

Każda z tych słownych ilustracji na swój sposób objawia cele i zamierzenia Boga związane z Jego Kościołem.

`W Kościele Adwentystów Dnia Siódmego Bóg zebrał wielonarodową, wielojęzyczną, wielorasową i wielokulturową społeczność (zob. Ap 14,6-7), która wskazuje kierunek realizacji Bożego planu zjednoczenia wszystkich w Jezusie (zob. Ef 1,9-10). Jak możemy lepiej współdziałać z Bogiem w realizacji Jego wielkiego planu?`