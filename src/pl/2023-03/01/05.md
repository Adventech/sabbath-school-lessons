---
title:  Efezjanie i ich czasy
date:  28/06/2023
---

`Jak Paweł rozpoczyna i kończy swój list do współwierzących w Efezie? Czego dowiadujemy się o jego najgłębszych pragnieniach wobec nich? (Zob. Ef 1,1-2; 6,21-24).`

Na początku listu Paweł przedstawia się jako jego autor (zob. Ef 1,1). W połowie listu Paweł znowu pisze o sobie z imienia, nazywając siebie „więźniem Chrystusa Jezusa za was pogan” (Ef 3,1), co nawiązuje do jego dzieła jako apostoła (zob. Ef 3,1-13). Pod koniec listu znowu wspomina o swoim uwięzieniu (zob. Ef 6,20) i kończy osobistymi słowami (zob. Ef 6,21-22). Ponieważ niektórzy bibliści zaprzeczają Pawłowemu autorstwu Listu do Efezjan, ważne jest to, byśmy pamiętali, że w treści tego listu Paweł jest wyraźnie wskazany jako jego autor. Większość chrześcijan słusznie uznaje Pawła jako autora Listu do Efezjan.

`Jak Paweł wyraził troskę o skutki swojego uwięzienia dla współwierzących w Efezie? (Zob. Ef 3,13).`

List do Efezjan został napisany w tym samym czasie i w tych samych okolicznościach, w jakich powstały inne więzienne listy Pawła — List do Kolosan (zob. zwł. Kol 4,7-8) i List do Filemona. Wydaje się, że minęło sporo czasu od pobytu Pawła w Efezie (zob. Ef 1,15; 3,1-2). Paweł napisał List do Efezjan prawdopodobnie w 62 roku, będąc uwięziony w Rzymie.

W liście tym Paweł podaje trochę informacji dotyczących sytuacji jego adresatów w Efezie. Zakres jego zainteresowania jest szeroki. Dotyka zagadnień obejmujących pradawne dzieje — począwszy od decyzji Boga podjętej „przed założeniem świata” (Ef 1,4), a także szeroko omawia wielkie zagadnienie zbawienia danego ludzkości przez Boga w Chrystusie. Czyniąc to, posługuje się wzniosłym stylem, nacechowanym złożonymi zdaniami, powtórzeniami i rozwiniętymi metaforami. Podobny styl Paweł stosował także w innych swoich listach (np. Rz 8,31-39), ale w Liście do Efezjan czyni to znacznie częściej, wyrażając dziękczynienie, wznosząc modlitwy i oddając cześć dla Boga (zob. Ef 1,3-23; 3,14-21) oraz formułując złożone wypowiedzi charakteryzujące się wybitną formą przekazu (np. Ef 4,1-16; 5,21-33; 6,10-20).