---
title:  Paweł — ewangelista w Efezie
date:  25/06/2023
---

`Co Paweł robił podczas pierwszej wizyty w Efezie pod koniec swojej drugiej podróży misyjnej? (Zob. Dz 18,18-21).`

Efez był jednym z największych miast Cesarstwa Rzymskiego. Liczył około dwustu pięćdziesięciu tysięcy mieszkańców. Był też stolicą jednej z najbogatszych prowincji imperium — Azji — która obejmowała większość obszaru, który obecnie nazywamy Azją Mniejszą. W czasach Pawła prowincja ta cieszyła się znaczącym rozwojem i dobrobytem. Efez jako miasto portowe leżał na skrzyżowaniu ważnych szlaków handlowych. W mieście tym czczono rozmaite bóstwa, ale najważniejszą rolę odgrywał kult Artemidy uważanej za patronkę miasta. Kultowi temu poświęcone były oficjalne uroczystości, igrzyska sportowe oraz doroczne święta. (Rzymianie nazywali Artemidę Dianą — zob. Dz 19,24.35 BG).

Paweł powrócił do Efezu podczas swojej trzeciej podróży misyjnej (zob. Dz 19,1-12) i pozostał tam „przez trzy lata” (Dz 20,31). Apostoł poświęcił efezjanom sporo czasu, starając się utwierdzić tam chrześcijaństwo.

`Jakie niecodzienne wydarzenie doprowadziło do rozsławienia Jezusa Chrystusa w Efezie? (Zob. Dz 19,13-20).`

Łukasz opisał dziwną historię siedmiu wędrownych żydowskich egzorcystów (zaklinaczy), którzy przybyli do Efezu. Fakt, iż ludzie ci w swoich egzorcystycznych zaklęciach wymawiali imię zarówno Jezusa, jak i Pawła, świadczy o tym, że ich działalność opierała się na niezwykle pokrętnych poglądach. Gdy wieść o tym, co spotkało owych nieszczęśników, obiegła miasto, „padł strach na nich wszystkich, a imię Pana Jezusa było wielbione” (Dz 19,17). Wydarzenie to znacząco wpłynęło także na niektórych chrześcijan, którzy publicznie spalili kosztowne księgi poświęcone magii (czarnoksięstwu). Wartość tych czarnoksięskich dzieł oszacowano na „pięćdziesiąt tysięcy srebrnych drachm” (Dz 19,19). Wraz z innymi mieszkańcami miasta owi wierzący zrozumieli, że oddawania czci Jezusowi nie wolno łączyć z jakimkolwiek fałszywym kultem czy demoniczną praktyką.

`O czym świadczy fakt, iż efezjanie dobrowolnie pozbyli się tak kosztownych ksiąg? Co mówi to o naturze autentycznego i zupełnego poświęcenia się Panu?`