---
title:  Rozruchy w teatrze
date:  26/06/2023
---

`Przeczytaj Dz 19,21-20,1. Czego możemy się nauczyć z tej historii?`

Świadectwo Pawła o Chrystusie w wielkim mieście luksusu i dostatku, jakim był Efez, okazało się na tyle skuteczne, iż wywarło istotny wpływ na rozwijające się rzemiosło, któremu znacznych dochodów przysparzali pielgrzymi przybywający do świątyni Artemidy. Była to wspaniała budowla. Na jej ogrom składało się sto dwadzieścia siedem kolumn o wysokości około osiemnastu metrów. Każdą z kolumn wykonano z białego, kosztownego i niezwykłej czystości marmuru z wyspy Paros. Trzydzieści sześć z tych kolumn było ozdobionych płaskorzeźbami i pozłoconych. To właśnie ze względu na nie świątynia zyskała miano jednego z siedmiu cudów starożytnego świata.

Demetriusz, miejscowy złotnik, zaniepokojony tym, że nauczanie Pawła potępiające bałwochwalstwo prowadzi do uszczuplenia dochodów ze świątyni (zob. Dz 19,27), podburzył swoich kolegów po fachu i wszczął rozruchy w mieście. Tłum, który zebrał się na ulicy, przeniósł się następnie do miejskiego teatru zdolnego pomieścić dwadzieścia pięć tysięcy osób. Tumult nasilał się, aż szaleństwo ogarnęło ludzi do tego stopnia, iż przez dwie godziny skandowali:

— „Wielka jest Artemida Efeska!” (Dz 19,34).

Gdy jeden z urzędników miejskich przemówił wreszcie do ludu i rozwiązał zgromadzenie, Paweł spotkał się ze współwierzącymi i opuścił miasto.

`Pod koniec trzeciej podróży misyjnej Paweł spotkał się ze starszymi zboru efeskiego. Jak możesz podsumować to, co przysparzało wówczas troski apostołowi? (Zob. Dz 20,17-38).`

Przybliżona chronologia kontaktów Pawła ze zborem efeskim wygląda następująco:

•  Rok 52 — pierwsza krótka wizyta Pawła w Efezie (zob. Dz 18,18-21).

•  Lata 53-56 — trzyletnia praca ewangelizacyjna Pawła w Efezie (zob. Dz 19,1-20,1). Pod koniec tego okresu apostoł napisał z Efezu 1. List do Koryntian (zob. 1 Kor 16,5-9).

•  Rok 57 — podczas pobytu w Milecie Paweł spotkał się ze starszymi zboru efeskiego (zob. Dz 20,17-38).

•  Rok 62 — z więzienia domowego w Rzymie Paweł napisał List do Efezjan.

`Apostoł Paweł powiedział: — „Przeto czuwajcie, pamiętając, że przez trzy lata we dnie i w nocy nie przestawałem ze łzami napominać każdego z was” (Dz 20,31).`

`Przed czym i dlaczego dzisiaj Paweł ostrzegłby nasz Kościół?`