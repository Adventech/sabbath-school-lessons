---
title:  Pas i pancerz
date:  18/09/2023
---

`Jak Paweł przedstawia przygotowanie wierzących do walki przeciwko złu? (Zob. Ef 6,14; zob. także 1 P 4,1; 5,8; Rz 8,37-39).`

Ostrzeżenie dane przez Pawła przed ciężkim bojem (zob. Ef 6,13) przygotowuje czytelników na finalne wezwanie do ostania się (por. Ef 6,11) — na wezwanie do wzięcia konkretnej broni (zob. Ef 6,14-17). Paweł wspomina o opasaniu bioder (por. Iz 11,5). Starożytne luźne odzienie musiało zostać przepasane w biodrach, aby można było w nim wyruszyć do bitwy (por. Łk 12,35.37; 17,8). Paweł przedstawia wierzących przywdziewających zbroję niczym rzymski legionista, począwszy od skórzanego pasa z ozdobnymi metalowymi płytkami i sprzączką. Do pasa przytroczone były szerokie rzemienie pokryte metalowymi tarczkami, tworzące rodzaj fartucha, który stanowił nie tylko ochronę bioder, ale także oznaczał wojskową rangę i stanowił ozdobę. Ten bojowy pas opinał tunikę tak, iż nie przesuwała się w czasie walki i nie krępowała ruchów.

Prawda nie jest własnością wierzących, ale darem Boga (por. zbawienie w Ef 2,8). Nie jest też abstrakcyjnym pojęciem — jakąś bliżej nieokreśloną wartością niemającą żadnego realnego wpływu na ich codzienne życie. Przeciwnie, mają oni opasać się Bożą prawdą, aby doświadczyć tego Bożego daru i korzystać z niego w bardzo praktyczny sposób. To nie oni posiadają Bożą prawdę, ale Boża prawda opasuje ich i chroni.

Następnie Paweł poleca wierzącym przywdziać pancerz sprawiedliwości (por. 1 Tes 5,8). Podobnie jak to jest z pasem prawdy, pancerz ten pochodzi od Boga i jest częścią zbroi Jahwe jako Boskiego Wojownika (zob. Iz 59,17). Pancerze używane przez żołnierzy w czasach Pawła były wykonywane z pospinanych ze sobą żelaznych pierścieni, z nakładających się na siebie niewielkich płytek z brązu lub żelaza albo kutych żelaznych blach dopasowanych kształtem do ciała i połączonych ze sobą. Taka zbroja chroniła ważne wewnętrzne organy przed ciosami i pociskami wroga. Wierzący mają doświadczać duchowej ochrony oferowanej im przez Boga dzięki darowi Jego sprawiedliwości. W Liście do Efezjan Paweł kojarzy sprawiedliwość ze świętością, dobrocią i prawdą (zob. Ef 4,24; 5,9), pisząc o niej jako przejawiającej się we właściwym traktowaniu bliźnich, w tym zwłaszcza współwierzących.

`W jaki sposób doświadczyłeś tego, że dobroć, świętość i prawda mogą być ochroną dla ludzi wierzących?`