---
title:  Obuwie — Kościół czyniący pokój
date:  19/09/2023
---

Rzymski żołnierz przygotowujący się do bitwy zakładał na nogi solidne wojskowe sandały. Ich podeszwa uszyta z wielu warstw skóry była nabijana ćwiekami, zapobiegając ślizganiu się na niepewnym gruncie i pomagając w ostaniu się (zob. Ef 6,11.13-14). Paweł nadaje temu wojskowemu obuwiu znaczenie zaczerpnięte z Iz 52,7, gdzie przedstawiona jest chwila, gdy posłaniec przynosi wieść o zwycięstwie Jahwe dla Jego ludu (zob. Iz 52,8-10) i nastaniu pokoju: „Jak miłe są na górach nogi tego, który zwiastuje radosną wieść, który ogłasza pokój” (Iz 52,7).

`Przeczytaj wersety w Liście do Efezjan, w których Paweł nawiązuje do pokoju. Dlaczego posługuje się militarną metaforą, skoro jest tak zainteresowany pokojem? (Zob. 1,2; 2,14-15.17; 4,3; 6,15.23).`

Paweł podkreśla fakt, iż pokój jest dziełem Chrystusa, który sam „jest pokojem naszym” (Ef 2,14) i ogłasza „pokój wam, którzyście daleko, i pokój tym, którzy są blisko” (Ef 2,17), czyniąc z Żydów i pogan „jednego nowego człowieka” (Ef 2,15), czyli zjednoczoną ludzkość. Głosząc ewangeliczną historię ratunku przyniesionego przez Chrystusa i Jego działania na rzecz zaprowadzenia pokoju oraz wywyższając Jego zwycięstwo w przeszłości i oczekując realizacji efektów tego zwycięstwa w przyszłości, wierzący obuwają swoje stopy i przygotowują się, by stanąć do walki. Podobnie jak to było w przypadku posłańca w Iz 52,7, wierzący są posłańcami ogłaszającymi zwycięstwo Chrystusa i Jego pokój.

Paweł oczywiście nie chciał, byśmy jego wezwanie do chwycenia broni rozumieli jako wezwanie do orężnej walki przeciwko naszym wrogom. Przedstawia wierzących jako głoszących ewangelię pokoju (zob. Ef 6,15). Apostoł podkreśla, że wierzący nie powinni być napastliwi wobec bliźnich, ale powinni działać na rzecz jedności, budować innych mową i okazywać serdeczność (zob. zwł. Ef 4,25-5,2). Kościół ma czynić pokój, stosując ewangeliczny arsenał chrześcijańskich cnót (pokory, cierpliwości, przebaczenia i tym podobnych) i praktyk (modlitwy, uwielbienia). Tego rodzaju działania i postawy wskazują na wielki Boży plan zjednoczenia wszystkich w Chrystusie (zob. Ef 1,9-10).

`Jak poniższy cytat pomaga nam zrozumieć, co militarna metafora Pawła oznacza w życiu wierzących? „Bóg wzywa nas, byśmy przywdziali zbroję. Nie potrzebujemy zbroi króla Saula, ale pełnej zbroi Bożej. Wówczas możemy wyruszyć do pracy z sercem pełnym chrześcijańskiej wrażliwości, chrześcijańskiego współczucia i chrześcijańskiej miłości”52.`