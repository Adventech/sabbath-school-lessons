---
title:  Czyniąc pokój
date:  16/09/2023
---

### Studium Bieżącego Tygodnia
Ef 6,10-20; 1 P 4,1; 5,8; Iz 59,17; 52,8-10; 1 Tes 5,16-18.

> <p>Tekst Pamięciowy</p>
> „A przede wszystkim, weźcie tarczę wiary, którą będziecie mogli zgasić wszystkie ogniste pociski złego; weźcie też przyłbicę zbawienia i miecz Ducha, którym jest Słowo Boże” (Ef 6,16-17).

W swojej alegorycznej powieści Wędrówka pielgrzyma, napisanej w więzieniu, John Bunyan (1628-1688), angielski pastor nonkonformistyczny, zawarł scenę, w której Chrześcijanin został zaprowadzony do zbrojowni, gdzie pokazano „mu wiele sztuk różnego rodzaju broni, którą Pan przygo­tował dla pielgrzymów; były tam: miecze, tarcze, hełmy, pancerze, broń ustawicznej modlitwy oraz obuwie, które się nigdy nie niszczy. Była tej broni taka ilość, że można nią było zaopatrzyć do służby Pana całe mnóstwo służących — nawet gdyby ich było tyle, ile jest gwiazd na niebie”49. Przed wyruszeniem w drogę Chrześcijanin jeszcze raz został zaprowadzony do zbrojowni, gdzie „został uzbrojony od stóp do głowy. Otrzymał to wszystko, co było potrzebne do odparcia ewentualnego ataku w dalszej drodze”50.

Pisząc swoją powieść w 1678 roku, Bunyan powołał się na list napisany ponad tysiąc sześćset lat wcześniej przez apostoła Pawła, List do Efezjan, także napisany w więzieniu. W liście tym wielki misjonarz i apostoł wyobraża sobie ogromne wojsko, Kościół, odwiedzający Bożą zbrojownię i przymierzający Bożą panoplię (od greckiego rzeczownika panoplia w Ef 6,11), czyli całą zbroję, od stóp do głowy. W Bożej zbrojowni jest dość najlepszego wyposażenia, by każdy żołnierz w Bożym wojsku przyodział stalowy strój51 — został w pełni uzbrojony, zanim wyruszy, by szerzyć pokój w imieniu Pana.