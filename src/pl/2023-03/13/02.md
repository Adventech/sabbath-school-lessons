---
title:  Kościół — zjednoczone wojsko
date:  17/09/2023
---

`Przeczytaj Ef 6,10-20. Co Paweł mówi o tym, w jakiego rodzaju walce uczestniczy Kościół? Czy apostoł skupia się przede wszystkim na przedstawieniu osobistej walki duchowej poszczególnych wierzących, czy raczej na wspólnej walce Kościoła przeciwko złu?`

W greckim i rzymskim sposobie prowadzenia walki zwycięstwo zależało od ścisłego współdziałania żołnierzy tworzących oddział wojskowy, a zwłaszcza od wzajemnego wsparcia podczas bitwy. Indywidualizm podczas bitwy był traktowany jako przejaw barbarzyństwa i skazywał walczących na porażkę wobec przeważających sił wroga.

Istnieją przekonujące powody, by uznać, że pisząc Ef 6,10-20, Paweł, stosownie do ówczesnej praktyki wojskowej, miał na myśli przede wszystkim wspólną walkę Kościoła przeciwko złu: 1. Wersety te są podsumowaniem listu, który został skierowany do Kościoła jako zbiorowości. Byłoby dziwne, gdyby Paweł zakończył taki list obrazem pojedynczego chrześcijanina walczącego przeciwko wrogim siłom ciemności. 2. Pod koniec tego fragmentu listu Paweł wskazuje chrześcijańską społeczność, za którą należy się modlić — „za wszystkich świętych” (Ef 6,18; zob. Ef 6,19-20). 3. Gdy wcześniej Paweł mówi o mocach zła, przedstawia je jako przeciwstawiające się Kościołowi, a nie poszczególnym wierzącym: „Aby teraz nadziemskie władze i zwierzchności w okręgach niebieskich poznały przez Kościół różnorodną mądrość Bożą” (Ef 3,10).

Tak więc w Ef 6,10-20 Paweł nie mówi o samotnych wojownikach przeciwstawiających się złu. Zwraca się do Kościoła jako zjednoczonego wojska. Wzywa nas, byśmy przywdziali pełną zbroję i jako jedna armia wyruszyli sprawnie do bitwy. Tak więc swój obszerny opis Kościoła, który porównał wcześniej do ciała Chrystusa (zob. Ef 1,22-23; 4,1-16), świątyni Bożej (zob. Ef 2,19-22) i oblubienicy Chrystusa (zob. Ef 5,21-33), Paweł podsumowuje ostatnią metaforą Kościoła jako wojska Pana. Ponieważ nadchodzi zły dzień (zob. Ef 6,13), ostatnie stadium długiego boju przeciwko złu, musimy poważnie potraktować nasze poświęcenie dla Boga i naszą wzajemną lojalność jako żołnierzy Chrystusa.

`W jaki sposób jako wspólnota możemy wspierać się nawzajem w wielkim boju, pomagając sobie w zmaganiach ze złem w każdej formie?`