---
title:  Modlitwa na polu bitwy
date:  21/09/2023
---

Kończąc swoje bitewne wezwanie, Paweł zachęca współwierzących jako żołnierzy w wielkim boju, by nie ustawali w modlitwie „za wszystkich świętych” (Ef 6,18) i za niego jako uwięzionego apostoła (zob. Ef 6,19-20). To wezwanie do modlitwy można postrzegać jako rozszerzenie militarnej metafory, gdyż zawołanie do Boga (czy bogów) w modlitwie było powszechną praktyką na starożytnych polach bitewnych. Mamy na to biblijne przykłady. Po wezwaniu do bitwy wygłoszonym przez Jachaziela Jehoszafat dał przykład wszystkim Judejczykom i mieszkańcom Jeruzalemu, tak iż „padli przed Panem, oddając pokłon Panu” (2 Krn 20,18). Choć modlitwa nie jest wymieniona jako siódmy element uzbrojenia, jest integralną częścią bitewnego wezwania Pawła i jego militarnej metafory.

W pierwszej z dwóch próśb modlitewnych Paweł błaga swoich adresatów, by gorliwie i nieustannie modlili się „za wszystkich świętych” (Ef 6,18). Jeśli Kościół ma doświadczyć powodzenia w walce przeciwko siłom zła, to potrzebuje pokazywania zależności od Boga wyrażanej w modlitwie natchnionej przez Ducha Świętego.

Druga prośba dotyczy Pawła: „…i za mnie” (Ef 6,19). Apostoł prosi o modlitwę, by Bóg dał mu właściwe przesłanie (aby dana mu była mowa) we właściwym czasie (gdy otworzy usta swoje) i pozwolił je przekazać we właściwy sposób (do śmiałego zwiastowania) oraz na właściwy temat — tajemnicy ewangelii (zob. Ef 6,19 BG). Ostatnie wyrażenie odnosi się do odsłoniętej tajemnicy Bożej interwencji w Chrystusie dla odkupienia pogan wraz z Żydami (zob. Ef 3,1-13) oraz stworzenia nowej ludzkości (zob. Ef 2,15; zob. także Ef 2,11-22) jako znaku nadrzędnego planu zjednoczenia wszystkich w Chrystusie (zob. Ef 1,10).

`Przeczytaj podane poniżej wezwania do modlitwy wymienione w Nowym Testamencie. Które z nich najbardziej cię inspiruje? Dlaczego? (Zob. Łk 18,1-8; Flp 4,6; Kol 4,2; 1 Tes 5,16-18).`

Dlaczego wierzący są tak często wzywani do gorliwej i wytrwałej modlitwy? Militarna metafora Pawła sugeruje dwie odpowiedzi: (1) groźba ze strony nadprzyrodzonych wrogów jest realna i istotna, (2) w tej militarnej metaforze zostały zilustrowane Boże obietnice dotyczące uzyskania duchowej siły i zwycięstwa (zob. Ef 6,10-17). Gorliwa i wytrwała modlitwa daje nam okazję do uważnego słuchania tych obietnic, przyjęcia ich i dziękowania Bogu za dary Jego łaski.