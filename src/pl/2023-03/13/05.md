---
title:  Tarcza, przyłbica i miecz
date:  20/09/2023
---

`Kiedy i w jaki sposób wierzący walczący w wielkim boju mają używać tarczy, przyłbicy i miecza? (Zob. Ef 6,16-17).`

Tarcza, o której pisze Paweł, to prostokątna tarcza rzymskiego legionisty wykonana z drewna i pokryta skórą. Była tak wyprofilowana, by chronić żołnierza nie tylko od przodu, ale także z boków. Namoczona w wodzie przed walką była odporna na ogniste pociski — na strzały nasączone smołą i podpalane przed wystrzeleniem. Opis tarczy wiary według Pawła jest odzwierciedleniem starotestamentowego porównania Boga do tarczy chroniącej Jego lud (zob. Rdz 15,1; Ps 3,4). Wzięcie tarczy wiary (zob. Ef 6,16) oznacza przystąpienie do wielkiego boju z ufnością pokładaną w Bogu, który walczy za wierzących (zob. Ef 6,10), zapewnia im najlepsze uzbrojenie (zob. Ef 6,11.13) i gwarantuje zwycięstwo.

Rzymskie przyłbice, czyli bojowe hełmy, były wykonywane z żelaza lub z brązu. Do zasadniczej części hełmu przytwierdzony był tylny kołnierz chroniący kark, osłony uszu, daszek chroniący oczy i osłony policzków związywane rzemieniem pod brodą. Podobnie jak taka przyłbica w pełni chroniła głowę żołnierza, także przyłbica zbawienia (zob. Ef 6,17) symbolizuje zbawienie doświadczane przez wierzących w łączności ze zmartwychwstałym i wywyższonym Chrystusem (zob. Ef 2,6-10). Przywdziać przyłbicę zbawienia to inaczej wyzbyć się zabobonnego lęku przed duchowymi siłami ciemności, tak rozpowszechnionego w pogaństwie, i zaufać niezrównanej mocy Chrystusa (por. Ef 1,15-2,10).

Ostatni element uzbrojenia to „miecz Ducha, którym jest Słowo Boże” (Ef 6,17), nawiązujący do krótkiego miecza obosiecznego, jakim posługiwali się rzymscy legioniści. Zazwyczaj taktyka bitewna polegała na ciśnięciu dwóch oszczepów (niewymienionych przez Pawła), a następnie dobyciu miecza i przystąpieniu do walki wręcz przez atakowanie pchnięciami. Mieczem wierzących jest miecz Ducha, jako że został dostarczony przez Ducha Świętego. Ten miecz to Słowo Boże. Paweł występuje naprzód przed szereg i wzywa do dobycia broni, przekazując obietnice nadziei i zwycięstwa od Naczelnego Wodza. Tym Słowem Bożym są obietnice wymienione w Ef 6,10-20. Słowo Boże jest zasadniczym narzędziem w walce ze złem. W szerszym znaczeniu oznacza ono obietnice ewangelii zawarte w Biblii.

`Nawet jeśli niezbyt podoba się nam taka rozbudowana militarna metafora, czego uczy nas ona o realności i powadze wielkiego boju?`