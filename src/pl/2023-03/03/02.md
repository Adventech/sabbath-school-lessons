---
title:  Modlitwa i dziękczynienie
date:  09/07/2023
---

Pod wpływem wiadomości — prawdopodobnie przyniesionej przez Tychikusa (zob. Ef 6,21-22) — iż wierzący w Efezie trwają w wierze w Jezusa i we wzajemnej miłości, Paweł upewnia ich, że wciąż modli się za nich.

`Porównaj dwie wzmianki Pawła o modlitwie w Ef 1,15-23 i Ef 3,14-21. Jakie wątki są w nich poruszone?`

Czasami ton naszych modlitw bywa smętny, gdy narzekamy w nich na wyzwania i problemy. Modlitwy, o których Paweł mówi w Liście do Efezjan, sugerują, że dziękczynienie było naturalnym motywem jego modlitw. W modlitwie powinniśmy dziękować Bogu za Jego błogosławieństwa. Powinniśmy Go chwalić za to, że działa dla nas w trudnych chwilach i zmienia nas dzięki swojej odradzającej mocy. Doceniając łaskę i moc wywyższonego Jezusa (zob. Ef 1,20-23), dziękujemy Mu za błogosławieństwa udzielane naszym bliskim i przyjaciołom. Tajemnicą praktyki modlitewnej Pawła było to, iż kluczową rolę w jego modlitwach odgrywały uwielbienie i dziękczynienie.

Paweł zapewnia efezjan także: „Nie przestaję dziękować za was i wspominać was w modlitwach moich” (Ef 1,16; zob. także Flp 1,3-4; 1 Tes 1,2; 5,16-18).

Co tak naprawdę oznacza modlenie się „bez przystanku” (1 Tes 5,17)? Z pewnością nie znaczy to, że mamy przez cały czas klęczeć i się modlić. Znaczy to raczej, iż dzięki obecności Ducha Świętego możemy iść przez życie z sercem otwartym na obecność i moc Boga, przy każdej okazji dziękując Mu za wszystko. Oznacza to gotowość do prowadzenia życia w świadomości istnienia Boga, a także poszukiwanie Jego rady w trudnych chwilach. Jest to przeciwieństwo wyobcowania od Boga; jest to ciągła otwartość na Jego kierownictwo.

Często postrzegamy modlitwę jako miły dodatek do uczniostwa, praktykowany w dogodnym czasie. Paweł miał inne podejście. Poważnie traktował obowiązek modlitwy za współwierzących, zarówno dziękując za nich Bogu (zob. Ef 1,16; por. Ef 1,3-14), jak i wstawiając się za nimi (zob. Ef 1,17-23; por. Ef 3,14-21). Dla niego modlitwa miała istotne znaczenie, a może nawet była najważniejszym elementem chrześcijańskiego życia. Nic dziwnego, że skierował do efezjan poruszające wezwanie do modlitwy — zaproszenie, które każdy z nas powinien rozważyć w ramach naszej służby modlitewnej, porównując ją z poświęceniem Pawła w tej kwestii.

`Dlaczego ważne jest to, byśmy w modlitwie zawsze dziękowali Bogu za wszystko, czym nas obdarza?`