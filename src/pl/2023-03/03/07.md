---
title:  Do Dalszego Studium
date:  14/07/2023
---

Przeczytaj uważnie dwa poniższe opisy wywyższenia Chrystusa:

„Gdy Chrystus przeszedł przez niebiańskie bramy, zasiadł na tronie, otoczony uwielbieniem aniołów. Gdy tylko ceremonia dobiegła końca, Duch Święty zstąpił na uczniów w obfitych strumieniach, a Chrystus został uwielbiony tą chwałą, którą dzielił z Ojcem od wieczności. Wylanie Ducha w dniu Pięćdziesiątnicy było sygnałem niebios, że intronizacja Odkupiciela została dokonana. Według Jego obietnicy posłał On Ducha Świętego z nieba do swoich naśladowców na znak, że jako Kapłan i Król otrzymał wszelką moc w niebie i na ziemi, będąc Namaszczonym, Władcą nad swoim ludem”16.

„Ramiona Ojca obejmują Syna i padają słowa:

— »Niechże mu oddają pokłon wszyscy aniołowie Boży« (Hbr 1,6).

Z niewysłowioną radością książęta, władcy i moce niebiańskie uznają zwierzchnictwo Księcia Żywota. Zastępy aniołów padają przed Nim na twarz, a radosny okrzyk wypełnia wszystkie dziedzińce nieba:

— »Godzien jest ten Baranek zabity wziąć moc i bogactwo, i mądrość, i siłę, i cześć, i chwałę, i błogosławieństwo« (Ap 5,12).

Triumfalne pieśni mieszają się z muzyką anielskich harf i wydaje się, że całe niebo wypełnione jest radością i chwałą. Miłość zwyciężyła. Odzyskano to, co było zgubione. Niebo rozbrzmiewa głosami, które uroczyście oświadczają:

— »Temu, który siedzi na tronie, i Barankowi, błogosławieństwo i cześć, i chwała, i moc na wieki wieków« (Ap 5,13)”17.

**Pytania Do Dyskusji**

`1. Zwróć uwagę na już i jeszcze nie w kwestii wywyższenia Jezusa. W jakim sensie Jezus jest Panem wszystkiego już teraz, tak iż nawet demoniczne moce nie są w stanie się Mu przeciwstawić? W jakim sensie pełnia Jego panowania nad wszystkim jest jeszcze kwestią przyszłości? (Zob. 1 Kor 15,24-28).`

`2. W jakim stopniu żyjesz świadomością panowania Chrystusa nad wszystkim? W jakim stopniu ulegasz władzy tych upadłych mocy, które wkrótce tę władzę stracą? Jak odróżniasz panowanie Chrystusa od panowania tych złych mocy, które, choć pokonane, nadal są obecne w naszym świecie?`