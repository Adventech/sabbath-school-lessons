---
title:  Chrystus ponad wszystkie moce
date:  12/07/2023
---

Paweł wyraża radość z wywyższenia Jezusa, który zasiada wraz z Ojcem na tronie wszechświata. Po przedstawieniu stanowiska/pozycji/miejsca Chrystusa w odniesieniu do Ojca — „posadził [Chrystusa] po prawicy swojej w niebie” (Ef 1,20) — Paweł przechodzi do relacji Jezusa z „wszelką nadziemską władzą i zwierzchnością, i mocą, i panowaniem” (Ef 1,21). Jako współpanujący z Ojcem Jezus jest ponad nimi wszystkimi.

`Porównaj wzmianki Pawła o złych duchowych mocach w Ef 1,21; 2,2; 6,12. Dlaczego apostoł zwraca uwagę na te moce?`

Historia siedmiu synów Scewy, zawarta w Dz 19,11-20, ilustruje fakt, iż Efez w czasach Pawła był ośrodkiem sztuk magicznych/czarnoksięskich. „Nadrzędną cechą praktyk magicznych w świecie hellenistycznym było założenie, iż świat duchowy wywiera wpływ niemal na każdy obszar życia. Celem maga/czarnoksiężnika było odróżnienie duchów pożytecznych od szkodliwych oraz zrozumienie sposobu działania, mocnych stron i zakresu władzy określonych duchów. Dzięki tej wiedzy tworzono środki oddziaływania (zaklęcia, amulety i tym podobne), przy pomocy których rzekomo manipulowano duchami dla dobra wybranych osób. Wierzono, że dzięki właściwym zaklęciom można leczyć chorobę wywołaną przez ducha albo wygrać wyścig rydwanów”15.

Praktyka przyzywania imion bóstw i mocy w zaklęciach była szczególną cechą życia religijnego efezjan (zob. Dz 19,13) i nadal istnieje w niektórych kręgach. Paweł wyraźnie wskazał, jak mają się owe moce do Chrystusa. Wywyższony Jezus jest „ponad wszelką nadziemską władzą i zwierzchnością, i mocą, i panowaniem” (Ef 1,21).

Aby upewnić się, że jego adresaci rozumieją, iż nie ma na świecie żadnej mocy, która mogłaby się równać z władzą Jezusa, Paweł krótko nawiązuje do praktyki przywoływania imion bóstw w zaklęciach: „…i wszelkim imieniem, jakie może być wymienione” (Ef 1,21). Przechodząc od wymiaru przestrzeni do czasu, Paweł podkreśla wieczność panowania wywyższonego Jezusa. Jego panowanie nad wszelkimi mocami będzie trwać „nie tylko w tym wieku, ale i w przyszłym” (Ef 1,21).

`Jak owe złe moce przejawiają się obecnie i jak możemy się upewnić, że nie damy się im usidlić?`