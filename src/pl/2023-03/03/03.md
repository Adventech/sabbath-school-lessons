---
title:  Mądrość i objawienie od Ducha Świętego
date:  10/07/2023
---

`„Nie przestaję dziękować za was i wspominać was w modlitwach moich, aby Bóg Pana naszego Jezusa Chrystusa, Ojciec chwały, dał wam Ducha mądrości i objawienia ku poznaniu jego” (Ef 1,16-17).`

Pisząc o swoich modlitwach, Paweł wspomina jedną najważniejszą prośbę, jaką zanosi przed tron Boga. Zauważa, że Duch Święty wkroczył w życie wierzących z chwilą ich nawrócenia (zob. Ef 1,13-14). Teraz Paweł modli się o dalsze błogosławieństwo Ducha Świętego, aby udzielił On wierzącym niezbędnego duchowego zrozumienia służącego lepszemu poznaniu Jezusa — „ku poznaniu jego” (Ef 1,17).

`Paweł modli się, by Duch Święty udzielił szczególnego objawienia wierzącym. Jakich trzech kwestii dotyczy to objawienie? (Zob. Ef 1,17-19).`

Gdy Paweł modli się o objawienie dla wierzących dotyczące nadziei, „do której was powołał” (Ef 1,18), modli się, by pamiętali oni o wcześniejszych dokonaniach Boga dla ich zbawienia (zob. Ef 1,3-9.11-13) i o wspaniałej przyszłości, którą Bóg przygotował dla nich (zob. Ef 1,10.14).

Gdy apostoł modli się o zrozumienie bogactwa chwały, które „jest udziałem świętych w dziedzictwie jego” (Ef 1,18), nawiązuje do starotestamentowego pojmowania wierzących jako Bożego dziedzictwa (zob. Pwt 9,29; 32,9; Za 2,16; por. Ef 1,11). Pragnie, by zrozumieli, że nie tylko otrzymali dziedzictwo od Boga, ale także stali się Bożym dziedzictwem, a zatem mają wielką wartość w oczach Boga.

Gdy Paweł modli się o zrozumienie nadzwyczajnej wielkości „mocy jego wobec nas, którzy wierzymy” (Ef 1,19), ma na myśli dane przez Ducha Świętego zrozumienie ogromu Bożej mocy przejawiającej się w doświadczeniach wierzących.

We wszystkich tych modlitwach Paweł wyraża pragnienie, by wierzący doświadczyli osobiście tego, co zostało im dane w Jezusie.

`Jak możesz lepiej doświadczyć nadzwyczajnej wielkości mocy Jego wobec nas, którzy wierzymy? Co to oznacza w codziennym życiu?`