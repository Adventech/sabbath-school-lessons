---
title:  Jezus, wszystko i Jego Kościół
date:  13/07/2023
---

Pierwsi chrześcijanie postrzegali Ps 110,1 jako proroctwo o wywyższeniu Jezusa: „Rzekł Pan Panu memu: Siądź po prawicy mojej, aż położę nieprzyjaciół twoich jako podnóżek pod nogi twoje!”. W podobny sposób traktowali 8. rozdział Księgi Psalmów potwierdzający, że Bóg wszystko złożył „pod stopy jego” (Ps 8,7), czyli stopy Syna Człowieczego (zob. Ps 8,5). Choć wierzyli, że moce ciemności w okręgach niebieskich są ponad nimi i zagrażają im, to jednak trzymali się prawdy, iż moce te zostały poddane pod stopy Chrystusa.

Zwróć uwagę, że gdy Ojciec „wszystko poddał pod nogi jego [Jezusa]”, to „jego samego ustanowił ponad wszystkim Głową Kościoła” (Ef 1,22). Choć wszystko jest uniwersalnym i pojemnym słowem, to jednak Paweł ma tu na myśli moce wspomniane w Ef 1,21. Wszystko — w tym pochodzące z nieba, nadprzyrodzone duchowe moce — zostało położone pod stopy Chrystusa i podlega Jemu.

`Jakie dobrodziejstwa przynosi Kościołowi posadzenie Chrystusa na tronie wszechświata i Jego panowanie nad wszystkim w niebie i na ziemi? (Zob. Ef 1,22-23).`

Bóg uczynił Chrystusa zwycięskim nad wszystkimi złymi mocami. Kościół ściśle związany z Chrystusem i pozostający pod Jego opieką, zależny we wszystkim od Niego, także ma gwarancję zwycięstwa nad duchowymi wrogami. Moc Boża okazana w zmartwychwstaniu i wywyższeniu Chrystusa ponad wszystkie moce działa teraz na rzecz Kościoła. Bóg dał zwycięskiego Chrystusa Kościołowi, który jest tak zjednoczony z Nim, iż jest nazywany Jego ciałem.

Jak my, wierzący w wywyższonego Chrystusa, możemy Go poznać i doświadczyć mocy Bożej działającej dla nas? Paweł nie przedstawia bezpośrednio żadnego mechanizmu czy strategii prowadzącej do tego celu. Jednak fakt, iż fragment ten jest częścią listu poświęconą modlitwie, wydaje się sugestywny. Paweł wierzy, że Bóg odpowie na jego modlitwę. Potwierdza skuteczność działania mocy Bożej objawionej w Chrystusie, a połączonej z obecnością Boga, i prosi, by działanie tej mocy przejawiało się w życiu współwierzących.

`Jak doświadczyłeś mocy modlitwy? Dotyczy to nie tylko konkretnych wysłuchanych modlitw, ale modlitwy jako takiej. Jak modlitwa przybliża nas do Boga i otwiera na działanie mocy, która została nam dana w Jezusie?`