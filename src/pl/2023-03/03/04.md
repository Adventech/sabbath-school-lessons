---
title:  Uczestniczenie w mocy zmartwychwstania
date:  11/07/2023
---

W Ef 1,20-23, czyli w pozostałych wersetach dotyczących modlitwy, Paweł kieruje uwagę na trzeci element objawienia, o jakie prosi dla wierzących w mocy Ducha Świętego. To ogrom mocy Bożej, która używana jest dla wierzących. Paweł zaczyna od wskazania dwóch wydarzeń w historii zbawienia ilustrujących moc Boga: (1) zmartwychwstania Jezusa i (2) posadzenia Go na tronie wszechświata (zob. Ef 1,20).

`W jaki sposób moc Boża została wyrażona w zmartwychwstaniu Jezusa? (Zob. Ef 1,20; 1 Kor 15,20-22; Flp 3,8-11; Hbr 13,20-21; 1 P 1,3).`

Zmartwychwstanie Jezusa jest niezbędnym elementem chrześcijańskiej wiary (zob. 1 Kor 15,14.17). Ponieważ Chrystus zmartwychwstał, to Jego wierni mogą oczekiwać swojego przyszłego zmartwychwstania do życia wiecznego. To zmartwychwstanie nastąpi w dniu Jego powtórnego przyjścia (zob. 1 Kor 15,20-23). Ponieważ On zmartwychwstał, możemy oczekiwać od Niego wszelkich błogosławieństw ewangelii, w tym obecności Ducha Świętego w naszym życiu.

Obrazowy opis Boga, który „posadził [Chrystusa] po prawicy swojej w niebie” (Ef 1,20), został zaczerpnięty z Ps 110,1, najczęściej cytowanego wersetu w Nowym Testamencie. Wywyższenie Chrystusa jest bardzo ważnym motywem w Liście do Efezjan. Wierzący zostali wraz z Nim posadzeni „w okręgach niebieskich” (Ef 2,6). Ponadto Paweł nawiązuje do wniebowstąpienia Chrystusa jako poprzedzającego wypełnienie przez Niego wszystkiego i udzielenie darów Jego Kościołowi (zob. Ef 4,8-11).

W Ef 4,8-11 Paweł ostrzega nas przed przyjęciem statycznego (pozostającego w bezruchu) obrazu Chrystusa zasiadającego na tronie Ojca. Przedstawia raczej „dynamiczny nowotestamentowy obraz wywyższenia Chrystusa, działającego na całym świecie przez Ducha Świętego, zwyciężającego i mającego nadal zwyciężać”14. Tak więc Paweł przedstawia wywyższenie/koronację Chrystusa nie jedynie jako ilustrację mocy Bożej działającej na rzecz wierzących, ale także jako źródło tej mocy.

`Dlaczego potrzebujesz mocy Chrystusa w swoim życiu i jak możesz pełniej poddać się jej działaniu? Jakie praktyki i zwyczaje mogą stanąć na przeszkodzie naszemu podporządkowaniu się mocy Bożej?`