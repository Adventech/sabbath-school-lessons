---
title:  Do Dalszego Studium
date:  29/09/2023
---

Nasze studium biblijne zakończymy przeglądem 6. rozdziału Listu do Efezjan, gdzie Paweł przedstawia Kościół jako Boże wojsko zaprowadzające pokój.

W Liście do Efezjan Paweł przedstawił Kościół jako ciało Chrystusa (zob. Ef 1,22-23; 4,11-16), świątynię Bożą (zob. Ef 2,19-22) i oblubienicę/małżonkę Chrystusa (zob. Ef 5,21-33). W Ef 6,10-20 apostoł opisuje Kościół jako Boże wojsko i kieruje do wierzących wezwanie do chwycenia broni. Ten fragment listu zawiera bogatą symbolikę, która wymaga właściwej interpretacji i poprawnego zrozumienia.

Słowa Pawła mogą być błędnie zrozumiane jako wezwanie do posługiwania się bronią czy środkami militarnymi albo jako zalecenie agresji wobec przeciwników. Jednak celem Pawła było uwypuklenie jedności, budującej mowy i serdeczności (zob. zwł. Ef 4,25-5,2). Paweł mówi o Bożej dobrej nowinie jako „ewangelii pokoju” (Ef 6,15). Ta militarna metafora w najmniejszym stopniu nie oznacza, że Kościół ma pełnić swoją misję środkami militarnymi rozumianymi w tradycyjnym sensie. Mamy raczej pełnić ją, uczestnicząc w duchowym boju przeciwko złu. Paweł wkracza na pole bitwy wielkiego boju i wzywa nas do stawienia się w szeregach Bożego wojska.

Powinniśmy realistycznie oceniać siły nieprzyjazne nam, abyśmy nigdy nie lekceważyli zagrożenia. Nie walczymy z ludźmi, ale „ze złymi duchami w okręgach niebieskich” (Ef 6,12), kierowanymi przez podstępnego wodza, diabła (zob. Ef 6,11). Ale nie musimy się lękać naszych wrogów. Bóg jest z nami w walce (zob. Ef 6,10) i zaopatruje nas w najlepszą broń, czyli w Jego zbroję, „zbroję Bożą” (Ef 6,11; por. Iz 59,15-17). W działaniu na rzecz naszego dobra wykorzystuje prawdę, sprawiedliwość, pokój, wiarę, zbawienie i Ducha Świętego (zob. Ef 6,13-17). Gdy Bóg idzie przed nami i odziewa nas w swoją zbroję, to nic złego nam nie grozi. Zwycięstwo bowiem jest pewne!

**Pytania Do Dyskusji**

`1. Choć nie jesteśmy zbawieni z uczynków, co Paweł ma na myśli, pisząc, że zostaliśmy „stworzeni w Chrystusie Jezusie do dobrych uczynków, do których przeznaczył nas Bóg, abyśmy w nich chodzili” (Ef 2,10)? Jaki cel mają nasze dobre uczynki?`

`2. Paweł napisał o Bogu jako Tym, „który według mocy działającej w nas potrafi daleko więcej uczynić ponad to wszystko, o co prosimy albo o czym myślimy” (Ef 3,20). Jaka moc działa w nas i jak powinno się przejawiać jej działanie w naszym życiu?`