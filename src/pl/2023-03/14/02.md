---
title:  Jesteśmy ubłogosławieni w Chrystusie
date:  24/09/2023
---

Ktoś napisał, że List do Efezjan jest jak góry Alpy Nowego Testamentu. Paweł niczym górski przewodnik zabiera nas na szybką wspinaczkę w 1. rozdziale Listu do Efezjan. Choć brakuje nam tchu, to jednak podziwiamy widok ze szczytu.

`Zastanów się nad tym, co Paweł napisał w 1. rozdziale Listu do Efezjan. Co szczególnie cię inspiruje? Jakie są najważniejsze punkty tego rozdziału?`

Ef 1,3-14 jest jak mapa rozłożona na górze z oznaczonymi innymi szczytami widniejącymi na horyzoncie. Paweł ukazuje nam nasze błogosławione miejsce w szerokiej panoramie planu zbawienia. Sceneria obejmuje cały zakres dziejów zbawienia — od przeszłej wieczności, przez łaskawe dokonania Boga w Chrystusie, po przyszłą wieczność. Odkupienie wierzących przez Boga odzwierciedla Jego inicjatywę podjętą „przed założeniem świata” (Ef 1,4), realizowaną obecnie w naszym życiu (zob. Ef 1,7-8.13-14). Strategia opracowana przed stworzeniem świata zostanie w pełni zrealizowana w czasie końca (zob. Ef 1,9-10). Wówczas wszystko, tak w niebie, jak i na ziemi zostanie zjednoczone w Chrystusie, a Boży plan dotyczący „pełni czasów” (Ef 1,10) zostanie wykonany. Wówczas w pełni doświadczymy Bożego planu niegdyś okrytego tajemnicą (zob. Ef 1,9-10). Obecnie zaś możemy być pewni, że dane nam zbawienie w Chrystusie jest ważną częścią szerokiego Bożego planu odkupienia wszystkiego.

Widok ze szczytu góry inspiruje dziękczynienie. W Ef 1,15-19 Paweł dziękuje Bogu, modląc się, by współwierzący mogli doświadczyć zbawienia zaplanowanego dla nich przez Boga. Podejmujemy kolejną wspinaczkę, gdy apostoł wskazuje nam w górze zmartwychwstałego i wywyższonego Chrystusa, panującego na zawsze z niewyobrażalną mocą (zob. Ef 1,20-23).

Dzięki łasce Bożej wyrażonej w Chrystusie Jezusie możemy żyć dzień po dniu na szczycie góry!

`Ef 1,4 mówi nam, że Bóg w Chrystusie „wybrał nas przed założeniem świata, abyśmy byli święci i nienaganni przed obliczem jego; w miłości”. Zastanów się, co to znaczy. Wybrał nas w Nim przed stworzeniem świata! Jaką nadzieję możemy czerpać z tego zapewnienia, iż Bóg pragnie nas zbawić?`