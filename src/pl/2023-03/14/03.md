---
title:  Odkupieni do społeczności
date:  25/09/2023
---

`Czytając 2. rozdział Listu do Efezjan, spróbuj odpowiedzieć na pytanie: Czego Bóg dokonał dla nas przez swojego Syna, Jezusa Chrystusa?`

„Ale Bóg...” (Ef 2,4). Te dwa słowa są najbardziej wypełnionymi nadzieją słowami znanymi ludzkości. W Ef 2,1-10 Paweł opisuje ponurą przeszłość swoich adresatów. Wraz z całą ludzkością byli oni skłonni do buntu wobec Boga, a ich życie było zdominowane przez grzech i szatana (zob. Ef 2,1-3). „Ale Bóg, który jest bogaty w miłosierdzie...” (Ef 2,4). Co Bóg uczynił dla nich i dla nas? Po pierwsze ożywił nas wraz z Chrystusem — dał nam udział w zmartwychwstaniu Chrystusa. Po drugie wywyższył nas wraz z Chrystusem — dał nam udział w Jego wniebowstąpieniu. Po trzecie w niebie posadził nas wraz z Chrystusem — dał nam udział w Jego wywyższeniu i koronacji (zob. Ef 2,4-7). Nie jesteśmy jedynie gapiami przyglądającymi się epokowym wydarzeniom następującym w życiu Chrystusa. Bóg podejmuje te przełomowe działania nie ze względu na jakieś nasze zasługi, ale z Jego łaski (zob. Ef 2,8-9), i pragnie, by wierzący żyli w jedności z Jezusem przejawiającej się między innymi w dobrych uczynkach (zob. Ef 2,10).

Jeśli Ef 2,1-10 uczy, że jako wierzący żyjemy w jedności z Jezusem, to Ef 2,11-22 uczy, że jako członkowie Jego Kościoła żyjemy w jedności ze sobą nawzajem. Śmierć Jezusa przyniosła zarówno dobrodziejstwa w wymiarze pionowym, przywracając więź wierzących z Bogiem (zob. Ef 2,1-10), jak i dobrodziejstwa w wymiarze poziomym, umacniając wzajemne więzi między wierzącymi (zob. Ef 2,11-22). Przez swoją śmierć na krzyżu Jezus usunął wszystko, co dzieliło wierzących pogan od wierzących Żydów, w tym błędne posługiwanie się prawem Bożym w celu powiększania istniejącego rozłamu (zob. Ef 2,11-18). Jezus także zbudował coś — zdumiewającą nową świątynię utworzoną z wierzących ludzi. Poganie, niegdyś wykluczeni z nabożeństwa na wewnętrznym dziedzińcu świątyni, teraz przyłączyli się do żydowskich wierzących, stając się jednym ludem. My także należymy do Kościoła Bożego, przybytku świętego w Panu (zob. Ef 2,19-22).

Dzięki łasce Bożej otrzymaliśmy przywilej życia w jedności z Jezusem i wierzącymi. Ef 2,8-10 to fragment listu, który odegrał istotną rolę w nawróceniu wielu osób. Marcin Luter (1483-1546), niemiecki doktor teologii, znalazł w tych wersetach potwierdzenie łaski, która podbiła jego serce i stała się fundamentem reformacji. Wspomniane wersety uczą, że zbawienie jest wyłącznie przez wiarę, wyłącznie z łaski, wyłącznie przez Chrystusa i wyłącznie dla chwały Boga. W 1738 roku, osiemnaście dni po doświadczeniu nawrócenia na spotkaniu z braćmi morawskimi, na którym czytano wstęp Lutra do Listu do Rzymian, Jan Wesley (1703-1791), angielski współtwórca ruchu metodystycznego, wygłosił kazanie na Uniwersytecie Oksfordzkim, kierując do słuchaczy „wołanie serca”57 oraz przedstawiając „manifest nowego ruchu”58. Na jakim wersecie oparł to kazanie? Na Ef 2,8.