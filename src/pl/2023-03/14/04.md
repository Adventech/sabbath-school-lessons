---
title:  Jesteśmy Kościołem Boga Żywego
date:  26/09/2023
---

`Dlaczego tak ważna i przejmująca jest świadomość, iż należymy do Bożego Kościoła? (Zob. 3. rozdział Listu do Efezjan).`

Czujemy się podniesieni na duchu, gdy słyszymy członków Kościoła mówiących pozytywne rzeczy o Kościele. Jednak nawet najbardziej entuzjastycznie nastawieni z nas nie dorównają wzniosłemu świadectwu apostoła Pawła o Kościele zawartemu w 3. rozdziale Listu do Efezjan. Paweł zaczyna od zrelacjonowania swoich modlitw za wierzących w Efezie (zob. Ef 3,1; por. Ef 1,15-23), ale zaraz potem przechodzi do kwestii utworzenia Kościoła przez Boga (zob. Ef 3,2-13), a później kończy swoje modlitewne sprawozdanie (zob. Ef 3,14-21). Z jego wywodu dowiadujemy się o kilku ważnych elementach Bożego planu czy tajemnicy:

• W wieczności Bóg powziął tajemniczy plan dotyczący Kościoła (zob. Ef 3,3-5.9.11).

• Ten tajemniczy plan został zrealizowany przez życie i śmierć Jezusa (zob. Ef 3,11; por. Ef 2,11-22).

• Dzięki Bożemu objawieniu Paweł poznał tajemnicę Kościoła i zdumiewający fakt, iż poganie otrzymali pełne uczestnictwo w Kościele (zob. Ef 3,3-6).

• Paweł uczestniczy w głoszeniu tej dobrej nowiny jako kaznodzieja pogan przekazujący im niezgłębione bogactwo Chrystusowe (zob. Ef 3,8-9).

• Pozyskując wielu ludzi dla Chrystusa, Kościół, złożony zarówno z Żydów, jak i pogan, objawia różnorodną mądrość Bożą nadziemskim władzom i zwierzchnościom „w okręgach niebieskich” (Ef 3,10), zapowiadając ich nadchodzącą klęskę (por. Ef 6,10-20). Plan zjednoczenia wszystkich w Chrystusie (zob. Ef 1,10) jest wypełniany i wkrótce zostanie zrealizowany w całości.

Takie zrozumienie Kościoła motywowało Pawła do modlitwy za współwierzących. Możesz sobie wyobrazić, że jego serdeczna modlitwa w Ef 3,14-21 dotyczy także ciebie. Także ty masz być wypełniony „całkowicie pełnią Bożą” (Ef 3,19) i uczestniczyć w pełni w niepojętej, ale objawionej tajemnicy zjednoczonego Kościoła!

`Jakie bariery dzielą ludzi w naszym Kościele i dlaczego w świetle tego, co napisał Paweł, powinny zostać usunięte? Co możesz uczynić, by pomóc w ich usunięciu?`