---
title:  Jedność wiary
date:  27/09/2023
---

`W 4. rozdziale Listu do Efezjan Paweł prosi współwierzących, by przestali czynić pewne rzeczy, a zaczęli czynić inne. Co odradza, a co zaleca wierzącym ludziom?`

4. rozdział Listu do Efezjan zaczyna się i kończy wezwaniem do wzajemnej troski wśród członków Kościoła (zob. Ef 4,1-3.32). Między tymi wezwaniami Paweł zdecydowanie popiera pogląd, że powinniśmy działać na rzecz jedności w Kościele. Zaczyna od wymienienia siedmiu jedności: Jedno ciało, jeden Duch, jedna nadzieja, jeden Pan (Jezus Chrystus), jedna wiara, jeden chrzest, jeden Bóg i Ojciec (zob. Ef 4,4-6). Ta duchowa rzeczywistość jednoczy nas wszystkich w całkiem realny sposób. Naprawdę jesteśmy jednością.

Jedność to pojęcie teologiczne mające mocne oparcie w rzeczywistości, ale w praktyce wymaga ona ciężkiej pracy. Tak więc zawsze powinniśmy starać się „zachować jedność Ducha w spójni pokoju” (Ef 4,3). Możemy to czynić jako aktywne składniki organizmu Kościoła, ciała Chrystusa (zob. Ef 4,7-16). Każdy element jest ważną cząstką organizmu i powinien się przyczyniać do jego zdrowia (zob. Ef 4,7.16). Wszyscy powinni korzystać z dzieła apostołów, proroków, ewangelistów, pastorów i nauczycieli (zob. Ef 4,11-12). Mają oni, jak więzadła i ścięgna, jednoczącą funkcję, pomagając nam wzrastać razem w Chrystusa, który jest Głową ciała (zob. Ef 4,13.15).

Paweł mówi także wierzącym, że nie powinniśmy być „dziećmi, miotanymi i unoszonymi lada wiatrem nauki przez oszustwo ludzkie i przez podstęp, prowadzący na bezdroża błędu” (Ef 4,14), co wyraźnie sugeruje, że Kościół wczesnochrześcijański doświadczał pewnych wewnętrznych zmagań z powodu ludzkich oszustw.

Zmierzając do ostatecznego wezwania, byśmy byli „jedni dla drugich uprzejmi, serdeczni, odpuszczając sobie wzajemnie” (Ef 4,32), Paweł prosi współwierzących, by unikali dawnej zatwardziałości serca (zob. Ef 4,17-24) oraz gniewu i surowej mowy, a zamiast tego mówili w sposób budujący i nacechowany łaską (zob. Ef 4,25-31).

Ten rozdział poświęcony jedności łatwo się czyta, gdy panuje względny spokój. Jednak staje się trudniejszy, choć jednocześnie ważniejszy, gdy mamy do czynienia z jakimiś konfliktami. Czy pamiętasz na co dzień o doświadczeniu jedności ciała Chrystusa — jedności, za którą On zapłacił własnym życiem?

`W jaki sposób możemy przyczyniać się do jedności Kościoła lokalnie i w skali świata? Dlaczego ważne jest to, byśmy czynili wszystko, co możemy uczynić w tym celu?`