---
title:  Jesteśmy odbiorcami  i przekazicielami łaski Bożej
date:  28/09/2023
---

`Czytając 5. rozdział Listu do Efezjan, zastanów się nad tym, jak Paweł wzywa nas do życia ewangelią w naszych więziach z ludźmi. Które z napomnień Pawła jest szczególnie ważne dla ciebie?`

Jeśli zaczynasz czytać 5. rozdział Listu do Efezjan od samego początku, możesz przeoczyć pełną moc tego ważnego tematu. Zamiast tego zacznij lekturę od Ef 4,32, gdzie Paweł mówi wierzącym, by byli „jedni dla drugich uprzejmi, serdeczni, odpuszczając sobie wzajemnie, jak i wam Bóg odpuścił w Chrystusie”.

Jako wierzący mamy wzorować nasze wzajemne postępowanie wobec siebie na przebaczeniu i łasce Boga wobec nas. Mamy naśladować Boga! (Por. Mt 5,43-48).

Ten styl życia polegający na naśladowaniu miłości Boga Paweł przeciwstawia stylowi życia pogan. Zamiast cenić bliźnich jako braci i siostry w rodzinie Bożej, poganie często wykorzystują innych dla własnego zysku czy przyjemności, i jeszcze chwalą się tym (zob. Ef 5,3-4). Apostoł ostrzega, że taka postawa nie ma przyszłości w nowym świecie zaplanowanym przez Boga (zob. Ef 5,5-7).

Wierzący mają się odwrócić od ciemności, w której żyli w przeszłości, aby postępować jako dzieci światłości (zob. Ef 5,8-10), naśladując miłość Ojca. Paweł ostrzega nas przed uczynkami ciemności popełnianymi potajemnie (zob. Ef 5,11-12). Mamy raczej żyć w świetle Chrystusa (zob. Ef 5,13-14). Zamiast marnować życie na pijaństwo, mamy wykorzystywać czas, dziękując Bogu za Jego miłość (zob. Ef 5,15-21).

Paweł rozszerza temat naśladowania miłości Boga w swoich radach dla chrześcijańskich mężów i żon. Ofiarna miłość Chrystusa do Kościoła jest wzorem dla chrześcijańskich mężów (zob. Ef 5,25-33), zaś lojalność Kościoła wobec Chrystusa jest wzorem dla chrześcijańskich żon (zob. Ef 5,22-24). Zamiast używać daru ludzkiej seksualności w nierozsądny i egoistyczny sposób, mąż i żona powinni cenić siebie nawzajem, stając się prawdziwie jednym ciałem (zob. Ef 5,28-33).

„Bądźcie więc naśladowcami Boga jako dzieci umiłowane” (Ef 5,1). Dzięki łasce Bożej jesteśmy powołani do życia zgodnego z tym wezwaniem w naszych więziach z ludźmi.

`Jak Ef 5,2, wzywając nas do chodzenia w miłości, pomaga nam zrozumieć Pawłowe słowa o naśladowaniu Boga w Ef 5,1?`