---
title:  Do Dalszego Studium
date:  28/07/2023
---

Podczas wspólnego studium biblijnego przeczytajcie uważnie poniższy komentarz, a następnie odpowiedzcie na pytania do dyskusji.

W jakim specyficznym kontekście Paweł napisał Ef 2,11-22, przedstawiając to, jak ofiara Chrystusa złożona na krzyżu wpłynęła na więzi między ludźmi? Paweł wskazał na więź między Żydami i poganami jako należącymi do jednego Kościoła. Wyraził oczywistą troskę o to, by wierzący rozumieli swój wspólny status pojednanych ze sobą nawzajem domowników Boga (zob. Ef 2,19). Jednak w kontekście całego listu Paweł wskazuje szerszy, dalekosiężny cel. Pisze o Bożym, wielkim i ostatecznym planie zjednoczenia wszystkich w Chrystusie (zob. Ef 1,9-10). Wizja ta obejmuje całą rodzinę Bożą „na niebie i na ziemi” (Ef 3,15).

Ponadto jedność wierzących w Kościele — główny temat Ef 2,11-22 — ma także szerszy cel wskazany przez Pawła w Ef 3,10: „Aby teraz nadziemskie władze i zwierzchności w okręgach niebieskich poznały przez Kościół różnorodną mądrość Bożą [objawioną w stworzeniu Kościoła złożonego zarówno z Żydów, jak i pogan]”. Doprowadzając do jedności umożliwionej dzięki śmierci Chrystusa na krzyżu, wierzący mają świadczyć, że Boży ostateczny plan zjednoczenia wszystkich w Chrystusie jest wypełniany. Ich pojednanie jest wyrazem Bożego planu zjednoczenia wszechświata w Chrystusie. Tak więc właściwe jest rozumienie Ef 2,11-22 (w kontekście całego Listu do Efezjan) jako biblijnej zasady dotyczącej niezwykle doniosłej kwestii więzi między ludźmi — zarówno jednostkami, jak i grupami.

**Pytania Do Dyskusji**

`1. Jakie biblijne zasady dotyczące relacji między grupami etnicznymi są zawarte w Ef 2,11-22? W jaki sposób ów fragment listu przekazuje szczególne chrystocentryczne podejście do kwestii tego, jak wierzący z różnych grup etnicznych powinni odnosić się do siebie nawzajem?`

`2. W świetle Bożego planu dla przyszłej ludzkości (zob. Ef 1,9-10; 2,11-22), jak ważne jest to, by Kościół rozwiązywał wewnętrzne konflikty na tle etnicznym?`

`3. Jakie konflikty etniczne, także zatajone i lekceważone, istnieją w twojej społeczności? Jaką pozytywną rolę może odegrać twój zbór, szerząc jednoczący wpływ ofiary złożonej przez Chrystusa na krzyżu? Jak możesz uczestniczyć w tym dziele?`