---
title:  Jezus — Kaznodzieja Pokoju
date:  26/07/2023
---

`Jak Paweł podsumował misję Chrystusa? (Zob. Ef 2,17-18).`

Pojęcie pokoju jest ważne w Liście do Efezjan. List ów zaczyna się i kończy nawiązaniem do błogosławieństwa pokoju, którego udzielają Bóg, Ojciec nasz, i Pan Jezus Chrystus (zob. Ef 1,2; por. Ef 6,23). Wcześniej w Ef 2,11-22 Paweł wskazuje, że Chrystus jest uosobieniem pokoju — „On jest pokojem naszym” (Ef 1,14) — i przez swoją ofiarę prowadzi wierzących do pokoju (zob. Ef 2,14-16). Chrystus nie tylko usunął nieprzyjaźń między Żydami i poganami (zob. Ef 2,14-15), ale także stworzył nową ludzkość żyjącą w pojednaniu i pokoju (zob. Ef 2,15-17). Taki pokój jest nie tylko brakiem konfliktu, ale odpowiada hebrajskiej koncepcji szalom — doświadczenia pełni i dobrostanu zarówno w więzi z Bogiem (zob. Rz 5,1), jak i bliźnimi.

`Jak Paweł wyobraża sobie wierzących uczestniczących w dzieleniu się przesłaniem pokoju pochodzącym od Jezusa? (Zob. Ef 4,3; 6,14-15; por. Rz 10,14-15 z Ef 2,17-19; Iz 52,7; 57,19).`

Ewangelie zawierają przykłady wypowiedzi Jezusa jako Kaznodziei Pokoju. W swoim pożegnalnym przesłaniu do uczniów powiedział im i nam:

— „Pokój zostawiam wam, mój pokój daję wam” (J 14,27).

Dodał także:

— „To powiedziałem wam, abyście we mnie pokój mieli. Na świecie ucisk mieć będziecie, ale ufajcie, Ja zwyciężyłem świat” (J 16,33).

Gdy po zmartwychwstaniu ukazał się uczniom, powiedział:

— „Pokój wam!” (J 20,19.21.26).

W Ef 2,17-18 Paweł podkreśla, że głoszenie pokoju przez Chrystusa wykracza poza czas Jego ziemskiej misji. On „zwiastował pokój” (Ef 2,17) zarówno tym, którzy są daleko (poganom przed nawróceniem), jak i tym, którzy są blisko (wierzącym Żydom — por. Ef 2,11-13). Przyjmując to zwiastowanie, wszyscy wierzący doświadczają wielkiego błogosławieństwa.

`Jak możemy się nauczyć zwiastowania pokoju zamiast szerzenia konfliktów? W jakich sytuacjach możesz obecnie pomóc, zwiastując pokój?`