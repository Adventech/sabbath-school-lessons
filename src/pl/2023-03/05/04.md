---
title:  Zburzenie dzielącego muru
date:  25/07/2023
---

`Jakie działanie według Pawła podjął Chrystus wobec żydowskiego prawa przykazań i przepisów? Dlaczego to uczynił? (Zob. Ef 2,14-15).`

Paweł najwyraźniej nawiązuje tu do kamiennej balustrady lub ogrodzenia — muru, który otaczał dziedziniec izraelskiej świątyni. W czasach Heroda na murze tym umieszczono napisy grożące śmiercią w przypadku nieuprawnionego przekroczenia tej umownej granicy. Paweł w wyobraźni widzi ten mur zburzony i pogan jako mających pełny dostęp do Boga i oddających Mu cześć na równi z Izraelitami (zob. Ef 2,18). Przegroda z muru została usunięta, gdy Chrystus na krzyżu złożył ofiarę za całą ludzkość. Tak więc w oczach Boga nie ma różnicy między Żydami i poganami — jest jedna ludzkość.

Niektórzy twierdzą, że Ef 2,14-15 uczy, iż dziesięcioro przykazań, w tym przykazanie sobotnie, zniesiono czy usunięto przez ofiarę Chrystusa na krzyżu. Jednak w Liście do Efezjan Paweł podkreśla głęboki szacunek dla dekalogu jako zbioru zasad kształtujących chrześcijańskie uczniostwo. Cytuje on piąte przykazanie (zob. Ef 6,2-3) oraz nawiązuje do innych (na przykład siódmego — Ef 5,3-14.21-33, ósmego — Ef 4,28, dziewiątego — Ef 4,25 i dziesiątego — Ef 5,5). Jest to zgodne z wcześniejszymi wypowiedziami apostoła Pawła dotyczącymi prawa Bożego (zob. Rz 3,31; 7,12). Odnosi się on do nadużywania prawa, ale szanuje samo prawo i zakłada jego trwałość. Tak więc posługiwanie się tymi wersetami jako mającymi dowodzić rzekomego unieważnienia dziesięciorga przykazań, zwłaszcza w świetle innych biblijnych wersetów podkreślających trwałość prawa Bożego, jest wyraźną nadinterpretacją słów Pawła.

Używanie prawa w celu wbijania klina między Żydów i pogan, zwłaszcza w celu wykluczania tych drugich z pełnego uczestniczenia w ludzie Bożym i oddawania czci Bogu, byłoby dla Pawła niedopuszczalnym nadużyciem i rozmijałoby się z intencją Bożych przykazań. Prawo w Ef 2,14-15 należy rozumieć albo jako prawo ceremonialne, które odróżniało Żydów od pogan, określone przez Pawła złożonym wyrażeniem „Prawo żydowskie razem z jego przykazaniami i zaleceniami” (Ef 2,15 BKR), albo cały starotestamentowy system prawa, który błędnie interpretowany służył jako bariera oddzielająca Żydów od pogan.

`Jakie napięcia występujące wśród adwentystów dnia siódmego i w ogólności wśród chrześcijan wymagają rozpoznania i przezwyciężenia? Dlaczego nasza wspólna miłość do Chrystusa powinna być wystarczająca, by usunąć te napięcia?`