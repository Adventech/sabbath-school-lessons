---
title:  Kościół jako święty przybytek
date:  27/07/2023
---

`Jakiego wieńczącego zbioru obrazów słownych używa Paweł w Ef 2,11-22, by podkreślić jedność Żydów i pogan w Kościele?`

Czytając 2. rozdział Listu do Efezjan, zauważamy, iż wersety od 1. do 10. uczą, że mamy żyć w jedności z Jezusem, podczas gdy wersety od 11. do 22. uczą, że mamy żyć w jedności z innymi wierzącymi w ramach Jego Kościoła. Śmierć Jezusa przyniosła zarówno dobrodziejstwa w wymiarze pionowym, przywracając naszą więź z Bogiem (zob. Ef 2,1-10), jak i w wymiarze poziomym, wzmacniając więzi między ludźmi (zob. Ef 2,11-22). Przez swą śmierć na krzyżu Jezus zburzył wszystkie mury dzielące pogan od Żydów, w tym błędne używanie prawa w celu utrwalenia tego podziału (zob. Ef 2,11-18). Ponadto Jezus zbudował coś niezwykłego — nową świątynię złożoną z wierzących. Poganie, niegdyś wykluczeni z udziału w nabożeństwie na wewnętrznym dziedzińcu świątyni, teraz przyłączyli się do wierzących Żydów jako nowa świątynia. Wszyscy wierzący są częścią Bożego Kościoła, przybytku świętego w Panu, i mają przywilej żyć w jedności z Jezusem i ze współwierzącymi (zob. Ef 2,19-22).

`W jaki sposób Paweł posługuje się metaforą Kościoła jako świątyni w Ef 2,19-22 w porównaniu z tym, jak czyni to w 1 Kor 3,9-17; 2 Kor 6,14-7,1; 1 P 2,4-8?`

Paweł używa metafory Kościoła jako świątyni, kreśląc wieńczący obraz całkowitego przyjęcia pogan w Kościele. Niegdyś wykluczeni z udziału w nabożeństwie na dziedzińcu Izraela w świątyni, teraz nie tylko uzyskali pełny dostęp (zob. Ef 2,18), ale także sami stali się materiałem tworzącym nową świątynię zaprojektowaną jako „mieszkanie Boże w Duchu” (Ef 2,22).

Autorzy ksiąg nowotestamentowych posłużyli się metaforą świątyni, by podkreślić świętość Kościoła, rolę Boga w jego powołaniu i rozwoju oraz jedność wierzących w ramach Kościoła. Czasami stosowali tę metaforę w powiązaniu z terminologią biologiczną (zob. Ef 2,21, gdzie czytamy, że świątynia rośnie), a także podkreślali proces budowy (zob. Ef 2,22: „i wy się wespół budujecie”). Tak więc obraz Kościoła nie jest statyczny, jako że Kościół jest „świątynią Boga żywego” (2 Kor 6,16) w budowie.