---
title:  Pojednani w Chrystusie
date:  23/07/2023
---

`Porównaj Ef 2,1-3, wcześniejszy opis Pawła dotyczący pogańskiej przeszłości jego adresatów, z Ef 2,11-12. Co Paweł akcentuje w drugim opisie ich przeszłości?`

Poganie, którzy uwierzyli w Chrystusa i stali się uczestnikami Jego ciała, Kościoła, niegdyś byli całkowicie odseparowani od Izraela i zbawienia oferowanego przez Boga. Paweł stwierdza, iż ważne jest to, by pamiętali o tej przeszłości (zob. Ef 2,11). Byli wtedy bez Chrystusa — Namaszczonego, Mesjasza Izraela. Byli dalecy od społeczności izraelskiej. Byli też obcy przymierzom zawierającym obietnicę, nieświadomi obietnic zbawienia oferowanego przez Boga w historii zbawienia. Odseparowanie od Izraela i zbawienia oferowanego za jego pośrednictwem oznaczało, że kiedyś nie mieli nadziei i byli „bez Boga na świecie” (Ef 2,12).

Ponadto we wcześniejszym życiu poganie byli uwikłani w wielką nieprzyjaźń między nimi a Izraelitami. Paweł wspomina o tej głęboko utrwalonej nienawiści, nawiązując do jednego z jej przejawów — przypinania negatywnych etykietek. Otóż Żydzi pogardliwie nazywali pogan nieobrzezańcami, podczas gdy poganie zapewne z pogardą mówili o Żydach jako obrzezańcach (zob. Ef 2,11).

Jednakże w Ef 2,13 apostoł wskazuje na coś zupełnie innego, pisząc: „Ale teraz wy, którzy niegdyś byliście dalecy, staliście się w Chrystusie Jezusie bliscy przez krew Chrystusową”.

Gdy Paweł pisze o wierzących poganach jako niegdyś dalekich, nawiązuje do Iz 57,19: „Pokój! Pokój dalekiemu i bliskiemu — mówi Pan, Ja go uleczę” (por. Ef 2,17-18). W Chrystusie, przez Jego ofiarę, wierzący poganie zostali przyprowadzeni do wszystkiego, od czego byli dalecy — do Boga, nadziei oraz izraelskich braci i sióstr. Paweł wskazuje w tych słowach bardzo ważną dobrą nowinę, iż krzyż Chrystusa znosi podział na Żydów i pogan, a zatem wszelkie dzielące nas spory i podziały mogą zostać pokonane. Ta dobra nowina skłania nas do rozważenia podziałów istniejących w naszym środowisku i w Kościele oraz tego, jak moc krzyża może te podziały pokonać.

`Z jakiego stanu Jezus cię odkupił? Dlaczego ważne jest to, byś od czasu do czasu przypominał sobie, gdzie byłeś, gdy Jezus cię znalazł, i gdzie byłbyś dzisiaj, gdyby Jezus cię nie znalazł?`