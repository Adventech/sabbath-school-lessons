---
title:  Pojednanie — Boży dar z krzyża
date:  24/07/2023
---

`„Albowiem On jest pokojem naszym, On sprawił, że z dwojga jedność powstała, i zburzył w ciele swoim stojącą pośrodku przegrodę z muru nieprzyjaźni, (...) aby (...) pojednać obydwóch z Bogiem w jednym ciele przez krzyż” (Ef 2,14-16).`

`Jak Paweł opisuje krzyż Chrystusa i wpływ Jego dokonań? Jak możesz podsumować to, co Paweł mówi o krzyżu i wpływie ofiary Chrystusa na więzi między ludźmi? (Zob. Ef 1,7-8; 4,32; 2,13-14.16; 5,2.25).`

W kontekście fragmentu listu, który studiujemy w tym tygodniu, czyli Ef 2,11-22, krzyż oznacza trzy szczególne korzyści dla wierzących: 1. Poganie, którzy byli daleko od Boga i od Jego ludu, stali się bliscy (zob. Ef 2,13) jako dzieci Boże oraz bracia i siostry wierzących Izraelitów (zob. Ef 2,19). 2. Nieprzyjaźń/wrogość (gr. echthra) między Żydami i poganami została zniweczona (zob. Ef 2,16). Krzyż Chrystusa usuwa to, co było postrzegane jako trwały stan wrogości i walki między Żydami i poganami jako zaprzysięgłymi wrogami (zob. Ef 2,17). 3. W miejsce wrogości pojawiło się pojednanie. Celem Chrystusa było „pojednać obydwóch z Bogiem w jednym ciele przez krzyż” (Ef 2,16; por. Kol 1,19-22).

Na czym polega pojednanie? Jak się czuje ktoś, kto go doświadczył? Wyobraź sobie poważne poróżnienie, do którego doszło między matką i córką, i trwające przez szereg lat wzajemne odizolowanie. A następnie wyobraź sobie, że przepaść została zasypana dzięki łasce i przebaczeniu i dwie kobiety wreszcie spotykają się i przestają się traktować wrogo. To jest pojednanie. Pojednania doświadczają członkowie zboru, którzy postanawiają zaniechać niezgody i traktować się jak bracia i siostry, akceptując się nawzajem. Pojednanie nie jest tutaj automatyczną czynnością czy prawniczym terminem, ale realnym naprawieniem więzi między zwaśnionymi wcześniej osobami. Paweł przedstawia wielkie dzieło dokonane przez Chrystusa na krzyżu jako wpływające na więzi nie tylko między osobami, ale także grupami ludzi. Przedstawia moc ofiary Chrystusa jako usuwającą podziały, kończącą spory oraz odnawiającą wspólnotę i budującą wzajemne zrozumienie.

`W jaki sposób możesz zastosować powyższe zasady, by pojednać się z kimś, z kim jesteś skłócony? Jak możesz rozpocząć proces pojednania?`