---
title:  Zjednoczone ciało Chrystusa
date:  05/08/2023
---

### Studium Bieżącego Tygodnia
Ef 4,1-16; Flp 2,3; Ps 68,19; Dz 2,1-47; 1 Kor 12,4-11.27-30; Iz 5,4.

> <p>Tekst Pamięciowy</p>
> „I On ustanowił jednych apostołami, drugich prorokami, innych ewangelistami, a innych pasterzami i nauczycielami, aby przygotować świętych do dzieła posługiwania, do budowania ciała Chrystusowego” (Ef 4,11-12).

Jedna z bajek greckiego bajkopisarza Ezopa, żyjącego w szóstym wieku przed Chrystusem, nosi tytuł Brzuch i nogi i w poetyckim przekładzie brzmi następująco:

Raz brzuch i nogi tak się przemawiały,

Które by więcej w ciele znaczyć miały.

Rzekły nogi, iż większa jest w nich siła,

By i je, i ciężar także żołądka nosiła.

A żołądek na to: Baczcie zaś, przyjaciele,

Iż bez pokarmu siły w was niewiele22.

Apostoł Paweł posłużył się porównaniem do ludzkiego organizmu w celu zilustrowania duchowej rzeczywistości. Podobnie jak to jest z ludzkim organizmem, także Kościół, który Paweł porównuje do ciała Chrystusa, składa się z różnych części o różnych funkcjach współdziałających ze sobą dla wspólnego pożytku. W Ef 4,1-16 Paweł ponownie stosuje metaforę organizmu, którą z powodzeniem zastosował wcześniej (zob. Rz 12,3-8; 1 Kor 12,12-31). Chrystus jest Głową Ciała, wyposażającą je w dary jednoczące ciało. Poszczególni członkowie Kościoła, korzystając z otrzymanych zdolności, przyczyniają się do dobra całości.

Użyty przez Pawła obraz zdrowego i harmonijnie działającego organizmu, pomaga nam zrozumieć Boży cel dla nas. Bóg pragnie, byśmy byli użytecznymi częściami zjednoczonego i produktywnego Kościoła Chrystusowego.