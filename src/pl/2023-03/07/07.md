---
title:  Do Dalszego Studium
date:  11/08/2023
---

Dwa poniższe komentarze pomogą nam poszerzyć nasze studium związane z Ef 4,7-10.

1. Przekład Ef 4,9. Niektóre przekłady Biblii sugerują, że przed wstąpieniem następuje zstąpienie (BW: „wpierw zstąpił”). Inne przekłady są bliższe greckiemu oryginałowi i pozostawiają kolejność wstąpienia i zstąpienia otwartą (na przykład BT: „Słowo zaś »wstąpił« cóż oznacza, jeśli nie to, że również zstąpił…?”), co jest zbieżne z poglądem wyrażonym we wtorkowej części lekcji, iż należy stosować porządek narracji zgodny z Ps 68,19, według którego wstąpienie Chrystusa do nieba nastąpiło najpierw, poprzedzając zstąpienie Ducha Świętego.

2. Powiódł za sobą jeńców. Cytując Ps 68,19 z greckiego przekładu Starego Testamentu zwanego Septuagintą, Paweł w Ef 4,8 posłużył się wyrażeniem, które dosłownie można przetłumaczyć jako „niewolę pojmał w niewolę” (WP), a które jest powszechnie rozumiane jako: wziął jako więźniów grupę jeńców. Adwentyści dnia siódmego rozumieją to wyrażenie jako odnoszące się do zabrania przez Chrystusa do nieba podczas Jego wniebowstąpienia tych ludzi, którzy mieli udział w szczególnym zmartwychwstaniu, jakie nastąpiło wraz ze zmartwychwstaniem Jezusa (zob. Mt 27,51-53). Ludzie ci byli pierwszym snopem, czyli pierwocinami odkupionych przedstawionymi Ojcu po powrocie Chrystusa na niebiański dwór27. Ewentualnie, za Kol 2,15, fragment tego listu można rozumieć jako obraz Chrystusa triumfującego nad wrogami — szatanem i zbuntowanymi aniołami — przedstawionymi jako pokonani jeńcy.

**Pytania Do Dyskusji**

`1. Porównaj listę darów duchowych w Ef 4,11 z podobnymi zestawieniami w 1 Kor 12,4-11.27-30; Rz 12,4-8; 1 P 4,10-11. Jakie zauważasz podobieństwa i różnice?`

`2. Podczas wspólnego studium biblijnego omówcie niektóre wiatry nauki wiejące obecnie w naszym Kościele. Zwróćcie uwagę na to, że Paweł mówi, iż nie powinniśmy im ulegać. W jaki sposób możemy chronić siebie i innych przed szkodami, jakie te wiatry mogą wyrządzić?`

`3. W Liście do Efezjan Paweł podkreśla znaczenie jedności. Czy mamy dążyć do jedności za wszelką cenę? Kiedy dążenie do jedności może być szkodliwe? Omówcie tę kwestię podczas wspólnego studium biblijnego.`