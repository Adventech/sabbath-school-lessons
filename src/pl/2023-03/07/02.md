---
title:  Jedność Ducha
date:  06/08/2023
---

`Przeczytaj Ef 4,1-16. Jak Paweł zachęca wierzących do budowania jedności Kościoła?`

Paweł rozpoczyna drugą połowę Listu do Efezjan (rozdziały od 4. po 6.) poruszającym wezwaniem do jedności złożonym z dwóch zasadniczych części. Najpierw w Ef 4,1-6 wzywa wierzących, by zachowali oni „jedność Ducha” (Ef 4,3), okazując cechy służące jedności (zob. Ef 4,1-3). To wezwanie Paweł potwierdza poetyckim wyszczególnieniem siedmiu jedności (zob. Ef 4,4-6). Następnie w Ef 4,7-16 Paweł wskazuje zwycięskiego i wywyższonego Jezusa jako Źródło Łaski objawiającej się w tych, którzy przewodzą w głoszeniu ewangelii (zob. Ef 4,7-10). Apostoł opisuje, jak ludzie ci, wraz z całym Kościołem, przyczyniają się do zdrowia, rozwoju i jedności ciała Chrystusa (zob. Ef 4,11-16).

Na początku rozdziału Paweł uświadamia chrześcijanom, że powinni postępować, jak przystoi na ich powołanie (zob. Ef 4,1). Greckie słowo przetłumaczone jako postępować znaczy dosłownie chodzić. W tym kontekście obejmuje całe zachowanie i życie wierzących (zob. Ef 2,2.10; 4,17; 5,2.8.15). Mówiąc o powołaniu, Paweł ma na myśli powołanie do chrześcijańskiej wiary (zob. Ef 1,18; 2,4-6.13). Uświadamia współwierzącym, że ich obowiązkiem jest postępowanie w sposób służący jedności i odzwierciedlający Boży ostateczny plan (zob. Ef 4,9-10). Kładzie nacisk na praktykowanie zalet sprzyjających jedności (zob. Ef 4,1-3), takich jak pokora, łagodność i cierpliwość.

Przyjrzyjmy się tym zaletom.

Pokora, o której Paweł pisze w Ef 4,2, polega na tym, by uważać „drugich za wyższych od siebie” (Flp 2,3). Tak więc pokorę należy rozumieć nie jako negatywną cechę przejawiającą się zaniżaniem własnej wartości (zob. Kol 2,18.23), ale jako pozytywną cechę polegającą na docenianiu innych i służeniu im.

Łagodność (zob. Ef 4,2) można opisać jako „cechę polegającą na unikaniu wysokiego mniemania o sobie”23. Oznacza ona także „uprzejmość, taktowność i potulność”24.

Natomiast cierpliwość to zdolność znoszenia prowokacji i prób. Cechy te wiążą się z odrzuceniem egoistycznego wywyższania siebie i uznaniem wartości innych osób.

`Pomyśl, jak pokora, łagodność i cierpliwość pomagają nam zachować jedność. Jak możemy się uczyć pełniej praktykować te zalety?`