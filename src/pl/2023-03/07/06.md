---
title:  Wzrastanie w Chrystusa
date:  10/08/2023
---

`Jakie niebezpieczeństwo zagraża dojrzewaniu Kościoła w Chrystusie? (Zob. Ef 4,14).`

Paweł miał do czynienia ze środowiskiem, które nie różniło się znacząco od naszego. Wierzącym groziły niebezpieczeństwa takie jak wiatry nauki i oszustwa ludzkie (zob. Ef 4,14). Paweł posłużył się trzema zestawami obrazów, by opisać niebezpieczeństwo fałszywej teologii: (1) niedojrzałość — abyśmy już nie byli dziećmi, (2) wzburzone morze — miotani i unoszeni lada wiatrem nauki, (3) prowadzenie do błędu przez oszustów, którzy, niczym zawodowi szulerzy, posługują się sprytnymi sztuczkami. Paweł używa w sensie przenośnym greckiego słowa kybeia (gra w kości) jako synonimu oszustwa.

Paweł uważa, że tworzące się podziały są istotną oznaką błędu. To, co odżywia ciało i pomaga mu zachować jedność, jest dobre, podczas gdy to, co je osłabia i dzieli, jest złe. Odwracając się od wprowadzających takie poglądy ku wypróbowanym i zaufanym nauczycielom (zob. Ef 4,11), wierzący zmierzają ku prawdziwej chrześcijańskiej dojrzałości i odgrywają ważną rolę w funkcjonowaniu ciała Chrystusowego (zob. Ef 4,12-13; por. Ef 4,15-16).

`W jaki sposób zdrowy Kościół funkcjonuje, podobnie jak zdrowy organizm? (Zob. Ef 4,15-16).`

W Ef 4,1-16 Paweł broni jedności Kościoła i wzywa swoich adresatów, by aktywnie działali na rzecz jedności. Choć jedność jest teologicznym pewnikiem (zob. Ef 4,4-6), to jednak w praktyce wymaga ciężkiej pracy (zob. Ef 4,3). Jednym ze sposobów umacniania jedności jest aktywne pełnienie funkcji części ciała Chrystusowego (zob. Ef 4,7-16). Każdy z nas jest częścią ciała (Kościoła) i powinien przyczyniać się do jego zdrowia i rozwoju (zob. Ef 4,7.16). Wszyscy powinniśmy też korzystać z dzieła apostołów, proroków, ewangelistów i pastorów-nauczycieli (zob. Ef 4,11). Oni wszyscy, niczym więzadła, ścięgna i stawy (zob. Ef 4,16), pełnią jednoczącą funkcję, pomagając nam wzrastać razem w Chrystusa, który jest Głową ciała (zob. Ef 4,13.15).

`Jakie wiatry nauki wieją dzisiaj w naszym Kościele i jak możemy się im oprzeć? Przedstaw swoją odpowiedź podczas wspólnego studium biblijnego.`