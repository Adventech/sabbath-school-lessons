---
title:  Dary wywyższonego Jezusa
date:  09/08/2023
---

`Na podstawie Ps 68,19 Paweł opisał zmartwychwstałego, wywyższonego i zwycięskiego Jezusa jako rozdającego z nieba dary swojemu ludowi. Jakich darów udziela wywyższony Jezus i w jakim celu to czyni? (Zob. Ef 4,11-13).`

Paweł wskazuje cztery grupy ludzi obdarzonych przez wywyższonego Jezusa darami przeznaczonymi dla Jego Kościoła: (1) apostołowie, (2) prorocy, (3) ewangeliści, (4) pasterze i nauczyciele (w tym przypadku budowa greckiego wyrażenia sugeruje, że jest to jedna grupa). Chrystus udziela darów w celu wykonania ważnego dzieła: „Aby przygotować świętych do dzieła posługiwania, do budowania ciała Chrystusowego, aż dojdziemy wszyscy do jedności wiary i poznania Syna Bożego, do męskiej doskonałości, i dorośniemy do wymiarów pełni Chrystusowej” (Ef 4,12-13).

Ta ostatnia myśl miała szczególne znaczenie dla pierwszych adwentystów, którzy zastanawiali się nad duchowym darem udzielonym Ellen G. White: Czy Biblia uzasadnia funkcjonowanie daru prorokowania w Kościele wyłącznie w czasach apostolskich, czy też dar ten ma funkcjonować aż do powtórnego przyjścia Chrystusa? Pierwsi adwentyści znajdowali odpowiedź na to pytanie w Ef 4,13 i uzupełniali ją porównaniem do kapitana statku, który stosuje się do podanych instrukcji, wytyczając jego kurs. W pobliżu portu czeka pilot, którego zadaniem jest wprowadzić statek do przystani. Stosując się do wcześniej podanych instrukcji, kapitan wpuszcza pilota na pokład i prowadzi statek stosownie do jego poleceń. „Kto postępuje zgodnie z instrukcjami? Czy ten, kto odrzuca pilota, czy ten, kto go przyjmuje zgodnie z instrukcjami? Sami osądźcie”26.

Powinniśmy być ostrożni, gdy identyfikujemy pasterzy (czy pastorów), nauczycieli i ewangelistów, jako że postrzegamy te funkcje w kontekście naszych czasów. O ile nam wiadomo, w czasach Pawła byli to szeregowi wyznawcy, którzy służyli w zborach domowych w Efezie (por. 1 P 2,9; Dz 2,46; 12,12).

`„Cóż jeszcze należało uczynić mojej winnicy, czego ja jej nie uczyniłem?” (Iz 5,4). Pomyśl o tym wersecie w kontekście tego, co Bóg powierzył nam dzięki służbie Ellen G. White. Jak werset ten odnosi się do tego dziedzictwa?`