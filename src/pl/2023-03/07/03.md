---
title:  Jedność w Jedynym
date:  07/08/2023
---

`O jakich siedmiu jednościach wspomina Paweł w ramach opisu jedności Kościoła? Co chce przez to podkreślić? (Zob. Ef 4,4-6).`

Lista siedmiu jedności sporządzona przez Pawła brzmi jak poezja i może być echem wczesnochrześcijańskiej pieśni śpiewanej przez wierzących w Efezie. Wspomniana lista rozpoczyna się od dwóch jedności wymienionych razem w Ef 4,4: „jedno ciało…” (Kościół jako ciało Chrystusa — zob. Ef 4,12.16; 1,23; 5,23.29-30) „…i jeden Duch”. Trzecia jedność to jedna nadzieja (zob. Ef 4,4; por. Ef 4,1), do której powołani zostali chrześcijanie.

Druga część listy zawiera trzy kolejne elementy: „jeden Pan…” (Chrystus), „…jedna wiara…” (treść tego, w co wierzą chrześcijanie — zob. Ef 4,13; Kol 1,23; 2,7; Ga 1,23; 1 Tm 4,1.6) i „…jeden chrzest” (Ef 4,5; por. Ef 5,26), a kończy się opisem jednego Boga i Ojca „wszystkich, który jest ponad wszystkimi, przez wszystkich i we wszystkich” (Ef 4,6).

Co Paweł chce przekazać przez ten poetycki opis Boga Ojca? Ze swej natury jako „Ojciec wszystkich” (Ef 4,6) Bóg jest Stwórcą. Druga część tego wersetu opisuje, jak po stworzeniu świata Bóg odnosi się do wszystkich — do wszystkiego, co stworzył. Paweł był daleki od błędu panteizmu (utożsamiającego przyrodę z Bogiem) czy panenteizmu (poglądu, iż świat zawiera się w istocie Boga, choć nie jest z nią tożsamy). Paweł podkreśla raczej transcendencję Boga (który jest ponad wszystkimi) oraz Jego aktywne panowanie (przez wszystkich) i Jego immanencję (który jest we wszystkich).

Zwróć uwagę na dwa fakty dotyczące jedności Kościoła (zob. Ef 4,1-6). Po pierwsze jedność jest częścią duchowej rzeczywistości zbudowanej na siedmiu jednościach i godnej zaakceptowania (zob. Ef 4,4-6). Po drugie jedność ma być przez nas gorliwie pielęgnowana i rozwijana (zob. Ef 4,3). Nierzadko przyjdzie nam płakać nad naszymi niepowodzeniami w realizowaniu tej jedności. Jednak bez względu na nasze niedociągnięcia powinniśmy się radować dziełem Boga w Chrystusie polegającym na jednoczeniu Kościoła wyrażonym w teologicznym pojęciu jedności Ducha (zob. Ef 4,3). Dzięki temu zostaniemy uzdolnieni do ponownego podjęcia trudnego dzieła rozwijania jedności z nowym przekonaniem, iż pełniąc je, uczestniczymy w dziele samego Boga.

`Przeczytaj jeszcze raz Ef 4,4-6. Co czujesz, czytając te słowa? Jak powinny one wpływać na ciebie, skoro rozumiesz, co mówią one o naszej jedności w Bogu i z Bogiem przez Chrystusa?`