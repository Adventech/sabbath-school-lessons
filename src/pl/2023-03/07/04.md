---
title:  Wywyższony Chrystus — Dawca Darów
date:  08/08/2023
---

`„A każdemu z nas dana została łaska według miary daru Chrystusowego. Dlatego powiedziano: Wstąpiwszy na wysokość, powiódł za sobą jeńców i ludzi darami obdarzył. A to, że wstąpił, cóż innego oznacza, aniżeli to, że wpierw zstąpił do podziemi? Ten, który zstąpił, to ten sam, co i wstąpił wysoko ponad wszystkie niebiosa, aby napełnić wszystko” (Ef 4,7-10). O czym jest mowa w tych wersetach i co Paweł stara się podkreślić?`

Paweł cytuje Ps 68,19: „Wstąpiłeś na wysokość, wiodłeś pojmanych więźniów, nabrałeś darów dla ludzi, i najodporniejszych, Panie, Boże! przywiodłeś, aby mieszkali z nami” (BG). Werset ten przedstawia Boga Jahwe jako Zwycięskiego Wodza, który pokonawszy swoich wrogów, wstępuje na wzgórze, gdzie znajduje się Jego stolica, i wiedzie ze sobą jeńców wziętych do niewoli (zob. Ps 68,2-3). Zwycięski wódz odbierał daninę i hołd (dary) od pokonanych wrogów, ale Paweł zmienia ten obraz, gdyż wywyższony Chrystus obdarza darami zgodnie z szerszym kontekstem tego psalmu (zob. Ps 68,36).

Jeśli podążamy za porządkiem Ps 68,19, wstąpienie — wniebowstąpienie Chrystusa (zob. Ef 1,21-23) — następuje najpierw, a potem następuje zstąpienie, gdy wywyższony Jezus rozdaje dary i napełnia wszystkich. W ten sposób Paweł przedstawia zstąpienie Ducha Świętego w dniu Pięćdziesiątnicy (zob. 2. rozdział Dziejów Apostolskich). Taka interpretacja zostaje potwierdzona w Ef 4,11-12, gdzie apostoł przedstawia dary udzielane przez wywyższonego Jezusa jako dary Ducha Świętego.

„Chrystus wstąpił na wysokość, prowadząc jeńców, i obdarzył ludzi darami. Po wniebowstąpieniu Chrystusa Duch Święty zstąpił, zgodnie z obietnicą, jak potężny wiatr, napełniając całe miejsce, w którym zebrani byli uczniowie. A jaki był tego rezultat? Tysiące ludzi nawróciło się jednego dnia”25.

`Bez względu na to jakie głębokie znaczenie mają te rozważane wersety z Listu do Efezjan, jaką pociechę możemy czerpać z tego, jak ukazują one dokonania Chrystusa dla nas w przeszłości i w przyszłości, zwłaszcza gdy „sam wszystko we wszystkim wypełnia” (Ef 1,23)?`