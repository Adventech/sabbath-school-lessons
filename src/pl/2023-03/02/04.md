---
title:  Wielki chrystocentryczny plan Boga
date:  04/07/2023
---

`Na czym polega Boży plan pełni czasów i jak daleko sięga? (Zob. Ef 1,9-10).`

Paweł posługuje się trzema wyrażeniami opisującymi Boży plan. Jest on (1) tajemnicą Jego woli, (2) Jego upodobaniem oraz (3) nastaniem pełni czasów. Co jest Bożym ostatecznym planem? Zjednoczenie wszystkich i wszędzie w Jezusie. Opisując ten plan, Paweł posługuje się obrazowym greckim słowem anakefalaiousthai — „połączyć w jedną całość” (Ef 1,10) — które można przetłumaczyć jako zwieńczyć/zsumować wszystkie rzeczy w Chrystusie. W starożytnej praktyce księgowej sumowano kwoty w ten sposób, iż zapisywano kolumnę liczb, a wynik sumowania zapisywano nad kolumną. Jezus wieńczy ostateczny/eschatologiczny plan Boga. Ten chrystocentryczny plan został ułożony „przed założeniem świata” (Ef 1,4) i jest tak szeroki, iż obejmuje wszystkie czasy (pełnię czasów) oraz całą przestrzeń (wszystko, i to, co jest na niebiosach, i to, co jest na ziemi). Paweł obwieszcza zjednoczenie w Chrystusie jako wielki Boży plan dla wszechświata.

Omawiając Boży plan, który ma być wykonany „z nastaniem pełni czasów” (Ef 1,10), Paweł wprowadza temat, który będzie rozwijał w całym tym liście. Bóg rozpoczyna realizację swojego planu zjednoczenia wszystkich na podstawie śmierci, zmartwychwstania, wniebowstąpienia i wywyższenia Jezusa (zob. Ef 1,15-2,10) od założenia Kościoła i zjednoczenia w nim najbardziej zantagonizowanych części ludzkości — Żydów i pogan (zob. Ef 2,11-3,13).

W ten sposób Kościół zapowiada siłom zła, że Boży plan jest realizowany, a ich rządy prowadzące do podziałów dobiegną końca (zob. Ef 3,10). W Apokalipsie Jana możemy przeczytać ostrzeżenie: „Zstąpił do was diabeł pałający wielkim gniewem, bo wie, iż czasu ma niewiele” (Ap 12,12).

Druga połowa Listu do Efezjan rozpoczyna się usilnym wezwaniem apostoła do jedności (zob. Ef 4,1-16) i zawiera długie nawoływanie, w którym apostoł wzywa swoich adresatów, by unikali zachowań szkodzących jedności oraz budowali wspólnotę wśród wierzących (zob. Ef 4,17-6,9). Paweł kończy swój list, kreśląc obraz Kościoła jako zjednoczonego wojska żywo uczestniczącego w zaprowadzaniu pokoju w imieniu Chrystusa (zob. Ef 6,10-20).

`Jak możesz uznać i uwypuklić fakt, iż odkupienie, którego doświadczyłeś w Jezusie Chrystusie, jest częścią wielkiego Bożego planu zjednoczenia wszystkich w Chrystusie?`