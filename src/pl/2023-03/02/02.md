---
title:  Wybrani i przyjęci w Chrystusie
date:  02/07/2023
---

List dziękczynny zazwyczaj zawiera wzmiankę o darze, za który składane jest podziękowanie. W Ef 1,3-14 Paweł wymienia długą listę Bożych darów, dziękując Panu za błogosławieństwa ewangelii.

Paweł chwali Boga za to, że „nas ubłogosławił w Chrystusie wszelkim duchowym błogosławieństwem” (Ef 1,3). Fakt, iż błogosławieństwa te są duchowe (gr. pneumatikos), sugeruje, że są przekazywane przez Ducha (gr. Pneuma) Świętego, co wskazuje na ostatnie z błogosławieństw wymienionych przez Pawła, czyli działanie Ducha Świętego w życiu wierzących (zob. Ef 1,13-14).

Ef 1,3-6 zawiera inspirujące słowa o tym, jak Bóg postrzega nas w Chrystusie. Przed stworzeniem świata Bóg wybrał nas w Chrystusie i postanowił, że mamy być „święci i nienaganni” (Ef 1,4; por. Ef 5,27) w Jego obecności, jako Jego cenne dzieci zarówno z tytułu stworzenia, jak i odkupienia w Chrystusie (zob. Ef 1,5). Zanim powstało słońce, Bóg postanowił, że zostaniemy obdarzeni „w Umiłowanym” (Ef 1,6). Krótko mówiąc, Bóg postanowił nas zbawić. Jeśli tracimy zbawienie, to tylko wskutek naszych grzesznych wyborów.

`Co w Liście do Efezjan oznacza wyrażenie w okręgach niebieskich (jedynej części Nowego Testamentu, w jakiej wyrażenie to zostało użyte)? Przyjrzyj się znaczeniu tego wyrażenia i samego słowa niebiosa czy niebo. (Zob. Ef 1,3.20; 2,6; 3,10; 6,12; por. użycie słów niebo oraz niebiosa w Ef 3,15; 4,10; 6,9).`

W Liście do Efezjan wyrażenie w okręgach niebieskich oraz słowa niebo i niebiosa wskazują na niebo jako mieszkanie Boga (zob. Ef 1,3; 6,9), siedzibę duchowych mocy (zob. Ef 1,10.20-21; 3,10.15; 6,12), a także miejsce wywyższenia Chrystusa po prawicy Ojca (zob. Ef 1,20). Wierzący mają już teraz przystęp do tych okręgów niebieskich jako sfery, w której duchowe błogosławieństwa są im oferowane przez Chrystusa (zob. Ef 1,3; 2,6). Choć okręgi niebieskie są miejscem błogosławieństwa dla wierzących, to jednak są także miejscem konfliktu z siłami zła przeciwstawiającymi się panowaniu Chrystusa (zob. Ef 3,10; 6,12).

`Zastanów się nad Ef 1,4, gdzie Paweł mówi, że zostaliśmy wybrani w Chrystusie „przed założeniem świata”. Co to oznacza? Jak ukazuje to miłość Boga do nas oraz Jego pragnienie zbawienia nas?`