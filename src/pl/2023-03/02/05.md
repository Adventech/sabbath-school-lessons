---
title:  Życie dla chwały Boga
date:  05/07/2023
---

`„W którym też przypadło nam w udziale stać się jego cząstką, nam przeznaczonym do tego od początku według postanowienia tego, który sprawuje wszystko według zamysłu woli swojej, abyśmy się przyczyniali do uwielbienia chwały jego, my, którzy jako pierwsi nadzieję mieliśmy w Chrystusie” (Ef 1,11-12).`

Wydaje się, że wierzący w Efezie utracili wyraźne poczucie chrześcijańskiej tożsamości — upadli na duchu (zob. Ef 3,13). Stosownie do tego, co napisał wcześniej (zob. Ef 1,3-5), Paweł pragnie uświadomić im ich tożsamość jako chrześcijan. Wierzący nie są ofiarami przypadkowych i samowolnych decyzji jakichś bóstw czy kosmicznych sił. Są dziećmi Bożymi (zob. Ef 1,5) i jako tacy mają przystęp do licznych błogosławieństw danych im w Chrystusie, zgodnie z głęboką radą i wieczną decyzją Boga. Celem i wolą Boga (zob. Ef 1,11) jest zjednoczenie wszystkich w Chrystusie (zob. Ef 1,10) i do tego celu Bóg prowadzi wierzących, realizując swój plan. Mogą oni z całą pewnością przyjąć status zaoferowany im przez Boga i autentyczność udzielonych przez Niego błogosławieństw. Ich życie powinno być odzwierciedleniem przesłania zawartego w Ef 1,3-14: Niech będzie błogosławiony Bóg i Ojciec Pana naszego, Jezusa Chrystusa!

`Porównaj użycie słów udział oraz dziedzictwo w Ef 1,11.14.18. Dlaczego słowa te są ważne dla Pawła?`

Czy odziedziczyłeś kiedyś coś w wyniku czyjejś śmierci? Być może bliska osoba pozostawiła ci drogocenne rzeczy lub też znaczną sumę pieniędzy. Według Pawła dzięki śmierci Jezusa chrześcijanie otrzymali dziedzictwo od Boga (zob. Ef 1,14) i stali się dziedzictwem dla Boga (zob. Ef 1,18).

W Starym Testamencie lud Boży jest czasami nazywany Bożym dziedzictwem, czyli własnością Boga (zob. Pwt 9,29; 32,9, Za 2,16). Ten sens bycia czy stania się Bożym dziedzictwem jest wyraźny w Ef 1,18 i prawdopodobnie także zamierzony w Ef 1,11 (który należy zatem przetłumaczyć następująco: …w którym staliśmy się dziedzictwem…). Jako sedno chrześcijańskiej tożsamości Paweł wskazuje wierzącym znaczenie świadomości ich wartości w oczach Boga. Nie tylko otrzymali oni dziedzictwo od Boga (zob. Ef 1,14; 3,6; por. Ef 5,5), ale także są Bożym dziedzictwem.

`Na czym polega różnica między wypracowaniem czegoś, a otrzymaniem tego w dziedzictwie? Jak pojęcie dziedzictwa pomaga nam zrozumieć, co zostało nam dane w Jezusie?`