---
title:  Duch Święty — pieczęć i rękojmia
date:  06/07/2023
---

`W Ef 1,13-14 Paweł krótko wspomina historię nawrócenia jego adresatów. Jakie są etapy tej historii?`

Pisząc o roli Ducha Świętego w życiu wierzących, Paweł używa dwóch obrazów czy metafor. Po pierwsze porównuje Ducha Świętego do pieczęci, którą wierzący otrzymują na znak autentyczności ich nawrócenia. W starożytności pieczęci używano na kilka sposobów: do potwierdzania kopii przepisów prawnych i umów, zatwierdzania jakości lub ilości zawartości w pojemnikach oraz poświadczania transakcji (np. Jr 32,10-14.44), umów i listów (np. 1 Krl 21,8), testamentów i dokumentów adopcyjnych. Odciśnięta na przedmiocie pieczęć świadczyła o jego przynależności i chroniła przed sfałszowaniem. Obecność Ducha Świętego w życiu wierzących świadczy o ich przynależności do Boga i potwierdza Bożą obietnicę ochrony (por. Ef 4,30). Zostali oni „zapieczętowani obiecanym Duchem Świętym” (Ef 1,13).

„Paweł wyraźnie uczy, że w chwili, gdy ktoś powierza swój los Jezusowi i wierzy w Niego, Duch Święty zapieczętowuje (gr. sfragidzein) wierzącego w Chrystusa na dzień odkupienia. Co za cudowna, wyzwalająca i upewniająca prawda! Duch Święty naznacza wyznawcę Chrystusa pieczęcią zbawienia, gdy ten tylko zaczyna wierzyć”12.

Drugi obraz, którego Paweł używa w celu przedstawienia Ducha Świętego, to rękojmia. Duch Święty jest rękojmią naszego dziedzictwa wskazującą na czas, gdy dziedzictwo to w pełni zostanie przekazane (por. 2 Kor 1,22; 5,5).

Słowo arrabon, przetłumaczone jako rękojmia, pochodzi z języka hebrajskiego i w grece Nowego Testamentu oznacza pierwszą wpłatę, zaliczkę, przedpłatę, po której płatnik musi uiścić resztę sumy.

Zwróć uwagę na to, że wierzący nie wpłacają tej rękojmi, ale otrzymują ją od Boga. Według Pawła cenna obecność Ducha Świętego w życiu wierzących jest rękojmią pełni dziedzictwa zbawienia i odkupienia, jaka zostanie urzeczywistniona wraz z powtórnym przyjściem Chrystusa. Naszym zadaniem jest przyjęcie z wdzięcznym i uległym sercem tego, co zostało nam dane w Jezusie.