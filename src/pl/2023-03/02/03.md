---
title:  Kosztowne odkupienie i łaskawe przebaczenie
date:  03/07/2023
---

Grzech był mroczną i dominującą mocą w życiu adresatów Pawła. Apostoł opisał ich wcześniejszą egzystencję jako duchową martwotę — „umarliście przez upadki i grzechy wasze” (Ef 2,1) — w której byli zdani na dyktat szatana (zob. Ef 2,1-3). Będąc zniewoleni przez grzech i kusiciela, nie byli w stanie sami się wyzwolić. Potrzebowali ratunku. Bóg przyszedł im z pomocą przez swoje łaskawe działanie w Chrystusie. Paweł podkreśla dwa nowe błogosławieństwa łaski Bożej w życiu wierzących — odkupienie i przebaczenie.

`Przeczytaj Ef 1,7-8. Odkupienie to pojęcie często występujące w Nowym Testamencie. Porównaj użycie tego słowa i jemu podobnych w Kol 1,13-14; Tt 2,13-14; Hbr 9,15. Jaki wspólny temat mają te fragmenty listów z Ef 1,7-8?`

Greckie słowo przetłumaczone jako odkupienie w Ef 1,7 to apolytrosis, pierwotnie oznaczające wykupienie niewolnika albo jeńca. W słowie tym słychać szczęk kajdan i głos bezwzględnego handlarza targującego się o jak najwyższą cenę. Gdy w Nowym Testamencie jest mowa o odkupieniu, pierwotnie czytelnicy kojarzyli to pojęcie z ceną, jaką trzeba było zapłacić za wykupienie z niewoli.

Nasza wolność została nabyta za najwyższą cenę: „W nim [Jezusie] mamy odkupienie przez krew jego” (Ef 1,7). Pojęcie odkupienia podkreśla także łaskawą szczodrość Boga, który zapłacił tak wysoką cenę za naszą wolność. Bóg daje nam wolność i godność. Nie jesteśmy już niewolnikami!

„Być odkupionym, to być traktowanym jak żywa istota, a nie jak rzecz. Oznacza to, że jesteśmy poddanymi Królestwa Niebios, a nie niewolnikami na ziemi”11.

Zwróć uwagę, iż stwierdzenie, jakoby Bóg zapłacił cenę odkupienia szatanowi, nie jest biblijne, ale wywodzi się ze średniowiecza. Bóg nie jest nic winny szatanowi i nic mu nie zapłacił.

Dobrodziejstwem wynikającym z ofiary Chrystusa na krzyżu Golgoty jest między innymi „odpuszczenie grzechów” (Ef 1,7). Na krzyżu Chrystus wziął na siebie nasze grzechy — przeszłe i przyszłe — i „wymazał obciążający nas list dłużny, który się zwracał przeciwko nam ze swoimi wymaganiami” (Kol 2,14). Dokonując dzieła odkupienia i przebaczenia w Chrystusie, Bóg postąpił jak Łaskawy Ojciec, „według bogactwa łaski jego, której nam hojnie udzielił” (Ef 1,7-8).

`Co znaczy dla ciebie to, że przez pojednawczą ofiarę Chrystusa otrzymałeś przebaczenie i odkupienie? Jak ma się do tego odczucie, iż nie jesteś tego godny? (Uwaga: Nie jesteś tego godny, dlatego przebaczenie i odkupienie jest łaskawym darem).`