---
title:  Niebiański sąd
date:  04/04/2023
---

`Przeczytaj Ap 14,14 oraz Dz 1,9-11. Jakie podobieństwa dostrzegasz?`

Jan napisał: „I widziałem, a oto biały obłok, a na obłoku siedział ktoś podobny do Syna Człowieczego” (Ap 14,14). Podczas wniebowstąpienia, jak przedstawił to Łukasz w Dz 1,9, uczniowie stali, patrząc w niebo, gdy Jezus „został uniesiony w górę i obłok wziął go sprzed ich oczu”. Jezus wstępował do nieba otoczony przez obłok aniołów. W Dz 1,11 dwaj aniołowie oznajmili zdumionym uczniom:

— „Ten Jezus, który od was został wzięty w górę do nieba, tak przyjdzie, jak go widzieliście idącego do nieba”.

W wersecie tym zawarta jest ważna prawda, która nie zawsze jest należycie dostrzegana. Ten sam Jezus, to jest Syn Człowieczy, który przemierzał pyliste uliczki Nazaretu, nauczał na zatłoczonych ulicach Jerozolimy, uzdrawiał chorych w wioskach i miasteczkach Izraela oraz przemawiał na wzgórzach Galilei, przyjdzie powtórnie.

Syn Człowieczy jest także wspomniany w kontekście sądu Bożego w 7. rozdziale Księgi Daniela.

`Przeczytaj Dn 7,9-10.13-14. Dlaczego Daniel nazwał Jezusa Synem Człowieczym w kontekście tak doniosłego wydarzenia, jakim jest sąd Boży? Zważywszy na to, o czym mówiliśmy do tej pory, dlaczego świadomość tego, iż Syn Człowieczy jest centralną postacią sądu Bożego, powinna być dla nas nad wyraz pocieszająca?`

W Dn 7,9-10 prorok opisuje wizję rozpoczęcia niebiańskiego sądu z udziałem milionów anielskich istot zgromadzonych wokół tronu Bożego. Sąd zasiada i księgi — niebiańskie rejestry życia ludzi — zostają otwarte przed wszechświatem. W Dn 7,13-14 Syn Człowieczy przychodzi do Sędziwego, Boga Ojca, i otrzymuje swoje wieczne królestwo. Sąd objawia wszystkim mieszkańcom wszechświata, że Ojciec, Syn i Duch Święty uczynili wszystko, co było możliwe dla zbawienia całej ludzkości. Sąd ten oczyści z zarzutu nie tylko świętych, ale także charakter Boga fałszywie przedstawiany przez szatana (zob. Hi 1,1-2,13; Ps 51,1-6).

`Pomyśl o tym, że całe twoje życie zostanie przejrzane przed Bogiem. Gdy to nastąpi, co będzie twoją jedyną nadzieją? (Zob. Rz 8,1).`