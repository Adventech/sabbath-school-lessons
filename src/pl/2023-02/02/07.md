---
title:  Do Dalszego Studium
date:  07/04/2023
---

„Prawo dotyczące zarówno intelektualnej, jak i duchowej sfery ludzkiej natury głosi, że zmieniamy się poprzez przyglądanie się. Umysł stopniowo dostosowuje się do tego, z czym pozostaje w kontakcie. Upodabnia się do tego, co przywykł kochać i szanować. Człowiek nigdy nie wzniesie się wyżej, niż sięga jego standard czystości, dobra czy prawdy. Jeśli jego najwyższym ideałem jest on sam, nigdy nie osiągnie niczego bardziej wzniosłego. Będzie raczej coraz bardziej się pogrążał. Jedynie Boża łaska ma moc, aby go podźwignąć. Jeśli pozostawi się go samemu sobie, jego ścieżka nieuchronnie poprowadzi w dół”14.

Stopniowo, niedostrzegalnie i z pozoru niezauważalnie nasz charakter i nasza osobowość zmieniają się stosownie do tego, jakie ziarno siejemy w naszym umyśle. Siej dobre ziarno, a przyniesie ono dobry plon. Siej złe ziarno tego świata, a otrzymasz owoc tego świata w charakterze. Jeśli siejemy obojętność wobec Boga oraz duchowych wartości i priorytetów, to zbierzemy owoc obojętności — zniechęcenie, duchowe otępienie i frustrację. Dlatego ci, którzy myślą, że pewnego dnia, gdy nadejdzie ostateczne prześladowanie, znamię bestii i pozostałe rzeczy, to nagle wyrwą się z duchowego letargu, wkraczają na bardzo niebezpieczną ścieżkę. Bóg wzywa nas dzisiaj, byśmy poddali się Jemu. Im dłużej odkładamy odpowiedź na wezwania Ducha Świętego, tym twardsze staje się nasze serce i mniej wrażliwe na prawdę, a bardziej podatne na kłamstwa złego.

**Pytania Do Dyskusji**

`1. Jak zbawienie z łaski wiąże się ze wzrastaniem w łasce w kontekście Ap 14,14-20 i zasady żniwa?`

`2. Podczas wspólnego studium biblijnego porozmawiaj o czynnikach niezbędnych dla rozwoju roślin i porównaj ich rozwój do rozwoju duchowego. Jakie są podobieństwa? Czego możemy się nauczyć od roślin, by zastosować to w naszym duchowym życiu?`

`3. Czy istnieje różnica między daną nam przez Boga możliwością dokonywania wyborów a siłą woli? Dlaczego zrozumienie tej różnicy jest ważne dla chrześcijańskiego rozwoju?`

`4. Dlaczego tytuł Syn Człowieczy jest wsparciem dla nas w godzinie sądu i w oczekiwaniu na powtórne przyjście Chrystusa? Dlaczego pocieszająca jest świadomość, że Człowiek, Ludzka Istota, reprezentuje nas na sądzie?`