---
title:  Każde ziarno przynosi plon
date:  06/04/2023
---

W 14. rozdziale Apokalipsy Jana jest mowa o dwóch żniwach. Żniwo zboża oznacza sprawiedliwych, a żniwo winogron (winobranie) oznacza bezbożnych, czyli potępionych. Oba żniwa będą w pełni dojrzałe do zbioru. Każde ziarno wyda dojrzały plon.

`Przeczytaj Ap 14,17-20. Co oznacza wielka tłocznia gniewu Bożego (zob. Ap 14,19)? Zob. także Ap 14,10; 15,1; 16,1.`

„I jeszcze inny anioł wyszedł z ołtarza, a ten miał władzę nad ogniem” (Ap 14,18). Jest to anioł, który zawiaduje ogniem sądu Bożego. Żniwo dojrzało. Grzech osiągnął największe rozmiary. Bunt przekroczył granicę Bożego miłosierdzia. Choć dotąd nigdy nie było dobrze na świecie, to jednak ostatecznie zło osiągnie takie rozmiary, że trzeba będzie to wszystko skończyć. Miłujący Bóg uczynił wszystko, co mógł uczynić dla nas. Ofiarował samego siebie na krzyżu w ofierze za nasze grzechy. „On tego, który nie znał grzechu, za nas grzechem uczynił, abyśmy w nim stali się sprawiedliwością Bożą” (2 Kor 5,21; zob. także Ga 3,13).

Co jeszcze mógł Bóg zrobić ponad to, czego Chrystus dokonał na krzyżu? Łaska Boża nie może bowiem uczynić nic więcej, by odkupić tych, którzy uparcie odrzucają Ducha Świętego.

Prorocze przesłanie płynące z 14. rozdziału Apokalipsy Jana jest bardzo naglące. Każdy siew przyniósł swoje żniwo. Zboże dojrzało i winogrona również. Lud Boży przed całym wszechświatem objawił Boga jako łaskawego, współczującego, miłosiernego i miłującego. Dzieci złego ukazały jego chciwość, żądzę, zawiść i nienawiść. W jednej grupie objawił się charakter Jezusa, a w drugiej — charakter szatana.

Wszechświat zobaczy w dzieciach Bożych objawienie sprawiedliwości, jakiego nie widziano w żadnym poprzednim pokoleniu. Na tle sprawiedliwości Chrystusa objawionej w Jego ludzie wszechświat ujrzy pełne skutki buntu przeciwko Bogu. Nikczemność, zło, grzech i bezprawie zostaną w pełni obnażone przed ludźmi i aniołami. Kontrast istniejący między dobrem a złem, prawdą a kłamstwem, posłuszeństwem a nieposłuszeństwem będzie oczywisty dla całego wszechświata — w tym ludzi i aniołów.

`Na ile dostrzegasz różnicę między dobrem a złem? Dlaczego takie rozróżnianie jest ważne? (Zob. Hbr 5,14).`