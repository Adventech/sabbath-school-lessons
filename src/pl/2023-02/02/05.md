---
title:  Korona Zwycięzcy
date:  05/04/2023
---

Jan opisuje Jezusa jako Syna Człowieczego mającego „na głowie swojej złotą koronę12, a w ręku swym ostry sierp” (Ap 14,14). Słowo korona jest tłumaczeniem greckiego słowa stefanos, które oznacza koronę/wieniec zwycięzcy. Gdy sportowiec wygrywał ważne igrzyska, otrzymywał stefanos — zaszczytny wieniec chwały i zwycięstwa.

Jezusowi włożono niegdyś na głowę koronę (wieniec) z cierni, mającą symbolizować hańbę i szyderstwo. W ten sposób został wzgardzony i odrzucony przez ludzi. Został wyśmiany, wyszydzony, opluty, pobity i wychłostany. Ale teraz nosi koronę chwały i przychodzi powtórnie jako Król Królów i Pan Panów.

`Przeczytaj Ap 14,15 oraz Mk 4,26-29. Jakie podobieństwa dostrzegasz między tymi fragmentami Nowego Testamentu? O czym one mówią?`

Anioł wychodzi ze świątyni, sprzed oblicza Boga, i woła:

— Już czas! Nastała pora żniwna! Zbierz wiernych Pańskich i przyprowadź ich do domu!

Jezus raz po raz posługiwał się ilustracjami słownymi związanymi z rolnictwem. Wielokrotnie korzystał z symboliki żniwa, by przedstawić rozwój siewu ewangelii w życiu Jego ludu.

„Kiełkowanie ziarna symbolizuje początek duchowego życia, a rozwój rośliny stanowi piękną parabolę chrześcijańskiego rozwoju. Jak w przyrodzie, tak w dziedzinie łaski — nie ma życia bez rozwoju. Roślina musi albo wzrastać, albo obumrzeć. Choć proces wzrastania jest powolny i niedostrzegalny, to jednak wciąż trwa. Tak samo jest z rozwojem w życiu chrześcijanina. Na każdym etapie nasze życie może być doskonałe, ale jeśli wypełnia się Boży cel wobec nas, będziemy stale czynić postępy. Uświęcenie to dzieło całego życia. W miarę jak nasze możliwości się mnożą, nasze doświadczenie będzie się powiększać, a nasze poznanie wzrastać”13.

Dojrzewanie zboża symbolizuje wszystkich, którzy zostali przemienieni przez łaskę, zmotywowani przez miłość i żyją posłusznie dla chwały Chrystusa. Ich serca są jedno z sercem Jezusa i pragną tylko tego, czego On pragnie.

`Jak rozumiesz stwierdzenie Ellen G. White, że na każdym etapie nasze życie może być doskonałe? Co to znaczy, zwłaszcza gdy widzimy nasze błędy i wady charakteru?`