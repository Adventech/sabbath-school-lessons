---
title:  Rok 1844
date:  04/05/2023
---

Pierwsze czterysta dziewięćdziesiąt lat z okresu proroczego dwóch tysięcy trzystu lat było przeznaczone w szczególny sposób dla starożytnego narodu izraelskiego i mającego przyjść Mesjasza. Pozostała część z dwóch tysięcy trzystu lat miała dotyczyć nowotestamentowego ludu Bożego, złożonego zarówno z Izraelitów, jak i pogan, a wraz z jej zakończeniem miało się rozpocząć oczyszczenie niebiańskiej świątyni prowadzące w konsekwencji do powtórnego przyjścia Chrystusa.

Pierwsze czterysta dziewięćdziesiąt lat dotyczy pierwszego przyjścia Mesjasza i kończy się jesienią 34 roku. Gdy odejmiemy czterysta dziewięćdziesiąt lat od dwóch tysięcy trzystu lat, to pozostanie jeszcze tysiąc osiemset dziesięć lat. Okres ten przypada na dzieje Kościoła nowotestamentowego. Dodając ten okres (tysiąc osiemset dziesięć lat) do 34 roku po Chrystusie, docieramy do 1844 roku.

W świetle oczyszczenia czy przywrócenia prawdy o świątyni i niebiańskim sądzie w czasie ostatecznym Bóg kieruje ostatnie wezwanie do całej ludzkości zapisane w Ap 14,6-7, wzywając ludzi do odpowiedzi na Jego miłość, do przyjęcia Jego łaski oraz do prowadzenia pobożnego życia w posłuszeństwie Jego przykazaniom.

`Przeczytaj Kpł 16,16. Jaki był powód oczyszczenia świątyni i czego uczy nas to o ewangelii?`

Z powodu grzechów i win ludu świątynia musiała być oczyszczona. Dokonywano tego przy pomocy krwi pochodzącej ze specjalnej ofiary. Podobnie jest z nami. Potrzebujemy Zbawiciela, którego życie było symbolizowane przez zwierzęta zabijane w Dniu Pojednania. On jest dla nas jedynym sposobem na usprawiedliwienie przed sądem Bożym.

`Przeczytaj Kpł 23,26-29. Co Bóg nakazywał swojemu ludowi czynić w Dniu Sądu i co to oznacza dla nas?`

Izraelici mieli trapić swoje dusze (zob. Kpł 23,27 BG). To wyrażenie wskazuje na to, że mieli się ukorzyć, dokonać rachunku sumienia, wyznać swoje grzechy, okazać skruchę i prosić Boga o oczyszczenie, gdy arcykapłan oczyszczał ziemską świątynię.

`Prorocze fragmenty Biblii — 7., 8. i 9. rozdział Księgi Daniela oraz 14. rozdział Apokalipsy Jana — dotyczą szczególnie godziny sądu i pilnej potrzeby przygotowania się. Od 1844 roku żyjemy w godzinie sądu, a przesłanie pierwszego anioła z Apokalipsy Jana oznajmia, że „nadeszła godzina sądu” (Ap 14,7). W jaki sposób mamy dzisiaj trapić swoją duszę?`