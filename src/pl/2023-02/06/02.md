---
title:  Oczyszczenie świątyni
date:  30/04/2023
---

Jak zauważyliśmy wcześniej, zanim Chrystus przyjdzie powtórnie, musi nastąpić sąd. Anioł oznajmia donośnym głosem:

— „Nadeszła godzina sądu jego” (Ap 14,7).

Księga Daniela dość precyzyjnie podaje czas rozpoczęcia tego sądu.

`Przeczytaj Dn 8,14. Jakie ramy czasowe podaje Daniel w związku z oczyszczeniem świątyni?`

Każdy Izraelita dobrze rozumiał, co znaczy oczyszczenie ziemskiej świątyni. Następowało ono w Dniu Pojednania, który był Dniem Sądu. Choć Daniel rozumiał koncepcję oczyszczenia świątyni i sądu, to jednak nie wiedział, jak ma pojmować dwa tysiące trzysta wieczorów i poranków (dni).

`Przeczytaj Dn 8,27; 9,21-22. Jak Daniel zareagował na wizję dwóch tysięcy trzystu dni i jak Bóg odpowiedział na to?`

W 8. rozdziale Księgi Daniela prorok napisał, że będąc przejęty otrzymaną wizją, stracił przytomność, a potem był zaniepokojony widzeniem i nie rozumiał go (zob. Dn 8,27). Nie rozumiał oczywiście kwestii dwóch tysięcy trzystu dni, bo wcześniejsza część wizji została mu już wyjaśniona (zob. Dn 8,19-22). W następnym rozdziale Księgi Daniela czytamy, że anioł Gabriel przybył, by wyjaśnić prorokowi proroctwo o dwóch tysiącach trzystu dniach:

— „Danielu, oto wyszedłem, aby ci dać jasne zrozumienie” (Dn 9,22).

Gabriel wprawił Daniela w zdumienie, przedstawiając odpowiedź na jego modlitwę znacznie szerzej, niż prorok mógł się spodziewać. Anioł Gabriel poprowadził Daniela przez wieki i ukazał mu prawdę o mającym przyjść Mesjaszu, podając dokładne daty początku Jego działalności oraz Jego męki i śmierci jako wydarzeń bezpośrednio związanych z oczyszczeniem świątyni zapowiedzianym w 8. rozdziale Księgi Daniela. Innymi słowy, śmierć Chrystusa i sąd są ze sobą nierozerwalnie związane.

`Dlaczego ważne jest to, że śmierć Jezusa, ukazana w Dn 9,24-27, jest bezpośrednio związana z sądem zapowiedzianym w Dn 8,14? Jakiej wielkiej prawdy uczy nas to powiązanie?`