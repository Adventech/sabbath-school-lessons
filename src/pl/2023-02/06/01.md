---
title:  Godzina sądu Jego
date:  29/04/2023
---

### Studium Bieżącego Tygodnia
Dn 8,1-9,27; Ezd 7,1-28; Mt 3,13-17; Rz 5,6-9; Mk 15,38; Kpł 16,16.

> <p>Tekst Pamięciowy</p>
> „A to czyńcie, wiedząc, że już czas, że już nadeszła pora, abyście się ze snu obudzili, albowiem teraz bliższe jest nasze zbawienie, niż kiedy uwierzyliśmy. Noc przeminęła, a dzień się przybliżył” (Rz 13,11-12).

Jakiś czas temu w amerykańskim miesięczniku National Geographic opisano pożar, który wybuchł w Parku Narodowym Yellowstone w Stanach Zjednoczonych. Gdy pożar został ugaszony, strażnicy parku przemierzali jego teren, by oszacować straty. Jeden ze strażników natknął się na spalonego ptaka siedzącego u podstawy drzewa. Będąc zdziwiony tym niecodziennym widokiem, poruszył patykiem spalone zwłoki ptaka.

I wtedy spod spalonych skrzydeł matki wybiegły trzy małe wystraszone pisklęta. Kochająca matka, świadoma tego, że czeka ją straszliwa śmierć w płomieniach, wyprowadziła z gniazda swoje pisklęta, umieściła je w zagłębieniu w ziemi i okryła je własnym ciałem. Mogła uciec przed ogniem i pozostawić pisklęta okrutnemu losowi, ale uczyniła coś, co bardzo trafnie ilustruje zbawienie dane nam przez Chrystusa.

Ogień sądu Bożego ogarnął Go na Golgocie, ale wszyscy, którzy są w Chrystusie, są bezpieczni na zawsze pod Jego skrzydłami. Na krzyżu Chrystus został osądzony jak potępiony grzesznik, abyśmy my mogli zostać osądzeni jak sprawiedliwi poddani niebiańskiego królestwa. Został On potraktowany jak przestępca, abyśmy zostali uwolnieni od ognia sądu ostatecznego, zarówno w przenośni, jak i dosłownie.