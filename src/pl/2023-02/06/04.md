---
title:  Pouczenie ze strony anioła dane Danielowi
date:  02/05/2023
---

`Przeczytaj Dn 9,23. Jakiego pouczenia udzielił anioł Danielowi? Dlaczego jest ono ważne dla zrozumienia znaczenia oczyszczenia świątyni zapowiedzianego w Dn 8,14?`

Anioł jasno pouczył Daniela:

— „Staraj się wniknąć w to, co ci powiem, żebyś mógł zrozumieć należycie całe widzenie” (Dn 9,23 BKR).

Jakie widzenie? Ponieważ w 9. rozdziale Księgi Daniela nie ma żadnego widzenia, anioł Gabriel musiał mówić o tej części widzenia z 8. rozdziału Księgi Daniela, której prorok nie zrozumiał — wizji dwóch tysięcy trzystu dni (zob. Dn 8,27).

`Gabriel mówił dalej w Dn 9,24-27. O jakich wydarzeniach w życiu i służbie Jezusa opowiedział?`

Pierwsza część tego proroctwa dotyczy ludu Bożego, czyli Izraela: „Siedemdziesiąt tygodni wyznaczono twojemu ludowi” (Dn 9,24) — Izraelitom. W biblijnych proroctwach jeden dzień oznacza rzeczywisty rok (zob. Ez 4,6; Lb 14,34). W Księdze Daniela i Apokalipsie Jana, gdy mamy do czynienia z symbolicznymi wyobrażeniami, czas zazwyczaj jest podany także w symboliczny sposób. Jednym ze sposobów upewnienia się, że w proroctwie tym ma zastosowanie zasada dzień za rok, jest prześledzenie tego, jak przepowiedziane wydarzenia doskonale układają się na linii czasu (zobacz jutrzejszą część lekcji). Jeśli zastosujemy tę zasadę, to siedemdziesiąt proroczych tygodni oznacza czterysta dziewięćdziesiąt rzeczywistych lat. Ponieważ jeden proroczy dzień oznacza rzeczywisty rok, to czterysta dziewięćdziesiąt symbolicznych dni oznacza czterysta dziewięćdziesiąt lat.

Gabriel powiedział Danielowi, że czterysta dziewięćdziesiąt lat zostało odcięte (takie jest dosłowne znaczenie hebrajskiego słowa chatak przetłumaczonego w Biblii warszawskiej jako wyznaczyć). Odcięte od czego? Jest tylko jedna możliwość — od dwóch tysięcy trzystu dni z Dn 8,14. Tak więc proroctwo o czterystu dziewięćdziesięciu latach ściśle wiąże się z proroczym czasem z Dn 8,14, jedyną częścią wizji niewyjaśnioną w 8. rozdziale Księgi Daniela i jedynym proroczym okresem w tym rozdziale tejże księgi. Tak więc widzimy, że Gabriel przy pomocy kolejnego proroctwa pomógł Danielowi zrozumieć to, czego ten nie zrozumiał wcześniej — kwestię dwóch tysięcy trzystu dni.