---
title:  Odcięty Mesjasz
date:  03/05/2023
---

Gabriel zaczął wyjaśnianie proroctwa o czterystu dziewięćdziesięciu latach od wydarzenia bardzo ważnego dla Daniela i Judejczyków — zarządzenia o odbudowie Jerozolimy. Choć królowie perscy wydali kilka dekretów dotyczących Jerozolimy, w 7. rozdziale Księgi Ezdrasza opisany jest dekret wydany w 457 roku przed Chrystusem, a pozwalający Judejczykom nie tylko wrócić do ich kraju, ale także przywrócić religijne funkcje ich społeczności (zob. Ezd 7,13.27).

Należy zauważyć, że ten dekret króla Artakserksesa został wydany jesienią 457 roku przed Chrystusem. Od dekretu z tego roku do Mesjasza miało upłynąć sześćdziesiąt dziewięć proroczych tygodni, czyli 483 lata. Jeśli dodamy taką liczbę lat do jesieni 457 roku przed Chrystusem, to zakończą się one jesienią 27 roku po Chrystusie.

Hebrajskie słowo Masziach znaczy dosłownie Namaszczony. W 27 roku Jezus Chrystus, Mesjasz, przyjął chrzest (zob. Mt 3,13-17). Anioł Gabriel zapowiedział setki lat wcześniej dokładną porę chrztu Chrystusa jako rozpoczęcia Jego publicznej działalności trwającej trzy i pół roku.

`Przeczytaj Rz 5,6-9 w połączeniu z Dn 9,26. Jakie wielkie prawdy są objawione w tych wersetach?`

„Zostanie zabity Mesjasz, lecz nie za siebie” (Dn 9,26 UBG). Mesjasz miał zostać dosłownie odcięty, ukrzyżowany. Według Gabriela Mesjasz miał ponieść śmierć za innych — nie za siebie. Innymi słowy, śmierć Chrystusa na Golgocie została poniesiona dla nas, nie dla Niego. Apostoł Paweł napisał: „Bóg zaś daje dowód swojej miłości ku nam przez to, że kiedy byliśmy jeszcze grzesznikami, Chrystus za nas umarł” (Rz 5,8).

W Dn 9,27 czytamy, że w połowie ostatniego tygodnia, w połowie ostatnich siedmiu lat, Chrystus „zniesie ofiary krwawe i z pokarmów”. W połowie tego siedemdziesiątego tygodnia, to jest wiosną 31 roku Chrystus potwierdził wieczne przymierze swoją krwią, umierając na krzyżu, a system ofiarniczy utracił swoją obowiązującą moc, gdyż jego prorocze znaczenie zostało wypełnione.

Proroctwa te objawiają, że Chrystus, Mesjasz, miał być ukrzyżowany wiosną 31 roku i w ten sposób wypełnić proroczy sens systemu ofiarniczego. Ta przepowiednia spełniła się we wszystkich szczegółach. W dniu Paschy, gdy arcykapłan ofiarował baranka paschalnego, Chrystus został złożony w ofierze za nas.

`W powiązaniu z powyższymi faktami przeczytaj Mk 15,38 i Mt 3,15-16. Jak wersety te pomagają nam zrozumieć proroctwo Dn 9,24-27?`