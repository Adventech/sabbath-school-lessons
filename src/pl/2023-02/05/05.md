---
title:  Wgląd do nieba
date:  26/04/2023
---

W 4. rozdziale Apokalipsy Jana czytamy, że apostoł ujrzał otwarte drzwi w niebie i otrzymał zaproszenie:

— „Wstąp tutaj, a pokażę ci, co się ma stać potem” (Ap 4,1).

Jezus zaprosił apostoła Jana, by zajrzał do niebiańskiej świątyni i zobaczył chwalebne sceny wielkiego boju między dobrem a złem. My także możemy zajrzeć przez otwarte drzwi wraz z Janem i uzyskać wgląd w wieczny plan zbawienia: I oto jesteśmy świadkami tego, co dokonuje się na niebiańskim sądzie; przed naszymi oczami rozgrywają się sceny wielkiego boju między dobrem a złem.

`Przeczytaj Ap 4,2-4. Jakie podobieństwa dostrzegasz w tych wersetach do sceny sądu przedstawionej w 7. rozdziale Księgi Daniela?`

Jest to scena rozgrywająca się w niebiańskiej sali tronowej. Bóg Ojciec zasiada na tronie w otoczeniu niebiańskich istot. Rozlegają się gromy, a błyskawice zapowiadają sąd Boży. W Ap 4,4 czytamy, że dwudziestu czterech starców jest obecnych przed tronem Bożym.

Kim są owi starcy? W starożytnym Izraelu funkcjonowały dwadzieścia cztery zmiany kapłańskie. Ci kapłani reprezentowali lud przed Bogiem. W 1 P 2,9 apostoł oświadcza, że nowotestamentowi wierzący są „wybranym pokoleniem” (KJV) i „królewskim kapłaństwem” (BW). Tych dwudziestu czterech starców może reprezentować wszystkich odkupionych, którzy pewnego dnia uradowani znajdą się przed tronem Boga. Możliwe też, że są to ci, którzy zmartwychwstali wraz z Chrystusem i wstąpili do nieba razem z Nim (zob. Mt 27,52; Ef 4,7-8).

Tak czy inaczej, jest to dobra nowina. Grupa odkupionych ludzi z ziemi jest już przed tronem Boga. Ludzie ci byli kuszeni, podobnie jak my. Zwyciężyli dzięki łasce Chrystusa i mocy Ducha Świętego. Noszą „białe szaty” (Ap 4,4) oznaczające sprawiedliwość Chrystusa, która okrywa i usuwa ich grzechy. Mają złote korony na głowach oznaczające zwycięstwo w walce ze złem. Należą do królewskiego rodu w niebie — do tych, którzy uwierzyli Bogu. Na niebiańskim tronie zasiada Bóg Ojciec. Niebiańskie istoty otaczają tron. Wkrótce całe niebo zaczyna śpiewać i głos chóru uwielbiającego wznosi się wyżej i wyżej:

— „Godzien jesteś, Panie i Boże nasz, przyjąć chwałę i cześć, i moc, ponieważ Ty stworzyłeś wszystko, i z woli twojej zostało stworzone, i zaistniało” (Ap 4,11).