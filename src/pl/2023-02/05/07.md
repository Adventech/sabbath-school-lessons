---
title:  Do Dalszego Studium
date:  28/04/2023
---

Zwróć uwagę, jak głęboki wgląd w stan ludu Bożego w czasie końca — w czasie sądu i końca świata — daje nam Duch Proroctwa: „Jedyną ich nadzieją jest łaska Boża, a jedyną obroną — modlitwa. Jak Jozue prosił anioła, tak ostatki ludu Bożego ze skruszonym sercem i mocną wiarą prosić będą Jezusa, swojego Orędownika, o przebaczenie i wyswobodzenie. Są oni całkowicie świadomi swojego grzesznego stanu, znają swą słabość i niegodność, i tak się widząc, są bliscy rozpaczy. Kusiciel stoi przy nich, by ich oskarżać, jak ongiś stał przy Jozuem, by mu się przeciwstawić. Wskazuje na ich brudne szaty i na ułomne charaktery. Przypomina ich słabości i głupotę, wszystkie grzechy i niewdzięczność. Przypomina brak podobieństwa do Chrystusa i czym uwłaczają czci Odkupiciela. (...). Lud Boży zawinił pod wielu względami. Szatan dokładnie zna grzechy, do popełnienia których ich nakłonił. Przedstawiając je w najbardziej przesadny sposób mówi:

— Czyż chcesz wypędzić mnie i moich aniołów od swego oblicza, a nagrodzić tych, którzy są winni tego samego grzechu? Tego, Panie, przy Twoim poczuciu sprawiedliwości uczynić nie możesz! Wtedy Twój tron nie będzie ugruntowany na sprawiedliwości i sądzie. Sprawiedliwość wymaga skazania ich.

Jest jednak pewna różnica. Otóż naśladowcy Chrystusa grzeszyli, ale nie poddawali się panowaniu zła. Wyrzekali się grzechów, kornie prosili Pana i szukali Go w skrusze, a Boski Orędownik wstawiał się za nimi. Ten, którego ich niewdzięczność hańbiła najbardziej, kto zna ich grzechy, ale także ich skruchę, mówi:

— Niech Pan cię zgromi, szatanie? Oddałem życie za te dusze. Są wypisane na moich dłoniach”26.

**Pytania Do Dyskusji**

`1. Jak świadomość tego, że „nadeszła godzina sądu jego” (Ap 14,7), wpływa na nasze codzienne życie? Gdybyśmy mieli odpowiedzieć szczerze, zapewne wolelibyśmy nie odpowiadać publicznie. Jak możemy to zmienić na lepsze?`

`2. Dlaczego sąd jest dobrą nowiną, a nie złą? Podczas wspólnego studium biblijnego porozmawiajcie o tym, czego Jezus dokonuje dla nas na sądzie. Jak motywuje nas to do wierności Zbawicielowi, skoro wiemy, że tylko dzięki temu, czego On dokonał dla nas, mamy nadzieję zbawienia?`

`3. Podczas wspólnego studium biblijnego zastanówcie się nad kwestią sądu objawiającego mieszkańcom wszechświata pełnię prawdy o charakterze Boga. Jak kwestia ta pasuje do scenariusza wielkiego boju?`