---
title:  Miłosierdzie Boga i sąd
date:  24/04/2023
---

Zarówno śmierć Chrystusa na Golgocie, jak i sąd Boży objawiają fakt, iż Bóg jest jednocześnie sprawiedliwy i miłosierny. Złamane prawo domaga się śmierci grzesznika. Sprawiedliwość oznajmia: „Albowiem zapłatą za grzech jest śmierć…”, a miłosierdzie odpowiada: „…lecz darem łaski Bożej jest żywot wieczny w Chrystusie Jezusie, Panu naszym” (Rz 6,23). Gdyby prawo Boże mogło być zmienione czy unieważnione, śmierć Jezusa byłaby całkowicie zbędna. Jednak ofiara Chrystusa świadczy dobitnie o niezmiennej naturze prawa Bożego, a prawo jest podstawą sądu.

`Przeczytaj Ap 20,12. W jaki sposób jesteśmy sądzeni? Jak dobre uczynki wiążą się z naszym zbawieniem?`

Nasze czyny świadczą o naszych wyborach i naszej lojalności wobec Boga. Według Ef 2,8-9 zbawieni jesteśmy łaską „przez wiarę (...); nie z uczynków, aby się kto nie chlubił”. Ale gdy Chrystus nas zbawia, wówczas także nas zmienia: „Jego bowiem dziełem jesteśmy, stworzeni w Chrystusie Jezusie do dobrych uczynków” (Ef 2,10).

Nasze dobre czyny dokonane w mocy Ducha Świętego oczywiście nas nie zbawiają, ale świadczą o autentyczności naszej wiary. Boży sąd ostateczny obnaży wszelkie pozoranctwo, obłudę i fałsz, prześwietlając nas na wskroś. Opisując nasz status przed Bogiem na sądzie, Ellen G. White zapisała bardzo ciekawe spostrzeżenie dotyczące tego, jak ewangelia i sąd uzupełniają się wzajemnie.

„Fakt, że wybrany lud Boży został przedstawiony jako stojący przed obliczem Pana w brudnych szatach, powinien tych wszystkich, którzy wyznają Jego imię, skłaniać do pokory i głębokiego zbadania serca. Kto rzeczywiście oczyszcza swą duszę przez posłuszeństwo prawdzie, będzie miał o sobie skromne mniemanie. Im bardziej wpatruje się w nieskazitelny charakter Chrystusa, tym silniejsze będzie jego pragnienie przekształcenia się na Jego podobieństwo, i tym mniej czystości i świętości będzie widział w samym sobie. Jednak w czasie, gdy powinniśmy poznawać nasz grzeszny stan, powinniśmy także polegać na Chrystusie, naszej sprawiedliwości i naszym zbawieniu. Nie potrafimy nic odpowiedzieć na oskarżenia szatana przeciwko nam. Jedynie Chrystus jest w stanie skutecznie wstawić się za nami i jest zdolny uciszyć oskarżyciela argumentami opartymi nie na naszych, lecz na Jego zasługach”25.

`Jak słowa te wyrażają nierozerwalne powiązanie ewangelii z sądem? Jaką nadzieję czerpiesz z faktu, iż istnieje takie ścisłe powiązanie między ewangelią i sądem?`