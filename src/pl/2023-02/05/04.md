---
title:  Wspaniała scena
date:  25/04/2023
---

Dwie prorocze księgi — Księga Daniela i Apokalipsa Jana — uzupełniają się wzajemnie, wskazując rozwijające się wydarzenia w ostatnim okresie dziejów świata. Apokalipsa Jana zapowiada nadejście godziny sądu Bożego. Księga Daniela wskazuje natomiast, kiedy rozpoczął się sąd.

W 7. rozdziale Księgi Daniela Bóg objawił prorokowi historię świata. Pewne potężne państwa powstaną i upadną. Prześladowcze potęgi będą uciskać lud Boży. Po opisaniu Babilonii, Medii i Persji, Grecji, Rzymu, rozpadu Cesarstwa Rzymskiego i prześladowań Kościoła w ciągu tysiąca dwustu sześćdziesięciu lat (zob. Dn 7,25; zob. także Ap 12,6.14) Bóg skierował uwagę Daniela na wspaniałe niebiańskie wydarzenie, którego celem będzie uporządkowanie wszystkich spraw na ziemi. Uwaga proroka została odwrócona od kolejno pojawiających się narodów i prześladowczych potęg świata oraz zwrócona ku niebiańskiej sali tronowej wszechświata i Bożemu sądowi ostatecznemu, podczas którego zostaną naprawione wszystkie krzywdy i ustanowione zostanie wieczne Boże królestwo sprawiedliwości.

W proroczej wizji Bóg zabrał Daniela z chaosu i konfliktu trwającego na ziemi do chwały niebiańskiej świątyni w chwili rozpoczęcia najwyższego sądu wszechświata, w którym to sądzie Chrystus, Prawowity Władca Świata, otrzyma od Boga Ojca panowanie, które słusznie należy do Niego.

`Przeczytaj Dn 7,9-10.13 i opisz, co Daniel ujrzał i przedstawił w tych wersetach. Jaki będzie ostateczny wynik tego sądu? Zob. Dn 7,14.26-27.`

Na niebiańskim sądzie ustalony zostanie los całej ludzkości. Dobro, prawda i sprawiedliwość zwyciężą. Scena niebiańskiego sądu jest jedną z najbardziej zdumiewających i majestatycznych scen przedstawionych w Piśmie Świętym. Dobra nowina jest taka, że wyrok sądu będzie korzystny dla wiernego ludu Bożego — tych, którzy zostali przyodziani w sprawiedliwość Chrystusa.

Jezus przystąpił do swego Niebiańskiego Ojca w obecności całego wszechświata. Niebiańskie istoty otaczały tron Boga. Wszyscy mieszkańcy nieupadłego wszechświata z podziwem przyglądali się tej scenie. Długi konflikt, trwający od tysięcy lat, wkrótce się zakończy. Walka o tron wszechświata zostanie raz na zawsze rozstrzygnięta.

`Daniel trafnie przepowiedział pojawienie się kolejnych światowych imperiów. Dlaczego nie mamy innego rozsądnego wyjścia, jak tylko zaufać Słowu Bożemu także w kwestii tego, co mówi ono o ostatnim i wiecznym królestwie, które nie będzie miało końca?`