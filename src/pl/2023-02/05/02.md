---
title:  Znaczenie godziny sądu Bożego
date:  23/04/2023
---

Apokalipsa Jana, ostatnia księga Biblii, ukazuje wynik odwiecznego wielkiego boju między dobrem a złem. Lucyfer, zbuntowany anioł, rzucił wyzwanie sprawiedliwości, uczciwości i mądrości Boga. Oświadczył, że Bóg jest nieuczciwy i niesprawiedliwy w swoim panowaniu nad wszechświatem. Sąd ostateczny wspomniany w Apokalipsie Jana ma centralne znaczenie w wielkim boju, w którym stawką jest oczyszczenie z zarzutów charakteru Boga.

`W Ap 14,7 czytamy: „Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód”. Dlaczego istotne jest to, że zaraz po ewangelii wiecznej pierwszy anioł mówi o sądzie Bożym? Jak ewangelia wieczna wiąże się z sądem?`

Ewangelia i sąd, dwie części przesłania pierwszego anioła, są ze sobą nierozerwalnie związane. Gdyby nie ewangelia wieczna, nie mielibyśmy nadziei na sądzie. Jak się przekonamy, ewangelia wieczna jest naszą jedyną nadzieją na sądzie. Nie ma wątpliwości, że częścią treści ewangelii jest zapowiedź sądu.

Podczas tego sądu mieszkańcy nieupadłych światów otrzymają dowody, iż Bóg dokonał wszystkiego, co było możliwe, by uratować każdego człowieka. Sąd objawi sprawiedliwość i miłosierdzie Boga. Przesłanie sądu jest przesłaniem miłości Boga i Jego prawa. Jest to przesłanie Jego zbawiennej łaski oraz Jego zbawczej mocy.

Sąd jest częścią ostatecznego Bożego rozwiązania problemu grzechu. W wielkim boju między dobrem a złem we wszechświecie Bóg odpowiedział na oskarżenia szatana, oddając życie na krzyżu, a na sądzie objawi, iż uczynił wszystko, co było możliwe, by uratować nas przez Jego ofiarę.

Na sądzie udostępnione zostaną skrupulatne, dokładne i wiarygodne rejestry niebiańskie (zob. Dn 7,10). Jesteśmy tak cenni dla Boga, iż cały wszechświat wstrzymuje oddech, by przyjrzeć się i zastanowić się nad wyborami dokonywanymi przez nas wobec napomnień Ducha Świętego oraz łaskawej oferty odkupienia danej nam przez Chrystusa na mocy Jego krwi przelanej na Golgocie.

`Przeczytaj uważnie Ps 51,1-6, w tym zwłaszcza Ps 51,6. Jak wersety te pomagają naświetlić znaczenie i cel sądu?`