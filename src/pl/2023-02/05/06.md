---
title:  Jezus jest godzien
date:  27/04/2023
---

W Ap 5,1-5 po raz kolejny widzimy tron. Pojawia się też zwój zapisany z obu stron. Jest on zabezpieczony Bożymi pieczęciami i nikt w niebie ani na ziemi nie może go otworzyć. Niebiańskie istoty drżą. Kwestia jest bardzo poważna, albowiem żaden anioł nie może reprezentować ludzkości na sądzie ostatecznym. Jan płacze, bo nikt nie może otworzyć zwoju (księgi). Wtedy jeden ze starców — jeden z odkupionych z ziemi — wypowiada słowa pocieszenia skierowane do Jana:

— Jezus, Baranek Boży, jest godzien otworzyć ów zwój!

W Ap 5,5 Jan otrzymuje ostateczną odpowiedź na problem grzechu. Stary prorok na własne oczy ogląda jedyny sposób, w jaki ktokolwiek może zostać usprawiedliwiony na sądzie ostatecznym przed tronem Boga. „A jeden ze starców rzecze do mnie: Nie płacz! Zwyciężył lew z pokolenia Judy, korzeń Dawidowy i może otworzyć księgę (...). I widziałem (...) Baranka jakby zabitego” (Ap 5,5-6).

`Przeczytaj Ap 5,8-12. Jak niebo odpowiada na oświadczenie, iż Jezus jest godzien otworzyć księgę sądu i odkupić nas?`

Jezus, Baranek Boży, który ofiarował swoje życie dla zbawienia ludzkości, bierze księgę sądu i otwiera ją. Całe niebo napełnia się niepojętym uwielbieniem. Jego zwycięstwo nad pokusami szatana, Jego śmierć na krzyżu, Jego zmartwychwstanie i Jego arcykapłańska służba zapewniają zbawienie wszystkim, którzy przez wiarę odpowiadają na Jego łaskę. Sąd Boży jest niesamowicie dobrą nowiną dla ludu Bożego. Mówi o końcu panowania grzechu i wyzwoleniu ludu Bożego.

Czy może być coś bardziej pocieszającego? Jezus reprezentuje nas na sądzie. Jego doskonale sprawiedliwe życie jest naszym okryciem. Jego sprawiedliwość działa w nas i odnawia nas. Jego łaska usprawiedliwia nas, przemienia nas i daje nam moc do pobożnego życia.

Nie musimy się lękać. Jezus wstawia się za nami na sądzie, a moce zła zostają pokonane. Sąd orzeka pozytywnie na rzecz ludu Bożego (zob. Dn 7,22). Celem sądu nie jest wykazanie, jak źli jesteśmy, ale objawienie tego, jak dobry jest Bóg.

`Zastanów się nad wielką nadzieją, jaką wskazuje nam sąd Boży — nadzieją zbawienia w Jezusie, naszym Zastępcy. Dlaczego On jest naszą jedyną nadzieją?`