---
title:  Przygotowanie na ostateczny kryzys
date:  18/06/2023
---

`Przeczytaj 1 Tes 5,1-6. Jakiego napomnienia udziela nam apostoł Paweł w związku z końcem historii tego świata?`

W kontekście powtórnego przyjścia Chrystusa apostoł Paweł wezwał wierzących tesaloniczan, by czuwali oraz byli trzeźwi. Skoro Paweł skierował takie wezwanie do współwierzących już wtedy, co napisałby dzisiaj do nas?

Paweł napisał im także, że są dziećmi światłości (zob. 1 Tes 5,5) i nie są w ciemności, aby ich dzień powtórnego przyjścia Chrystusa „jak złodziej zaskoczył” (1 Tes 5,4). Jezus użył słowa czuwać w połączeniu z gorliwą i płynącą z serca modlitwą (zob. Mt 24,42; 26,40-41). Czuwać znaczy być przebudzonym duchowo. Trzeźwość umysłu oznacza świadomość powagi czasu, w którym żyjemy, oraz skupienie uwagi na tym, co jest naprawdę ważne.

Ellen G. White dodaje: „My, któ­rzy zna­my pra­w­dę, po­win­ni­ś­my być go­to­wi na to, co już wkró­t­ce tak ba­r­dzo za­sko­czy świat”66.

Choć wydarzenia te mogą być zaskoczeniem dla świata, to jednak nie powinny być zaskoczeniem dla nas. Choć nie wiemy, kiedy nastąpi koniec, to jednak obecnie widzimy dość, by wiedzieć, że nadejdzie, i że już teraz, dzisiaj, powinniśmy być gotowi.

`Przeczytaj 2. rozdział Księgi Daniela i zanotuj mocarstwa, które zostały kolejno przepowiedziane w tym proroctwie. Jak wypełniające się proroctwa uczą nas ufać Słowu Bożemu?`

Chrystus dał nam te przesłania na czas ostateczny, abyśmy, wiedząc, co ma się stać, mogli się na to przygotować. Przy pomocy proroctw Księgi Daniela i Apokalipsy Jana w połączeniu ze współczesnym darem proroctwa Bóg daje nam wgląd w to, co ma nastąpić na świecie. Prorocze Słowo Boże z wyprzedzeniem ukazuje historię zbawienia, a 2. rozdział Księgi Daniela jest mocnym i racjonalnym dowodem, że możemy ufać Bogu.

`Paweł wzywa nas, byśmy nie spali, jak inni. Co to znaczy i jak możemy się upewnić, że nie śpimy, a jeśli śpimy, jak możemy się obudzić?`