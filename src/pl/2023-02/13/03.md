---
title:  Poznanie prawdy
date:  19/06/2023
---

`Przeczytaj J 8,32; 7,17; 17,17. Jakie obietnice daje nam Jezus w związku z poznaniem prawdy i jak możemy ją poznać?`

W swoim ostatnim przesłaniu Bóg wzywa ludzkość do odrzucenia błędów Babilonu i kroczenia w świetle wiecznej prawdy Słowa Bożego. Kluczem do wszystkiego jest Biblia. Póki ludzie trzymają się Biblii i jej nauki, nie zostaną zwiedzeni podczas ostatecznego kryzysu, zwłaszcza w kwestii soboty.

Przesłanie drugiego anioła nakazuje nam przyjęcie prawdy zamiast fałszu, Pisma Świętego zamiast tradycji oraz nauki Słowa Bożego zamiast fałszywych doktryn.

Przesłanie trzeciego anioła, który idzie za pierwszymi dwoma, jest ostrzeżeniem przed znamieniem bestii. W proroctwach biblijnych bestie symbolizują moce polityczne i religijne. Bestia z morza w 13. i 14. rozdziale Apokalipsy Jana powstaje z Rzymu jako ogólnoświatowy system kultowy. Z biegiem czasu rzymska potęga obejmie swoim wpływem cały świat i doprowadzi do zjednoczenia Kościoła z państwem. Celem będzie osiągnięcie światowej jedności w czasie ekonomicznego przesilenia, katastrof naturalnych, niepokojów społecznych, międzynarodowych kryzysów politycznych i globalnych konfliktów.

Stany Zjednoczone będą wyznaczać kierunek rozwoju tej globalnej konfederacji. „Przez te dwa wielkie błędy — nieśmiertelność duszy i świętość niedzieli — szatan wciągnie ludzi w sieć swoich zwiedzeń. Pierwszy stał się podwaliną spirytyzmu, drugi stwarza nić sympatii wobec Rzymu. Protestanci w Stanach Zjednoczonych jako pierwsi wyciągną rękę nad przepaścią, by uchwycić dłoń spirytyzmu; nad przepaścią podadzą rękę władzy Rzymu. I pod wpływem tego potrójnego porozumienia kraj ten pójdzie w ślady Rzymu, depcząc prawa wolności sumienia”67.

Przesłania trzech aniołów kończą się usilnym wezwaniem do wiernych wyznawców Chrystusa, by przestrzegali przykazań Bożych przez żywą wiarę Jezusa mieszkającego w ich sercach (zob. Ap 14,12).

`Jak rozumiesz słowa Jezusa o prawdzie, która nas wyzwoli? Co to znaczy? Jaka prawda i w jaki sposób nas wyzwala? Co oznacza wyzwolenie w tym kontekście?`