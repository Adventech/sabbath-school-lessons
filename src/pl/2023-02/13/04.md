---
title:  Dalszy ciąg reformacji
date:  20/06/2023
---

Bóg powołał swój lud w czasie końca, by zachował dziedzictwo wielkich reformatorów z wcześniejszych wieków, mając Biblię jako jedyną regułę wiary, Chrystusa jako jedynego Zbawiciela i Ducha Świętego jako jedyne źródło siły, a powtórne przyjście Pana jako spełnienie wszystkich nadziei. Prawdy dawno pogrążone w ciemnościach fałszu i tradycji, w tym prawda o prawdziwym biblijnym dniu odpoczynku, zostaną ogłoszone światu przed powtórnym przyjściem Pana.

Na przesłaniach trzech aniołów wyrósł ruch w czasie ostatecznym mający dokończyć reformację i przyłączyć się do Chrystusa w dokończeniu Jego dzieła na ziemi. Wielkie proroctwa ostatniej księgi Biblii ukazują Boży ruch nadziei powstały po wielkim rozczarowaniu i głoszący ostatnie Boże przesłanie dla świata. 14. rozdział Apokalipsy Jana przedstawia ogólnoświatowy Kościół głoszący dobrą nowinę całemu światu.

Do trzech aniołów z 14. rozdziału Apokalipsy Jana przyłącza się czwarty anioł w 18. rozdziale tejże księgi. Anioł ten nadaje moc głoszeniu przesłań trzech aniołów, tak iż „ziemia zajaśniała od jego chwały” (Ap 18,1 BKR). 18. rozdział Apokalipsy Jana dotyczy głównych wydarzeń prowadzących do zwieńczenia historii ludzkości i ostatecznego zwycięstwa ewangelii.

`Przeczytaj Ap 18,1. Jakie trzy fakty dotyczące owego anioła podaje Jan w tym wersecie? (Zob. także Ha 2,14).`

Anioł, który zstępuje sprzed pełnej chwały obecności Boga w tronowej sali świątyni w niebie, został posłany, by ogłosić ostatnie Boże przesłanie miłosierdzia i ostrzec mieszkańców świata przed tym, co ma nastąpić.

Anioł ten posiada „wielkie pełnomocnictwo” (Ap 18,1). Greckie słowo przetłumaczone w tym wersecie jako pełnomocnictwo to eksusia. Tego samego greckiego słowa użył Jezus w Ewangelii Mateusza, gdy posłał swoich uczniów. W Mt 10,1 dał im moc „nad duchami nieczystymi”. Posłał ich w mocy Bożej, by zwyciężali w walce między dobrem a złem. W Mt 28,18-19 posyła ich po raz kolejny, tym razem z wszelką mocą „na niebie i na ziemi…”, by czynili „…uczniami wszystkie narody”.

`W jakim sensie wydarzenia czasu końca (podobnie jak we wszystkich czasach) sprowadzają się do kwestii mocy? Czyjej mocy jesteśmy posłuszni — mocy Boga, własnej, bestii czy jeszcze kogoś innego? Pod panowaniem jakiej mocy jesteś teraz?`