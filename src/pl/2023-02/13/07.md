---
title:  Do Dalszego Studium
date:  23/06/2023
---

„Słudzy Boży z rozświetlonymi twarzami i pełni świętego oddania pośpieszą z miejsca na miejsce, aby ogłosić poselstwo z nieba. Ostrzeżenie będzie powtarzane przez tysiące głosów na całej ziemi. Będą dokonywane niezwykłe rzeczy, chorzy będą uzdrawiani, a wierzącym będą towarzyszyły znaki i cuda. Szatan także działa przez fałszywe cuda, sprowadzając nawet ogień z nieba na oczach ludzi (zob. Ap 13,13). W ten sposób mieszkańcy ziemi zostaną postawieni wobec wyboru.

Poselstwo będzie rozprzestrzeniało się nie tyle za pomocą wywodów, ile dzięki głębokiemu wpływowi Ducha Bożego. Argumenty zostały przedstawione. Ziarno zostało zasiane, a teraz wykiełkuje i przyniesie owoce. Publikacje rozpowszechnione przez pracowników misyjnych wywarły swój wpływ, a jednak wielu, na których zrobiły wrażenie, nie miało pełnego zrozumienia prawdy albo nie poddawało się jej w pełni. Teraz promienie światła docierają wszędzie, prawda jest widoczna w całej swojej prostocie, a szczere dzieci Boże zrywają więzy, które je powstrzymywały. Związki rodzinne i relacje w Kościele nie mają mocy ich powstrzymać. Prawda jest cenniejsza niż wszystko inne. Bez względu na jednoczące się przeciwko prawdzie czynniki wielu stanie po stronie Pana”71.

**Pytania Do Dyskusji**

`1. Ellen G. White napisała: „Czy poselstwo usprawiedliwienia przez wiarę jest poselstwem trzeciego anioła? (...) zaprawdę, jest to poselstwo trzeciego anioła”72. Co to znaczy? Jak usprawiedliwienie przez wiarę wiąże się z przesłaniem trzeciego anioła?`

`2. Przeczytaj jeszcze raz Ap 14,12. Na czym polega różnica między przestrzeganiem przykazań Bożych a legalizmem? Kiedy posłuszeństwo staje się legalizmem? W jaki sposób ktoś, kto nie przestrzega przykazań Bożych, może być legalistą?`

`3. Co możesz odpowiedzieć tym, którzy krytykują nas, gdy mówimy o groźnych bestiach i poważnych ostrzeżeniach przedstawionych w Apokalipsie Jana? Poza oczywistą odpowiedzią, że mówimy o nich dlatego, iż są opisane w Apokalipsie Jana, jakie jeszcze inne uzasadnienie możesz podać?`

`4. Podczas wspólnego studium biblijnego omówcie aktualne wydarzenia w świecie. Które z nich mogą prowadzić do wydarzeń czasu końca? Jak możemy znaleźć równowagę między świadomością czasów, w których żyjemy, a powstrzymaniem się od bezowocnych spekulacji dotyczących tego, co jeszcze nie zostało nam objawione?`