---
title:  Baranek zabity
date:  22/06/2023
---

Apokalipsa Jana zawiera wiele ważnych biblijnych symboli. Mówi o smoku w niebie (zob. Ap 12,3-4.7), aniołach lecących środkiem nieba (zob. Ap 14,6), kobiecie dosiadającej szkarłatnej bestii (zob. Ap 17,3) i tak dalej. Te symbole, użyte w Słowie Bożym, zostały podane przez Ducha Świętego apostołowi w natchnieniu i ukazane w wizji. Spełniają one ważną rolę, objawiając prawdę tym, którzy czytają Apokalipsę Jana: „Błogosławiony ten, który czyta, i ci, którzy słuchają słów proroctwa i zachowują to, co w nim jest napisane; czas bowiem jest bliski” (Ap 1,3).

Jeden symbol jednakże wyróżnia się wśród nich i kilkakrotnie pojawia się w Apokalipsie Jana. Jaki to symbol i co oznacza?

`Przeczytaj Ap 5,6.8.12; 7,17; 14,1; 15,3; 19,7; 21,22-23; 22,1.3. Co oznacza symbol Baranka i dlaczego tyle razy pojawia się on w Apokalipsie Jana?`

Jak mówi pierwszy werset Apokalipsy Jana, jest ona objawieniem Jezusa Chrystusa. To On jest Barankiem, ale nie zwykłym Barankiem, a Barankiem zabitym (zob. Ap 5,6.12; 13,8). Jest to symbol ukrzyżowanego Jezusa Chrystusa. Oto sedno i sens całej Biblii, a nie jedynie Apokalipsy Jana i znajdującego się w niej przesłania trzech aniołów. Nie jesteśmy w stanie być wierni naszemu powołaniu ani dokonać dzieła, do którego Bóg powołał nas jako Kościół, jeśli istotą naszego przesłania nie jest Baranek, zabity Baranek, Jezus ukrzyżowany jako ofiara za nasze grzechy.

„Musimy świadomie umieścić Baranka zabitego w samym centrum naszej doktryny i misji, w centrum każdego wygłaszanego kazania, każdego napisanego artykułu, każdej modlitwy zanoszonej do Boga, każdej zaśpiewanej pieśni, każdej udzielonej lekcji biblijnej oraz wszystkiego tego, co robimy. Niechaj miłość objawiona przez Baranka Bożego na krzyżu zmieni sposób, w jaki traktujemy siebie nawzajem, i sprawi, że będziemy się troszczyć o bliźnich”70.

Wśród symboli niebezpiecznych bestii, agresywnego smoka, plag, prześladowania i znamienia bestii na pierwszy plan wysuwa się Baranek, zabity Baranek. Tylko On i to, co On dla nas uczynił, czyni i uczyni, jest najważniejszą częścią przesłań trzech aniołów.

`Dlaczego przedstawianie zabitego Baranka jako sedna naszego przesłania jest ważne nie tylko w naszej misji dla ludzkości, ale także w naszym duchowym życiu?`