---
title:  Stworzenie, sobota i czas końca
date:  17/05/2023
---

Wielki bój, który zaczął się w niebie tysiące lat temu, dotyczy kwestii panowania Boga. Owa walka trwa do dziś.

`Przeczytaj Ap 14,7.9.12. Podsumuj te wersety, uzupełniając poniższe zdania.`

`Ap 14,7 jest wezwaniem do `

`Ap 14,9 jest uroczystym wezwaniem, by nie`

`Ap 14,12 opisuje ludzi, którzy`

Wersety te jasno wskazują na to, że sednem konfliktu między dobrem a złem, Chrystusem a szatanem w czasie końca jest kwestia oddawania czci. Komu oddajemy cześć — Stwórcy czy bestii? Ponieważ dzieło stworzenia jest podstawą wszystkich naszych wierzeń (jaki sens miałoby wszystko, w co wierzymy, gdyby Bóg nie był naszym Stwórcą?), to siódmy dzień tygodnia, sobota, osadzony w opisie stworzenia (zob. Rdz 2,1-3), jest wiecznym i niezmiennym znakiem dzieła stworzenia. Jest to najbardziej zasadniczy symbol najbardziej zasadniczej prawdy. Bardziej fundamentalny wymiar ma tylko sam Bóg.

Tak więc atak na siódmy dzień tygodnia, sobotę, jest atakiem na panowanie Boga na najbardziej podstawowym poziomie — atakiem na Boga jako Stwórcę. Jest próbą poderwania autorytetu Boga u samej podstawy. Jest próbą zajęcia miejsca samego Boga (zob. 2 Tes 2,4).

Oczywiście w czasie końca najważniejszą kwestią jest nasza miłość i lojalność wobec Jezusa. Jednak według Biblii ta miłość jest wyrażana w posłuszeństwie przykazaniom (zob. 1 J 5,3; Ap 14,12), a sobota jako jedyne z przykazań wskazuje na Boga jako Stwórcę (zob. Wj 20,8-11). Nic dziwnego, że to właśnie sobota będzie zewnętrznym symbolem podziału na tych, którzy czczą Pana, i tych, którzy czczą bestię (zob. Ap 14,11-12). Zważywszy na to, jak zasadnicze i fundamentalne znaczenie ma sobota dla naszej wiary i więzi z Bogiem, trudno sobie wyobrazić, by ostatni konflikt wokół oddawania czci Stwórcy miał dotyczyć czegoś innego niż siódmego dnia tygodnia.

`Wielu ludzi twierdzi, że nie ma znaczenia, który dzień tygodnia się świętuje. Jak Biblia odpowiada na takie stwierdzenie?`