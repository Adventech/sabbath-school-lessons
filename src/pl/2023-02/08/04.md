---
title:  Niezupełnie niejawne zwiedzenie
date:  16/05/2023
---

Usiłując zatrzeć prawdę o stworzeniu, diabeł posłużył się niezupełnie niejawnym zwiedzeniem. Zwiedzenie to, przyjmowane nawet przez niektórych z nas, to pogląd, iż Bóg jest praprzyczyną stworzenia, ale posłużył się długimi wiekami, by rozwinąć życie na ziemi. Innymi słowy, posłużył się ewolucją. Pogląd ten jest próbą pogodzenia „danych naukowych” z opisem stworzenia z Księgi Rodzaju. Zakłada, że dni stworzenia oznaczają długie i bliżej niesprecyzowane okresy, a życie na ziemi rozwijało się w ciągu miliardów lat.

`Przeczytaj Ps 33,6.9 oraz Hbr 11,3. Co te jednoznaczne wersety mówią o Bogu jako Stwórcy Świata?`

Biblijny pogląd jest jasny. Bóg „rzekł — i stało się, On rozkazał — i stanęło” (Ps 33,9). „Przez wiarę poznajemy, że światy zostały ukształtowane słowem Boga” (Hbr 11,3). 1. rozdział Księgi Rodzaju potwierdza, że Bóg stworzył świat w ciągu sześciu dosłownych dni — dwudziestoczterogodzinnych dób — a następnie odpoczął siódmego dnia. Konstrukcja językowa 1. i 2. rozdziału Księgi Rodzaju wyklucza cokolwiek innego. Nawet uczeni, którzy nie wierzą w sześciodniowe stworzenie, przyznają, iż intencją autora Księgi Rodzaju było przedstawienie stworzenia dokonanego w ciągu sześciu dosłownych dni.

Hebrajskie słowo przetłumaczone jako dzień w 1. rozdziale Księgi Rodzaju to jom. W Biblii słowo to połączone z liczebnikami (pierwszy, drugi, trzeci i tak dalej) zawsze, bez wyjątku, oznacza dwudziestoczterogodzinną dobę.

Przechodząc do sedna: Gdyby Bóg nie stworzył świata w ciągu sześciu dosłownych dni, jakie znaczenie miałby siódmy dzień tygodnia, sobota? Dlaczego Bóg nakazywałby jego świętowanie? Byłoby czymś zupełnie bezsensownym ustanawiać sobotę jako wieczną pamiątkę stworzenia w ciągu sześciu dni, gdyby sześciodniowe stworzenie było jedynie mitem. Akceptowanie długich okresów stwarzania podważa potrzebę świętowania siódmego dnia tygodnia, soboty, a także budzi poważne wątpliwości co do wiarygodności Pisma Świętego.

Atakując sobotę, szatan usiłuje podważyć władzę Boga, a jak skuteczniej można obalić pamiątkę stworzenia w sześciu dniach niż przez zaprzeczenie realności stworzenia w sześciu dniach? Nic dziwnego, że wielu ludzi, w tym także chrześcijan, lekceważy siódmy dzień tygodnia, sobotę. Taki stan świata przygotowuje grunt pod ostateczne zwiedzenie.