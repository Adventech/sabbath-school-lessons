---
title:  Sąd, stworzenie i odpowiedzialność
date:  14/05/2023
---

Gdybyśmy byli jedynie zbiorem przypadkowo powstałych komórek, wytworem zbiegu okoliczności, trochę bardziej rozwiniętą małpą i niczym więcej, to wówczas nasz życie nie miałoby żadnego sensu. Gdybyśmy byli tylko miliardami niepotrzebnych istot walczących o miejsce na planecie, to nasze życie byłoby sztuką dla sztuki kończącą się absolutnie niczym. Jednak biblijna prawda o stworzeniu daje nam powód do życia i moralny nakaz życia. Zostaliśmy stworzeni przez Boga i odpowiadamy przed Nim za nasze postępowanie. Ten, który nas stworzył, wymaga od nas odpowiedzialnego zachowania. On ustanowił absolutny wymóg moralności, którego nawet relatywizm nie jest w stanie podważyć.

`Przeczytaj Ap 14,7; Rz 14,10; Jk 2,8-13. Co sąd oznacza w kwestii odpowiedzialności i obowiązku? Jak sąd wiąże się z przykazaniami Bożymi i oddawaniem czci Bogu?`

Przesłanie pierwszego z trzech aniołów lecących środkiem nieba w 14. rozdziale Apokalipsy Jana ogłasza, że „nadeszła godzina sądu [Bożego]” (Ap 14,7). Ponieważ zostaliśmy stworzeni przez Boga jako zdolni do dokonywania moralnych wyborów, jesteśmy odpowiedzialni za decyzje, które podejmujemy. Gdybyśmy byli jedynie zbiorem przypadkowo powstałych komórek oraz wyłącznie produktem dziedziczenia i środowiska, to nasze czyny byłyby w znacznym stopniu z góry określone przez siły pozostające poza naszą kontrolą.

Ale sąd oznacza moralną odpowiedzialność. W ostatniej kryzysowej godzinie w historii świata, w godzinie sądu, Bóg wzywa nas do podejmowania decyzji w świetle wieczności. Pilne wezwanie pierwszego anioła — „oddajcie pokłon temu, który stworzył niebo i ziemię, i morze, i źródła wód” (Ap 14,7) — podkreśla, że podstawą czci oddawanej Bogu jest fakt, iż zostaliśmy stworzeni przez Niego.

Świętowanie siódmego dnia tygodnia, soboty, wyraża naszą wiarę, iż Jezus jest godzien czci jako nasz Stwórca. Świętowanie soboty świadczy, że przyjmujemy dekalog, prawo Boże, jako dane nam przez Boga zasady życia w jego prawdziwej pełni. Ponieważ prawo Boże jest podstawą panowania Boga i objawieniem Jego charakteru, stanowi miarę sądu. Nasze wierne przestrzeganie przykazania sobotniego stanowi uznanie potrzeby zaangażowanego posłuszeństwa wobec Boga.

`Jak nasze zrozumienie stworzenia wpływa na nasze postępowanie? Jak dziedziczenie i środowisko wpływają na nasze wybory? Jak dzięki łasce Bożej możemy pokonać wady charakteru, których nie wybraliśmy?`