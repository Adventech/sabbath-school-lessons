---
title:  Sobota i stworzenie
date:  15/05/2023
---

Bóg dał nam sobotę w czasach, gdy nasz świat rozpaczliwie potrzebuje budującego przesłania o stworzeniu. W połowie dziewiętnastego wieku, gdy teoria ewolucji szturmem opanowywała świat naukowy, Bóg dał ludzkości przesłanie niepojętej nadziei. Studiowaliśmy to przesłanie zapisane w Ap 14,6-7.

Szatan zrobił wszystko, co mógł, by wypaczyć prawdę o stworzeniu, bo nienawidzi Jezusa i nie chce, by ludzie oddawali cześć należną Mu jako naszemu Stwórcy i Odkupicielowi. Sobota znajduje się w centrum wielkiego boju, którego stawką jest to, czy Chrystus jest godny czci jako nasz Stwórca. Ostatnie Boże przesłanie wzywa ludzkość do odnowy oddawania czci Chrystusowi jako Stwórcy Nieba i Ziemi. Podstawą tej czci jest fakt, iż to On nas stworzył.

`Przeczytaj Rdz 2,1-3; Wj 20,8-11; Pwt 5,12-15 w kontekście Ap 14,6-7. Jak przykazanie sobotnie łączy stworzenie z odkupieniem?`

Sobota jest wiecznym symbolem naszego odpoczynku w Bogu. Jest też szczególnym znakiem lojalności wobec Stwórcy (zob. Ez 20,12.20). Sobota nie jest arbitralnym legalistycznym wymogiem, ale objawia prawdziwy odpoczynek od sprawiedliwości z uczynków dostępny dla nas w Chrystusie. Sobota mówi o Bogu, który dokonał dla nas tego, czego sami nigdy nie bylibyśmy w stanie dokonać.

Pismo Święte wzywa nas do odpoczynku w miłości Boga i Jego opiece każdej soboty. Sobota jest symbolem odpoczynku, a nie uczynków, łaski, a nie legalizmu, pewności, a nie potępienia, polegania na Chrystusie, a nie na samych sobie. Każdej soboty radujemy się w Jego dobroci i chwalimy Go za zbawienie dane nam wyłącznie w Nim.

Sobota jest także wiecznym ogniwem łączącym doskonałość pierwotnego Edenu z chwałą nowego nieba i nowej ziemi w przyszłości (zob. Iz 65,17; Ap 21,1).

Sobota kieruje nas ku naszym korzeniom. Jest ogniwem łączącym nas z naszą rodziną w Edenie. Sobota jest świętowana od początku. Łączy nas ponad wszystkimi wiekami z czasem naszego stworzenia. Pozwala nam pamiętać wspaniałą prawdę, iż jesteśmy dziećmi Bożymi. Wzywa nas do bliskiej i ścisłej więzi z naszym Stwórcą i Zbawicielem.

`Jaka aluzja do przykazania sobotniego występuje w Ap 14,6-7 i jakie znaczenie ma to dla przesłania głoszonego przez nas w czasie końca? (Zob. Wj 20,8-11).`