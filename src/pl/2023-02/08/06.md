---
title:  Sobota i wieczny odpoczynek
date:  18/05/2023
---

Sobota jest miejscem ucieczki w zmęczonym świecie. Każdego tygodnia porzucamy troski tego świata i wkraczamy w Boże miejsce odpoczynku — sobotę. Urodzony w Warszawie żydowski teolog Abraham Heschel (1907-1972) napisał o sobocie, że jest to „pałac w czasie”30. Każdego siódmego dnia tygodnia Boży niebiański pałac zstępuje z nieba na ziemię, a Pan zaprasza nas do chwały Jego obecności na dwadzieścia cztery godziny, byśmy spędzili czas w bliskiej wspólnocie z Nim.

We wstępie do książki rabina Heschela poświęconej pięknu i dostojeństwu soboty Susannah Heschel, córka autora, napisała o znaczeniu soboty: „Szabat jest metaforą raju i świadectwem Bożej obecności; w naszych modlitwach wyprzedzamy erę mesjańską, która będzie szabatem, i każdy szabat przygotowuje nas na to doświadczenie: »Ten, kto nie nauczy się rozkoszować smakiem szabatu (...) ten nie będzie zdolny radować się smakiem wieczności w życiu przyszłym«”31.

Podczas stwarzania Jezus zbudował specjalne mieszkanie dla nas. Możemy znaleźć w nim schronienie i być bezpieczni. Jego dzieło jest zupełne, dokończone. Gdy odpoczywamy w sobotę, odpoczywamy w Jego pełnej miłości opiece. Odpoczywamy w oczekiwaniu wiecznego odpoczynku w nowym niebie i na nowej ziemi, które wkrótce nastaną.

`Przeczytaj Iz 65,17; 66,22; 2 P 3,13; Ap 21,1. Jak świętowanie soboty wskazuje na to, co czeka nas w przyszłości?`

Bóg, który stworzył ziemię, odtworzy ją w przyszłości, a sobota jest wiecznym symbolem Boga jako Stwórcy (zob. Iz 66,23). Izraelici postrzegali sobotę jako symbol, przedsmak tego, co po hebrajsku nazywa się haolam haba, czyli przyszły świat.

Przesłania trzech aniołów lecących środkiem nieba i wzywających nas do oddawania czci Stwórcy są odpowiedzią nieba na beznadziejność i rozpacz znacznej części ludzkości w dwudziestym pierwszym wieku. Wskazują na naszego Stwórcę, który powołał świat do istnienia, oraz na naszego Odkupiciela, który po sądzie, gdy grzech zostanie usunięty, odnowi wszystko. „I rzekł Ten, który siedział na tronie: Oto wszystko nowym czynię. I mówi: Napisz to, gdyż słowa te są pewne i prawdziwe” (Ap 21,5).

`Jak sobota może być przedsmakiem nieba dla ciebie osobiście i dla twojej rodziny?`