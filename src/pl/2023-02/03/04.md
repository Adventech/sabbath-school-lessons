---
title:  Historia łaski
date:  11/04/2023
---

Przesłania trzech aniołów są historią łaski. Są historią niezmierzonej miłości Zbawiciela — historią Jezusa, który umiłował nas tak bardzo, iż wolał osobiście doświadczyć piekła niż pogodzić się z tym, by ktokolwiek z nas zginął. Jest to historia bezgranicznej, niepojętej, niewytłumaczalnej, nieustającej i nieskończonej miłości.

Bóg nigdy nie jest niczym zaskoczony. Nie podlega zmiennym trendom wyborów ludzkości. Jak zauważyliśmy, Jego plan wyzwolenia nas spod panowania grzechu nie był doraźnym rozwiązaniem wymyślonym w odpowiedzi na zaistnienie ohydy grzechu. Bóg nie był zaskoczony potwornym dramatem grzechu i upadku ludzkości.

`Przeczytaj Ap 13,8 oraz 1 P 1,18-20. Czego wersety te uczą nas o planie zbawienia?`

Wyrażenie ewangelia wieczna w Ap 14,6 odnosi się do przeszłości, teraźniejszości i przyszłości. Gdy Bóg stworzył ludzkość zdolną podejmować moralne wybory, zakładał możliwość dokonania przez ludzi błędnego wyboru. Skoro Jego stworzenia miały zdolność wybierania, to miały też możliwość zbuntowania się przeciwko Jego miłującej naturze. Jedynym sposobem wykluczenia takiej możliwości byłoby stworzenie robotów sterowanych i manipulowanych przez wdrukowany im program. Wymuszona lojalność jest przeciwna naturze Boga. Miłość wymaga swobodnego wyboru, a gdy świadoma istota otrzyma możliwość wybierania, to możliwość ta musi zakładać także dokonanie złego wyboru. Dlatego plan zbawienia istniał w umyśle Boga na długo przed buntem naszych prarodziców w Edenie.

„Plan naszego odkupienia nie został powzięty jako potrzeba chwili i nie został ułożony po upadku Adama. Był on objawieniem »tajemnicy, przez długie wieki milczeniem pokrytej« (Rz 16,25). Stanowił rozwinięcie zasad, jakie od wieczności tworzyły podwalinę tronu Bożego”16.

Ewangelia wieczna dotyczy nie tylko przeszłości i teraźniejszości, ale jest także podstawą przyszłej nadziei. Mówi o życiu wiecznym u boku Tego, który stworzył nas i pragnie, byśmy żyli wraz z Nim na zawsze.

`Przeczytaj Ef 1,4 i zastanów się, co to znaczy, że jeszcze przed „założeniem świata” zostaliśmy wybrani w Chrystusie do zbawienia w Nim. Dlaczego ta prawda powinna być dla ciebie nad wyraz budująca?`