---
title:  Pełna łaski księga nadziei
date:  09/04/2023
---

Większość ludzi nie kojarzy ostatniej księgi Biblii, Apokalipsy Jana, z księgą mówiącą o łasce Bożej. Wydaje się im, że Boże przesłanie na czas końca jest jedynie pełne przerażających bestii, tajemniczych symboli i dziwacznych obrazów. Apokalipsa Jana wprost przeraża wielu ludzi, zamiast dodawać im ufności, co jest wyjątkowym paradoksem, ponieważ jak mało która jest nasycona łaską i nadzieją. Nawet wśród przerażających bestii oraz ostrzeżenia przed przyszłym prześladowaniem i ciężkimi czasami Bóg daje nam powody do radowania się Jego zbawieniem.

`Przeczytaj Ap 1,1-3; 14,6. Jak te wersety uzupełniają się wzajemnie i co mówią nam nie tylko o Apokalipsie Jana, ale także i o ewangelii wiecznej?`

Apokalipsa Jana jest księgą o Jezusie. Jest przesłaniem do Jego ludu i ma szczególne znaczenie dla Jego Kościoła w czasach ostatecznych. Jest to pełne łaski przesłanie nadziei dla nas w czasie końca. W księdze tej Chrystus jest opisany jako zabity Baranek, a błogosławieństwo jest obiecane tym, którzy ją czytają, rozumieją i postępują zgodnie z objawioną w niej prawdą.

Według Ap 1,5-6 Jezus „miłuje nas i (…) wyzwolił nas z grzechów naszych przez krew swoją, i uczynił nas rodem królewskim, kapłanami Boga i Ojca swojego”. Dzięki Chrystusowi otrzymaliśmy przebaczenie. Dzięki łasce przebaczono naszą przeszłość, dając nam moc w teraźniejszości i nadzieję na przyszłość. W Chrystusie jesteśmy uwolnieni od kary za grzech i od mocy grzechu, a pewnego dnia zostaniemy uwolnieni od obecności grzechu. Takie jest przesłanie ostatniej księgi Biblii — Apokalipsy Jana.

Jest to przesłanie naglące, przedstawione jako głoszone przez lecących środkiem nieba aniołów, z których pierwszy ma ewangelię wieczną.

Ewangelię? Zbawienie przez wiarę w Chrystusa? Przez zadośćuczynną śmierć Chrystusa za nas? Obietnicę życia wiecznego opartą nie na tym, co my możemy zrobić, ale na tym, że Chrystus oddał życie za nas? Czy taki jest początek przesłań trzech aniołów? Tak!

Nic dziwnego, że są to przesłania pełne łaski, nadziei i obietnicy dla nas — upadłych i cierpiących ludzi.

`Choć studiując Apokalipsę Jana, łatwo jest skupić uwagę niemal wyłącznie na bestiach i ostrzeżeniach dotyczących czasu końca, to jednak jak możemy się nauczyć równoważyć te przepowiednie tym, co jest niezaprzeczalnie najważniejsze w przesłaniu Apokalipsy Jana — prawdą o ofiarnej śmierci Chrystusa dla naszego zbawienia?`