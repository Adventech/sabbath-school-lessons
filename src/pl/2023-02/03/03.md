---
title:  Ewangelia wieczna
date:  10/04/2023
---

Zwróć uwagę, jak zaczynają się przesłania trzech aniołów w Ap 14,6 — od ewangelii, i to ewangelii wiecznej. Jeśli nie rozumiemy głębi ewangelii, to nie zrozumiemy także przesłań trzech aniołów. Nigdy w pełni nie pojmiemy Bożego przesłania o godzinie sądu, upadku Babilonu czy znamieniu bestii, jeśli nie zrozumiemy ewangelii.

`Przeczytaj 1 Kor 15,1-4 oraz Rz 3,24-26; 5,6-8. Jak ewangelia wieczna jest przedstawiona w tych fragmentach listów Pawła? Jaka wspaniała nadzieja dla nas jest w nich wskazana?`

Ewangelia to nieskończenie dobra nowina o śmierci Chrystusa za nasze grzechy, o Jego zmartwychwstaniu w chwale oraz o Jego nieustającej miłości i trosce o nas. Przez wiarę w Jego przelaną krew i Jego moc zmartwychwstania zostajemy wyzwoleni zarówno od kary za grzech, jak i mocy grzechu. Chrystus zajmował wszystkie myśli apostoła Pawła i był zawsze w centrum jego nauczania i głoszenia prawdy. Ukrzyżowany Chrystus wykupił go od potępienia i winy z powodu popełnionych grzechów. Zmartwychwstały Chrystus dał mu moc do życia w teraźniejszości, a powracający Chrystus dał mu nadzieję na przyszłość.

Zwróć uwagę na cztery charakterystyczne punkty w wymienionych fragmentach z Listu do Rzymian:

1. Jesteśmy usprawiedliwieni darmo, z łaski.

2. Łaska jest zapewnieniem o sprawiedliwości Bożej.

3. Łaska usprawiedliwia tych, którzy przez wiarę przyjmują Jezusa.

4. Bóg okazał nam swoją miłość, gdy byliśmy jeszcze grzesznikami.

Łaska Chrystusa jest niezasłużona — nie jesteśmy jej godni ani nie zapracowaliśmy na nią. Jezus umarł za wszystkich grzeszników drugą śmiercią — taką, jaką ostatecznie umrą grzesznicy, którzy odrzucą skruchę i zbawienie. Doświadczył pełni gniewu Boga, czyli sądu przeciwko grzechowi. Został odrzucony, abyśmy my mogli zostać przyjęci. Umarł śmiercią, na którą my zasługiwaliśmy, abyśmy mogli otrzymać życie należące do Niego.

To oczywiste, że zbawienie musi być przyjęte przez wiarę, bez żadnych uczynków, choćby nie wiadomo jak zgodnych z prawem Bożym. Co my naszymi uczynkami — nawet tymi najlepiej umotywowanymi i spełnionymi w mocy Ducha Świętego — moglibyśmy dodać do tego, czego Chrystus dokonał dla nas na krzyżu?

Ten plan — plan zbawienia — został ułożony jeszcze przed stworzeniem świata (zob. 2 Tm 1,9; Tt 1,2; Ef 1,4), co pomaga wyjaśnić, dlaczego ewangelia jest wieczna. Zanim Bóg stworzył wszechświat, wiedział, co się stanie, więc ustanowił plan zbawienia na wypadek, gdy nadejdzie kryzys.