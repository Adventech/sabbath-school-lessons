---
title:  Na cały świat
date:  12/04/2023
---

`Przeczytaj jeszcze raz Ap 14,6. Jaki jest zasięg głoszenia wiecznej ewangelii i jakie znaczenie ma to dla nas oraz dla naszego powołania i dla misji Kościoła?`

Według pilnego eschatologicznego przesłania pierwszego z trzech aniołów ewangelia wieczna ma być głoszona we wszystkich językach, wszystkim narodom, plemionom i ludom. Jest to misja tak doniosła, dalekosiężna, wielka i złożona, iż wymaga całkowitego zaangażowania. Musimy w nią włożyć nasze wszystkie siły i w pełni poświęcić się temu. Misja ta odwodzi nas od zajmowania się własnymi sprawami i kieruje ku gorliwemu służeniu Chrystusowi. Inspiruje nas do czegoś większego niż my sami i prowadzi nas poza nasze zawężone horyzonty myślowe ku większej wizji.

`Przeczytaj Mt 28,19-20. Jak wersety te współgrają z przesłaniem pierwszego anioła?`

Paul David Tripp, współczesny pisarz i pastor prezbiteriański ze Stanów Zjednoczonych, omawiając psychologiczną potrzebę każdego człowieka, by przynależeć do czegoś, co jest większe niż on sam, napisał: „Ludzie zostali stworzeni tak, by być częścią czegoś większego niż ich własna egzystencja. Grzech sprawia, że usiłujemy się ograniczyć do kręgu własnych spraw. Łaska Chrystusa wyzwala nas z tych klaustrofobicznych ograniczeń naszego małego egocentrycznego królestwa, uwalniając nas do życia dla wiecznych celów i radowania się wspaniałością Królestwa Bożego”17.

Nie ma nic bardziej inspirującego, satysfakcjonującego i cenniejszego niż uczestniczenie w ruchu powołanym przez Boga w wyniku Jego opatrznościowych działań w celu wykonania zadania większego i ważniejszego niż wszystko, czegokolwiek dokonali ludzie z własnej inicjatywy. Zlecenie dane przez Boga, opisane w 14. rozdziale Apokalipsy Jana, jest największym zadaniem powierzonym Bożemu Kościołowi. Tak więc Bóg wzywa nas, byśmy poświęcili nasze życie temu największemu zadaniu zleconemu przez niebo — objawieniu niepojętej miłości Boga — aby przygotować ludzkość na powtórne przyjście Jezusa.

`Jakie jest twoje doświadczenie związane z uczestniczeniem w sprawie większej niż ty sam? Jak owo doświadczenie pomaga ci zrozumieć to, co staramy się podkreślić w dzisiejszej części lekcji? Co może być ważniejsze niż służenie Stwórcy w dziele, od którego zależeć będzie los znacznej części ludzkości?`