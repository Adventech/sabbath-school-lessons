---
title:  Ruch misyjny
date:  13/04/2023
---

Dzięki wnikliwemu i starannemu studium Biblii pionierzy ruchu adwentystycznego uzyskiwali coraz to pełniejsze zrozumienie tych przesłań. Doszli do przekonania, że Bóg przekazał ludzkości szczególne przesłanie przeznaczone właśnie na nasze czasy — pilne przesłanie na czas końca, które musi być przekazane we wszystkich językach oraz wszystkim narodom, plemionom i ludom, aby przygotować świat na powtórne przyjście Chrystusa. Przesłania trzech aniołów od początku motywowały adwentystów do działalności misyjnej.

W 1874 roku Generalna Konferencja Kościoła Adwentystów Dnia Siódmego wysłała pierwszego oficjalnego misjonarza do Europy. Ellen G. White nazwała Johna N. Andrewsa (1829-1883) „najzdolniejszym człowiekiem w naszych szeregach”18. Andrews mówił co najmniej siedmioma językami. Znał Nowy Testament i większość Starego Testamentu na pamięć. Był wybitnym uczonym, znakomitym pisarzem, płomiennym kaznodzieją i biegłym teologiem.

Dlaczego wysłano kogoś takiego w miejsce, gdzie było niewielu adwentystów? Dlaczego wysłano najzdolniejszego człowieka na misję? Dlaczego był on gotowy się tam udać? Jego żona, Angeline, zmarła w 1872 roku. Dlaczego był gotowy opuścić rodzinę i przyjaciół w Stanach Zjednoczonych, by popłynąć z dwójką dorastających dzieci na nieznany kontynent, ryzykując wszystko dla sprawy Chrystusa?

Jest tylko jeden powód. Wierzył, że Jezus przyjdzie wkrótce, a przesłanie na czas końca musi dotrzeć do całego świata.

W dziejach naszego ruchu najlepsi i najzdolniejsi z nas udawali się na krańce świata, by głosić Boże przesłanie na czasy ostateczne. Byli nauczycielami, pracownikami służby zdrowia, pastorami, rolnikami, mechanikami, cieślami i przedstawicielami innych zawodów. Niektórzy byli zatrudnieni przez Kościół, a inni nie. Wszyscy wierzyli, że Jezus przyjdzie wkrótce.

`Przeczytaj Ap 14,6; Dz 1,8; Mt 24,14. Co łączy te wersety?`

Głoszenie wiecznej ewangelii przekracza bariery geograficzne, albowiem dociera ona do najdalszych zakątków świata. Dociera do ludzi wszystkich kultur i mówiących wszystkimi językami. W końcu ogarnie cały świat. To niesamowite, że nasze przesłanie dotarło do ponad 210 z 235 krajów uznanych przez Organizację Narodów Zjednoczonych.

`Jaką rolę możesz odegrać w głoszeniu przesłań trzech aniołów wszystkim narodom, plemionom, językom i ludom? Jak możesz to czynić lepiej niż do tej pory?`