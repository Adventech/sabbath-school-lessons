---
title:  Do Dalszego Studium
date:  14/04/2023
---

Zastanów się nad poruszoną w środowej części lekcji kwestią naszej potrzeby uczestniczenia w czymś większym niż my sami i nasze przeciętne, krótkie, trudne, pełne błędów i rozczarowań życie (trudno nie przyznać, że taka właśnie jest nasza ziemska egzystencja). Pragnienie to wydaje się zupełnie sensowne. Z fizycznego punktu widzenia jesteśmy tylko małymi okruchami organicznej materii podtrzymującej życie mózgu — skomplikowanej struktury w naszej głowie przypominającej bardziej galaretę niż superkomputer.

Co takie małe istoty z ciała i krwi znaczą wobec nieskończonego wszechświata, który nas otacza? Życie tylko dla siebie i bez żadnego większego celu jest jak zamknięcie się w pojedynczej celi w wielkim mieście, którego wibracje dochodzą do nas tylko przez więzienne mury. Co może być większego, ważniejszego i wspanialszego niż głoszenie obietnicy życia wiecznego danej ludzkości w Jezusie? Nie ma nic lepszego, czemu moglibyśmy poświęcić nasze życie.

„Słudzy Boży z rozświetlonymi twarzami i pełni świętego oddania pośpieszą z miejsca na miejsce, aby ogłosić poselstwo z nieba. Ostrzeżenie będzie powtarzane przez tysiące głosów na całej ziemi. Będą dokonywane niezwykłe rzeczy, chorzy będą uzdrawiani, a wierzącym będą towarzyszyły znaki i cuda. Szatan także działa przez fałszywe cuda, sprowadzając nawet ogień z nieba na oczach ludzi (zob. Ap 13,13). W ten sposób mieszkańcy ziemi zostaną postawieni wobec wyboru”19.

**Pytania Do Dyskusji**

`1. „Kilka osób napisało do mnie, pytając, czy przesłanie usprawiedliwienia przez wiarę jest przesłaniem trzeciego anioła, a ja [Ellen G. White] odpowiedziałam: — Tak, jest to właśnie przesłanie trzeciego anioła”20.`

`Jak usprawiedliwienie przez wiarę łączy się z przesłaniami trzech aniołów?`

`2. Podczas wspólnego studium biblijnego omówcie znaczenie wyrażenia ewangelia wieczna. Co jest wiecznego w ewangelii?`

`3. Co oznacza ogólnoświatowy zasięg Kościoła Adwentystów Dnia Siódmego? Jak świadczy to o Bożym błogosławieństwie towarzyszącym naszym misyjnym poczynaniom? Jak twój zbór i twoi współuczestnicy wspólnego studium biblijnego mogą jeszcze lepiej przyczynić się do dokończenia tego dzieła?`