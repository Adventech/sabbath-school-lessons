---
title:  Babilon — ośrodek bałwochwalstwa
date:  25/05/2023
---

Oto kolejna wskazówka służąca identyfikacji tajemniczego Wielkiego Babilonu. Sednem babilońskiego kultu było bałwochwalstwo.

`Przeczytaj Jr 50,33-38; 51,17.47. Co odkrywasz w tych wersetach w kwestii kultu wizerunków praktykowanego w starożytnym Babilonie i odpowiedzi Boga na ten kult?`

50. i 51. rozdział Księgi Jeremiasza zawiera przepowiednię upadku Babilonu wskutek najazdu Medów i Persów. Jednym z powodów upadku Babilonu było bałwochwalstwo praktykowane w ramach babilońskiej religii. Babilończycy wierzyli, że posągi są wyobrażeniami ich bóstw. W religii babilońskiej rytualna troska o posągi bóstw i oddawanie im czci były uważane za święty obowiązek. Bogowie rzekomo mieszkali jednocześnie w posągach świątynnych i skrywali się za siłami przyrody, które ucieleśniali. Zabór czy zniszczenie bożka uważano za jednoznaczne z utratą boskiej opieki. Na przykład chaldejski król Marduk-apla-iddina II(36) uciekł z Babilonu i ukrył się wraz z posągami babilońskich bogów na bagnach w południowej Mezopotamii, aby uratować się przed najazdem Asyryjczyków pod wodzą Sancheryba37.

Biblijni prorocy przeciwstawiali czczenie martwych posągów oddawaniu czci Bogu, Stwórcy — Temu, który jest żywy i obdarza życiem (zob. Jr 51,15-16.19).

`Przeczytaj Wj 20,4-6 oraz Ps 115,4-8. Czego te fragmenty Starego Testamentu uczą o bałwochwalstwie?`

Choć bałwochwalstwo w duchowym Babilonie to kwestia znacznie szersza niż oddawanie czci drewnianym i kamiennym wizerunkom, to jednak duchowy Babilon naśladuje starożytny Babilon także w tym, iż zaleca posługiwanie się wizerunkami w celach kultowych. Oddawanie czci wizerunkom i tak zwana adoracja obrazów są niezgodne z drugim przykazaniem biblijnego dekalogu, gdyż ograniczają możliwość oddziaływania na nasz umysł przez Ducha Świętego oraz zastępują świętość i majestat Boga martwymi przedmiotami. Kult wizerunków został wprowadzony do chrześcijaństwa w czwartym wieku w celu przybliżenia chrześcijańskiej religii poganom. Niestety, wizerunkom tym przypisuje się świętość i składa się im hołd, jaki należy składać wyłącznie Bogu. Praktyka ta jest szczególnie degradująca duchowo.