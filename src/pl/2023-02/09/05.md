---
title:  Wezwanie do poświęcenia
date:  24/05/2023
---

Apokalipsa Jana kieruje do ludzkości pilne wezwanie do poświęcenia się Bogu, podsumowane w symbolice dwóch kobiet. Choć czasami wydaje się, że lud Boży zostanie pokonany w wielkim boju między prawdą a fałszem, to jednak Bóg obiecuje, że Jego Kościół ostatecznie zatriumfuje.

`Porównaj Mt 16,18 z Ap 17,14. Jaką obietnicę dał Jezus swoim uczniom w związku z Jego Kościołem?`

Chrystus jest Trwałym Fundamentem swojego Kościoła. Jego Kościół jest oparty na nauce Jego Słowa i kierowany przez Jego Ducha. W przeciwieństwie do tego Babilon, jak zauważyliśmy, jest zakorzeniony w religijnych twierdzeniach wymyślonych przez ludzi i opiera się na religijnej tradycji ukształtowanej przez ludzi. Każdy przywódca religijny, który ludzkie poglądy czy tradycje stawia w miejscu woli Boga objawionej w Piśmie Świętym albo ponad nią, przyczynia się do powiększenia zamieszania panującego w Babilonie.

W czasach istnienia starożytnej Babilonii religia i państwo były ze sobą ściśle połączone. Gdy król Nebukadnesar zasiadał w swojej świątyni na swoim królewskim tronie, to przemawiał rzekomo w imieniu bogów. Pewnego razu, usiłując się sprzeciwić orzeczeniu prawdziwego Boga, król Babilonii wydał nakaz oddania bałwochwalczego pokłonu pewnemu posągowi. Trzej Hebrajczycy, którzy odmówili podporządkowaniu się temu nakazowi, są trafnym typem wiernego ludu Bożego, który w czasie końca odrzuci fałszywy kult obrazu bestii (zob. 3. rozdział Księgi Daniela).

W ostatnim okresie historii świata powstanie system religijno-polityczny, duchowy Babilon, którego duchowy przywódca będzie twierdził, że przemawia w imieniu Boga. Jego słowa i jego przykazania zostaną postawione na równi ze słowami i przykazaniami Boga. Przez wieki rzymscy papieże twierdzili, że zajmują miejsce Boga na ziemi. W swojej encyklice Praeclara gratulationis publicae z 20 czerwca 1894 roku papież Leon XIII stwierdził: „Zajmujemy na tej ziemi miejsce Boga Wszechmocnego”34. A włoski franciszkanin Lucius Ferraris (1687-1763) w swojej encyklopedii wiedzy religijnej zatytułowanej Prompta bibliotheca napisał: „Papież posiada godność tak wielką i jest tak wysoko wyniesiony, iż nie jest już jedynie człowiekiem, ale jakby Bogiem i zastępcą Boga”35. Apostoł Paweł trafnie demaskuje te twierdzenia przeciwnika, „który wynosi się ponad wszystko, co się zwie Bogiem lub jest przedmiotem boskiej czci, a nawet zasiądzie w świątyni Bożej, podając się za Boga” (2 Tes 2,4).

`Jak zauważyliśmy, Bóg ma w Babilonie swój wierny lud. Dlaczego musimy zachować ostrożność, gdy mówimy coś o duchowym Babilonie, aby nie osądzać poszczególnych osób, a jedynie fałsz samego systemu religijnego?`