---
title:  Tajemniczość Wielkiego Babilonu
date:  23/05/2023
---

`Przeczytaj Ap 17,4-6. Czego wersety te uczą nas o naturze tego złego systemu?`

Jak zauważyliśmy, 17. rozdział Apokalipsy Jana opisuje odstępczy system religijny, który miesza chrześcijaństwo z fałszywymi naukami wywodzącymi się ze starożytnego Babilonu.

„W poszukiwaniu zrozumienia natury Babilonu musimy się cofnąć do pierwszej biblijnej wzmianki o Babilonie w Księdze Rodzaju. Wszystko zaczęło się na równinie w krainie Synear — w południowej części Mezopotamii, na południu współczesnego Iraku — nazwanej potem Babilonią. Tam właśnie zaczęto budować wieżę Babel, symbol ludzkiej samowystarczalności, samozachowawczości i niezależności od Boga (zob. Rdz 11,1-4)”33.

Wieża Babel, znajdująca się na terenie starożytnego Babilonu, była wyrazem jawnego buntu przeciwko Słowu Bożemu. Jej budowniczowie wznosili ją dla własnej chwały, ale Bóg pomieszał im języki. W Księdze Rodzaju czytamy: „Dlatego nazwano je Babel, bo tam pomieszał Pan język całej ziemi i rozproszył ich stamtąd po całej powierzchni ziemi” (Rdz 11,9).

System symbolizowany przez Babilon jest tak zły, iż upija się „krwią świętych i krwią męczenników Jezusowych” (Ap 17,6). Ten przerażający obraz uzmysławia nam głębię zepsucia eschatologicznego Babilonu (zob. także Iz 49,26).

W zasadzie duchowy Babilon oznacza religię opartą na ludzkim nauczaniu, ludzkich poglądach i ludzkiej tradycji. Jest to coś w rodzaju religii wymyślonej przez ludzi, w tym przede wszystkim przez błyskotliwych religijnych przywódców. Niestety, religia ta jest niezgodna z ewangelią i zasadami Kościoła powołanego do istnienia przez Jezusa, opartego na miłości, a nie na przemocy.

Apokalipsa Jana przedstawia wyraźnie te dwa systemy religijne. Pierwszy system opiera się na całkowitym zaufaniu Jezusowi i poleganiu na Jego Słowie. Drugi system nakazuje pokładać ufność w ludzkich autorytetach i zmusza do zależności od samozwańczych religijnych nauczycieli. Pierwszy system to chrystocentryczna wiara nacechowana zupełną zależnością od łaski Chrystusa i Jego pojednawczej ofiary złożonej dla naszego zbawienia. Drugi system to ludzka manipulacja wiarą zastępująca zależność od Chrystusa zależnością od tradycji kościelnej.

`Jak możemy uchronić się przed podstępnym wpływem Babilonu, w tym skłonnością do polegania na sobie zamiast wyłącznie na Bogu?`