---
title:  Wino gniewu
date:  22/05/2023
---

`Przeczytaj Ap 17,1-2.15; 18,1-4. Jak szeroki jest wpływ Babilonu?`

Upadły system religijny ma ogólnoświatowy zasięg i przy pomocy swoich zwiedzeń manipuluje ludzkością. Szatan pała gniewem, wiedząc, że ewangelia będzie głoszona „wszystkim narodom, i plemionom, i językom, i ludom” (Ap 14,6) — „będzie głoszona ta ewangelia o Królestwie po całej ziemi” (Mt 24,14) — więc użyje wszelkich możliwych zwiedzeń, by opanować umysły mieszkańców ziemi (zob. Ap 17,2).

Ap 17,2 wyjaśnia tajemnicę Wielkiego Babilonu, oznajmiając, że uprawiał nierząd z królami ziemi. Czym jest nierząd? Jest niedozwolonym/zakazanym związkiem. W tym przypadku upadły system religijny łączy się z państwem. Prawdziwy Kościół Jezusa jest zjednoczony z Nim. Upadły Kościół szuka poparcia u przedstawicieli ziemskiej władzy. Domaga się, by władze świeckie wymuszały przestrzeganie kościelnych przykazań. Zamiast opierać się na mocy Jezusa jako prawdziwej Głowy Kościoła, upadłe chrześcijaństwo oczekuje poparcia ze strony władz państwowych.

Ap 17,2 kontynuuje dramatyczny opis: „…a winem jej nierządu upijali się mieszkańcy ziemi”. W Nowym Testamencie czysty sok winogronowy symbolizuje nieskalaną i czystą krew Chrystusa przelaną na krzyżu dla naszego zbawienia (zob. Mt 26,27-29). Podczas ostatniej wieczerzy Jezus posłużył się tym symbolem, mówiąc:

— „Ten kielich, to nowe przymierze we krwi mojej, która się za was wylewa” (Łk 22,20).

Gdy czyste i nowe wino ewangelii ulega zepsuciu, a nauki Słowa Bożego zostają zastąpione naukami ludzkich autorytetów religijnych, wówczas powstaje mieszanina prawdy z fałszem zwana winem Babilonu (zob. Mt 15,9).

Zwróć uwagę na to, że Bóg wzywa swój lud do wyjścia z Babilonu. Innymi słowy, bez względu na to, jak zepsuty jest ten system, jego zasięg jest tak szeroki, że przynajmniej do pewnego czasu obejmuje także wielu z tych, których Bóg nazywa swoim ludem (zob. Ap 18,4) i przywołuje do siebie. Nadchodzi czas, gdy Bóg wyprowadzi swoje dzieci z upadłego systemu, a ten załamie się pod ciężarem swojej zepsutej i złej natury, stając się „siedliskiem demonów i schronieniem wszelkiego ducha nieczystego i schronieniem wszelkiego ptactwa nieczystego i wstrętnego” (Ap 18,2).

`Jaką rolę pełnią ci, którzy głoszą przesłania trzech aniołów i których Bóg używa, by wywołać swój lud z Babilonu?`