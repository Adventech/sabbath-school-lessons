---
title:  Bóg, który jest bliski
date:  09/05/2023
---

Bóg Stworzenia, który powołał do istnienia słońce, księżyc i gwiazdy, którego zdumiewająca moc stworzyła naszą planetę oraz napełniła ją rozmaitością żywych istot i roślin, jest osobiście zainteresowany losem każdego z nas. On wyzwolił swój lud z niewoli egipskiej, prowadził go przez pustynię, karmił manną, zburzył mury Jerycha i pokonał wrogie armie. Ten sam Bóg, który swoją nieskończoną mocą stworzył wszechświat, tą samą mocą pokonuje siły zła toczące walkę przeciwko nam.

`Przeczytaj 2 Kor 5,17; Ps 139,15-18; Dz 17,27; Kol 1,17. Czego te wersety uczą nas o bliskości Boga?`

Teolodzy mówią o transcendencji Boga. Jest to pojęcie oznaczające, iż Bóg istnieje ponad stworzeniem. Jednak mówią także o immanencji Boga, to znaczy, że Bóg istnieje także w jakiś sposób w naszym świecie i, jak wskazuje historia biblijna, jest ściśle zaangażowany (misternie i osobiście) w jego losy. Choć Pan mieszka „na wysokim i świętym miejscu…”, jest także „…z tym, który jest skruszony i pokorny duchem” (Iz 57,15). W modlitwie do Boga Ojca Jezus powiedział o swoich wiernych wyznawcach:

— „Ja w nich, a Ty we mnie, aby byli doskonali w jedności, żeby świat poznał, że Ty mnie posłałeś i że ich umiłowałeś, jak i mnie umiłowałeś” (J 17,23).

Trudno wyobrazić sobie większą przyjaźń i bliskość.

Dobra nowina o naszym Bogu jest taka, że Jego wielkość i moc są tak ogromne, iż sięgają krańców wszechświata i przenikają każdego z nas. On obiecuje nas odrodzić, ukształtować na nowo i zmienić na swoje podobieństwo. Pomyśl, co to oznacza. Bóg, który stworzył i podtrzymuje miliardy galaktyk, jest Bogiem, w którym nie tylko „żyjemy i poruszamy się, i jesteśmy” (Dz 17,28), ale także Bogiem działającym w naszych sercach, by je odrodzić, oczyścić z grzechu i uczynić nas nowymi stworzeniami w Chrystusie. Jakże budująca i dodająca otuchy jest świadomość, iż nasz Bóg, tak potężny, miłuje nas i troszczy się o nas bardziej, niż jesteśmy w stanie to pojąć!

`Jak możemy się nauczyć czerpać nadzieję i pocieszenie ze zrozumienia immanencji, czyli bliskości Boga? A może przeraża cię myśl, że Bóg zna twoje najciemniejsze tajemnice? Jak ewangelia prowadzi nas do pokoju z Bogiem i pokładania zupełnej ufności w Nim?`