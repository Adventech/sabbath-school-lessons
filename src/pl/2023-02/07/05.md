---
title:  Ewangelia, sąd i stworzenie
date:  10/05/2023
---

Przyjrzyj się przesłaniu pierwszego anioła. Co zawiera to przesłanie? Ewangelię wieczną, godzinę sądu i cześć dla Stwórcy. Zauważ, jak ściśle powiązane ze sobą są te pojęcia. Gdy staniemy przed naszym Stwórcą na sądzie, to wyłącznie ewangelia da nam realną nadzieję. „Przeto teraz nie ma żadnego potępienia dla tych, którzy będąc w Chrystusie Jezusie, nie według ciała chodzą, ale według Ducha” (Rz 8,1 DBG). Nie ma potępienia teraz ani na sądzie.

Przesłanie Boga jako Stwórcy jest szczególnie ważne w teraźniejszej prawdzie — przeznaczonej szczególnie na nasze czasy — jako że ewolucjonizm, który niektórzy usiłują na siłę „ochrzcić”, grozi zniszczeniem podstaw chrześcijańskiej wiary.

Jednak pośród ataków ewolucjonistycznego błędu Bóg powołał do istnienia Kościół, ruch, którego sama nazwa jest już świadectwem przeciwko ewolucjonizmowi — lud, który zdecydowanie i wyraźnie głosi podstawową prawdę o Bogu jako naszym Stwórcy i Odkupicielu.

`Przeczytaj Ef 3,9; Kol 1,13-17; Ap 4,11; Rz 5,17-19. Czego wersety te uczą o Jezusie Chrystusie jako Stwórcy i Odkupicielu?`

Zwróć uwagę, jak ściśle rola Jezusa jako Stwórcy jest związana z Jego rolą Odkupiciela. Gdy tylko spróbuje się umniejszyć tę pierwszą, co nieuchronnie czyni ewolucjonizm, wówczas Jego rola jako Odkupiciela zostaje automatycznie podważona. Jezus przyszedł, by odkupić nas z grzechu, śmierci, cierpienia i przemocy. Jak mielibyśmy to rozumieć, gdyby grzech, śmierć, cierpienie i przemoc były — jak uczą tak zwani teistyczni ewolucjoniści — narzędziem stworzenia? Czyżby Bóg miał nas odkupić z procesu, którym sam posłużył się, by nas stworzyć? Zaiste, jest to perfidne i niebezpieczne kłamstwo.

Co gorsza, ewolucjonizm jest kpiną z ofiary złożonej przez Jezusa na krzyżu. Dlaczego? Paweł (zob. Rz 5,17-19) nierozerwalnie łączy pojawienie się grzechu za sprawą Adama ze śmiercią Jezusa na krzyżu. Istnieje bezpośrednie powiązanie między Adamem i Jezusem. We wszelkich ewolucyjnych scenariuszach nie ma miejsca na bezgrzesznego Adama, który ściągnął śmierć na świat, jako że ewolucjonizm zakłada, że śmierć przez miliony lat była konieczna, by w ogóle mógł pojawić się ktoś podobny do Adama!

Tak więc ewolucjonizm z założenia niszczy biblijną podstawę nauki o zbawieniu. Z drugiej strony adwentyści dnia siódmego, wzywając ludzkość do oddawania czci Bogu jako Stwórcy, składają wyraźne świadectwo o błędzie ewolucjonizmu.