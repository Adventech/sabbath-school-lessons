---
title:  Cześć dla Stwórcy
date:  08/05/2023
---

`Przeczytaj Ap 14,7. Jak kończy się przesłanie pierwszego anioła? Jakim wezwaniem podsumowane jest przesłanie ogłaszające nastanie godziny sądu Bożego? (Zob. także Iz 40,26; J 1,1-3; Rz 1,20).`

Ap 14,7 kończy się wezwaniem do oddania czci Stwórcy. To wezwanie jest szczególnie doniosłe w naszych czasach, gdy większość świata nauki, a nawet duża część chrześcijan, wyznaje ewolucjonizm bezpośrednio podważający biblijną prawdę, w którą przez wieki wierzyli chrześcijanie. Gdyby ewolucja była prawdą, nasza wiara w gruncie rzeczy byłaby fałszywa. Oto jak wysoka jest stawka w tym sporze.

Tak więc ostatnie wezwanie Apokalipsy Jana jest zakorzenione w pierwszej księdze Biblii — Księdze Rodzaju. Nigdy w pełni nie zrozumiemy wszystkiego, o co toczy się wielki bój i komu należy oddawać cześć, jeśli nie zrozumiemy znaczenia faktu, iż wszechświat został stworzony przez Boga: „Na początku stworzył Bóg niebo i ziemię” (Rdz 1,1). Ten werset jest podstawą całego Pisma Świętego: Na początku stworzył Bóg... Hebrajskie słowo przetłumaczone jako stworzył, to bara, czasownik używany wyłącznie w połączeniu z Bogiem jako podmiotem.

Aby choć spróbować wyobrazić sobie, jak nieograniczona jest moc Boga, przyjrzyjmy się tylko jednemu obiektowi astronomicznemu w całym nieskończonym ogromie Jego stworzenia — Słońcu. Słońce emituje w ciągu sekundy więcej energii niż ludzkość wyprodukowała jej w wyniku spalania drewna, węgla, ropy naftowej i gazu od początku swojego istnienia.

Średnica Słońca wynosi 1 392 700 kilometrów, a zatem mogłoby ono pomieścić około miliona planet wielkości Ziemi. Ale Słońce jest zaledwie jedną z co najmniej stu miliardów gwiazd w naszej galaktyce zwanej Drogą Mleczną. Jedna z tych gwiazd, nosząca zaskakującą nazwę Pistolet, emituje dziesięć milionów razy więcej energii niż nasze Słońce i mogłaby pomieścić milion gwiazd wielkości Słońca. Przyznajmy lepiej od razu, że nasze umysły nie są w stanie nawet zacząć pojmować ogromu Bożego stworzenia.

Stworzenie objawia Boga jako nieskończenie potężnego i posiadającego nieskończoną moc. Jego stwórcza potęga powołała do istnienia nie tylko niebo i ziemię, ale działała także na rzecz Jego ludu przez wszystkie wieki. On jest Bogiem, który stworzył nasz świat i nieustannie działa w tym świecie. On nigdy nie porzuci swojego ludu.

`Jak ogrom stworzenia podkreśla realność miłości Boga, świadcząc, iż wbrew naszej małości w porównaniu z ogromem wszechświata jesteśmy tak bardzo umiłowani przez Boga, iż Chrystus, nasz Stwórca, stał się jednym z nas, by umrzeć za nas?`