---
title:  Towarzysz w ucisku
date:  07/05/2023
---

Jezus, który w 31 roku wstąpił do nieba (zob. Dz 1,9), po wielu dekadach odwiedził ostatniego żyjącego apostoła, Jana, który znalazł się na wyspie Patmos, będąc zesłany tam przez bezwzględnego rzymskiego cesarza Domicjana panującego w latach 81-96.

`Przeczytaj Ap 1,9. Zob. także Mt 13,21; Dz 14,22; J 16,33. Jakie przesłanie jest zawarte w tych wersetach dla tych, którzy starają się podążać za Jezusem w tym świecie?`

Będąc pozbawiony wsparcia bliskich, przyjaciół i chrześcijańskiej społeczności, Jan nie pozostał sam w ucisku i biedzie, które znosił jako wyznawca Jezusa. Jego służba jeszcze się nie zakończyła. Jego świadectwo jeszcze nie było pełne. Niebiański anioł światłości odwiedził Jana na ponurej wysepce i przyniósł mu przesłanie wprost z tronowej sali Boga. To przesłanie od Jezusa miało rozbrzmiewać przez wszystkie kolejne wieki. Jest to przesłanie nadziei dla każdego pokolenia, a jego szczególnym celem jest przygotowanie ostatniego pokolenia ludu Bożego na powtórne przyjście Jezusa. Jest to przesłanie poważnego ostrzeżenia, a jednocześnie podnoszące nas na duchu, gdy zmierzamy ku ostatecznym próbom czasu końca, a także w próbach, które spotykają nas już teraz.

Odwiedzając Grotę Apokalipsy, w której Jan miał zostać nawiedzony przez niebiańskiego anioła, który przyniósł mu proroczą wizję Apokalipsy Jana, zauważysz napis na tabliczce u wejścia podsumowujący przesłanie tej księgi: „Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód” (Ap 14,7).

Najważniejszym zagadnieniem Apokalipsy Jana jest kwestia oddawania czci Bogu. Zostaliśmy stworzeni w taki sposób, iż potrzebujemy Boga, którego możemy szczerze i prawdziwie czcić. Tak czy inaczej, każdy z nas czci kogoś lub coś. Prawdziwa cześć — cześć oddawana Stwórcy — pozwala nam odkryć rzeczywisty sens życia. Daje nam powód, by żyć. Daje nam nie tylko coś, za co warto umrzeć, ale, co ważniejsze, coś, dla czego warto żyć, a nawet znosić trudy i ucisk. Rzeczywiście, gdy nadejdzie ostateczny kryzys, to będziemy potrzebowali zrozumienia tych słów: „Musimy przejść przez wiele ucisków, aby wejść do Królestwa Bożego” (Dz 14,22).

`Jeśli wierni słudzy Boży, tacy jak Jan, znosili cierpienia i ucisk, dlaczego mielibyśmy się dziwić, że i nas to spotyka? (Zob. 1 P 4,12-15).`