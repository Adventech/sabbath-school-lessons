---
title:  Stwórca na krzyżu
date:  11/05/2023
---

Chociaż zachwycamy się naszym Panem jako Stwórcą i czcimy Go, zawsze pozostaje jeszcze coś więcej w tym względzie. Jak zauważyliśmy i zawsze powinniśmy pamiętać, nasz Stwórca jest jednocześnie naszym Odkupicielem. Bóg, który nas stworzył, jest tym samym Bogiem, który nas odkupił. Bóg, który powiedział: „Uczyńmy człowieka na obraz nasz, podobnego do nas” (Rdz 1,26), jest tym samym Bogiem, który na krzyżu zawołał:

— „Eli, Eli, lama sabachtani!

Co znaczy:

— Boże mój, Boże mój, czemuś mnie opuścił?” (Mt 27,46).

Oto powód, by bać się Boga i — co ważniejsze — oddawać Mu chwałę i czcić Go!

Jak my, jako upadłe istoty, możemy właściwie odpowiedzieć na tak zdumiewającą prawdę? Co możemy uczynić w odpowiedzi? Pierwszy anioł mówi nam, co mamy czynić:

— „Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód” (Ap 14,7).

`Przeczytaj J 19,16-30, opis ukrzyżowania Jezusa. Czytając, pomyśl o tych wersetach, które mówią o Jezusie jako Stwórcy, przez którego „zostało stworzone wszystko, co jest na niebie i na ziemi, rzeczy widzialne i niewidzialne, czy to trony, czy panowania, czy nadziemskie władze, czy zwierzchności; wszystko przez niego i dla niego zostało stworzone” (Kol 1,16). Jak możemy odpowiedzieć na to zdumiewające objawienie miłości Boga?`

Przesłanie pierwszego anioła wzywające do oddawania czci Stwórcy jest głoszone długo po tym, jak Chrystus został ukrzyżowany. Dla mieszkańców wszechświata i wyznawców Chrystusa jest jasne to, że Ten, „który stworzył niebo i ziemię, i morze, i źródła wód” (Ap 14,7), jest tym samym, który będąc Bogiem, „przyjął postać sługi i stał się podobny ludziom; a okazawszy się z postawy człowiekiem, uniżył samego siebie i był posłuszny aż do śmierci, i to do śmierci krzyżowej” (Flp 2,7-8).

Jakże zdumiewającym widokiem musiała być ofiara Jezusa dla tych, którzy znali Go przed Jego ucieleśnieniem — zanim stał się człowiekiem i zamieszkał na świecie! Nic dziwnego, że cały wszechświat wywyższa Go i czci. A my, odkupieni przez Jego krew, jakże mielibyśmy nie czcić Go jako naszego Stwórcę i Odkupiciela?

`Dlaczego pogląd, iż w kwestii zbawienia upadli ludzie mieliby dodać cokolwiek do tego, czego Chrystus dokonał na krzyżu, jest szczególnie rażącym i wielkim błędem? Jakie nasze uczynki miałyby dodać coś do tego, co uczynił dla nas nasz Stwórca i Odkupiciel?`