---
title:  Wezwanie do wierności
date:  31/05/2023
---

Drugi anioł w 14. rozdziale Apokalipsy Jana oznajmia:

— „Upadł, upadł wielki Babilon”.

W 17. rozdziale Apokalipsy Jana kobieta symbolizująca duchowy Babilon, ubrana w purpurę i szkarłat, siedzi na szkarłatnej bestii i podaje ludzkości kielich swojego wina, które sprawia, że ludzie zostają odurzeni fałszem. Kobieta dosiadająca bestii to symbol połączenia Kościoła z państwem. Fałsz stanie się dominującą siłą, a demony będą czynić cuda, by utrzymać ludzi w kłamstwie. Scena ostatniego konfliktu szybko zostanie przygotowana w całym świecie.

W tym czasie lud Boży będzie zniesławiany, wyszydzany, uciskany i prześladowany, ale w Chrystusie i mocy Ducha Świętego święci wytrwają w wierności. Wszystkie moce piekła i zła nie są w stanie złamać ich wierności wobec Zbawiciela. Są oni bezpieczni w Nim. On jest ich „ucieczką i siłą (...), pomocą w utrapieniach najpewniejszą” (Ps 46,2).

Bóg wzywa swój lud w czasie końca do całkowitej wierności Jego Słowu. Jezus modlił się:

— „Poświęć ich w prawdzie twojej; słowo twoje jest prawdą” (J 17,17).

Prawda Słowa Bożego, a nie ludzkie poglądy czy tradycja, jest Gwiazdą Północną, której mamy się trzymać w decydującej godzinie historii świata.

13 listopada 1893 roku baptystyczny teolog Edward T. Hiscox (1814-1901), autor The Standard Manual for Baptist Churches, zwrócił się do setek baptystycznych duchownych, zgromadzonych na zjeździe w Nowym Jorku, ze wstrząsającym wyjaśnieniem tego, jak niedziela została przyjęta w Kościele chrześcijańskim:

— „Jaka szkoda, że [niedziela] pojawiła się z piętnem pogaństwa jako poświęcona bogu Słońcu, a następnie została przyjęta i usankcjonowana przez papieskie odstępstwo oraz dopuszczona do świętego dziedzictwa protestantyzmu!”43.

`Przeczytaj Ez 20,1-20. Jakie jest sedno przesłania zawartego w tych słowach i jaką rolę odgrywa sobota w tym wezwaniu do wierności?`

20. rozdział Księgi Ezechiela zawiera żarliwy apel skierowany do Izraelitów, by porzucili pogańskie praktyki i czcili Stwórcę zamiast fałszywych bogów, w tym przypadku bałwanów egipskich. W przesłaniach trzech aniołów Bóg kieruje do ludzkości podobne wezwanie do oddania pokłonu Stwórcy, jako że upadł Babilon. Sobota i jej wierne świętowanie będzie odgrywać bardzo ważną rolę w wydarzeniach czasu końca.

`Czego możemy się nauczyć z Ez 20,1-20? (Zob. także 1 Kor 10,11).`