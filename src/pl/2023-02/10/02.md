---
title:  Droga, która ludziom wydaje się słuszna
date:  28/05/2023
---

W kontekście czasów końca Jezus wypowiedział następujące mocne ostrzeżenie:

— „Powstaną bowiem fałszywi mesjasze i fałszywi prorocy i czynić będą znaki i cuda, aby o ile można, zwieść wybranych” (Mk 13,22).

Kim są wybrani? Jezus wyjaśnia:

— „I pośle aniołów swoich z wielką trąbą, i zgromadzą wybranych jego z czterech stron świata z jednego krańca nieba aż po drugi” (Mt 24,31).

Dość przerażające, nieprawdaż? Zwiedzenie w czasie końca będzie tak potężne, iż nawet ci, którzy oczekują na powtórne przyjście Jezusa, będą zagrożeni.

`Przeczytaj Ap 12,9. Kto zostanie zwiedziony przez szatana? Jak powinniśmy rozumieć te słowa?`

Oczywiście Bóg będzie miał swoich wiernych w czasie końca, jak przez wszystkie wieki. Jednak słowa te wskazują na to, że szatańskie zwiedzenie będzie niemal powszechne.

`Przeczytaj Prz 14,12. Jakie mocne ostrzeżenie jest zawarte w tym wersecie?`

Ludzie często podkreślają, że w kwestii rozróżniania między dobrem a złem, prawdą a fałszem należy się kierować własnym sumieniem i postępować zgodnie z nim. Jednak Pismo Święte stwierdza, że jako grzesznicy wszyscy jesteśmy zepsuci (zob. Jr 17,9; Rz 3,9-18), a zatem ufanie własnym odczuciom niemal z całą pewnością doprowadzi nas prędzej czy później do błędnego rozumowania i działania. Przez wieki ludzie święcie przekonani co do własnej racji popełnili wiele zła. Podążali oni drogami, które wydawały się im właściwe.

Zamiast polegać na własnym sumieniu, musimy zagłębić się w Słowie Bożym i, będąc uległymi wobec Ducha Świętego, uczyć się odróżniać prawdę od fałszu i dobro od zła. Zdani na własny umysł i swoje zmysły staniemy się łatwą ofiarą szatańskich zwiedzeń.

`Pomyśl o ludziach, którzy działali na podstawie tego, co wydawało się im słuszne, czy nawet na podstawie tego, co uznawali za wolę Boga, a mimo to czynili zło. Czego możemy się nauczyć na takich tragicznych przykładach?`