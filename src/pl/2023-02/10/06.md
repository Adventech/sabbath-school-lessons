---
title:  Łaska do posłuszeństwa
date:  01/06/2023
---

Kobieta ubrana w purpurę i szkarłat, dosiadająca szkarłatnej bestii, podaje ludzkości kielich swojego wina, a świat upija się fałszywymi babilońskimi doktrynami. W kontekście wina Babilonu Ellen G. White napisała następujący komentarz: „Czym jest to wino? To jego [Babilonu] fałszywe nauki. Dał on światu fałszy­wy szabat zamiast szabatu z czwartego przykazania oraz powtórzył kłamstwo, które szatan najpierw wypowiedział do Ewy w Edenie — o wrodzonej nieśmier­telności duszy”44. Te błędne nauki zwiodły miliony ludzi. Tak więc Bóg kieruje do swoich szczerych dzieci, nadal tkwiących w fałszu, swoje ostateczne wezwanie.

`Przeczytaj Ap 18,4-5. Jakie Boże wezwanie jest kierowane do ludzi nadal pozostających w upadłych organizacjach religijnych?`

Jak zauważyliśmy wcześniej (ale zawsze warto to powtarzać), wielu z tych, których Bóg nazywa swoim ludem, nadal pozostaje w organizacjach religijnych, które porzuciły biblijne zasady wiary. Ugrupowania te nie rozumieją biblijnej prawdy. Pełne miłości wezwanie Boga jest jasne i wyraźne:

— „Wyjdźcie z niego [Babilonu], ludu mój, abyście nie byli uczestnikami jego grzechów i aby was nie dotknęły plagi na niego spadające” (Ap 18,4).

`Przeczytaj 1 J 3,4 i porównaj z Rz 14,23. Jak Biblia definiuje grzech? Jak te dwa wersety uzupełniają się nawzajem?`

Grzech jest naruszeniem lub złamaniem prawa Bożego. Jedynym sposobem, w jaki człowiek może być posłuszny prawu Bożemu, jest posłuszeństwo przez wiarę w mocy żywego Chrystusa. Sami z siebie jesteśmy słabymi, kruchymi, błądzącymi i grzesznymi ludźmi. Gdy przez wiarę przyjmujemy Chrystusa jako naszego Zbawiciela, Jego łaska odpuszcza nam przeszłość i daje moc do życia w posłuszeństwie. On daje nam „łaskę i apostolstwo, abyśmy dla imienia jego przywiedli do posłuszeństwa wiary wszystkie narody” (Rz 1,5). Niebo wzywa lud Boży w Kościołach nieszanujących prawa Bożego i nieokazujących mu posłuszeństwa, by wyszedł z nich, kierując się wiarą. To wezwanie dla adwentystów świętujących sobotę oznacza porzucenie wszelkiego egocentryzmu i ludzkich prób wytworzenia posłuszeństwa. Oznacza pobożne życie przez wiarę w łaskę Chrystusa, która wyzwala nas z potępienia spowodowanego przez grzech oraz z mocy grzechu. Jak wierność Izraelitów prawu Bożemu (zob. Pwt 4,6) miała być mocnym świadectwem dla świata, tak nasza wierność może być mocnym świadectwem pomagającym ludziom wyjść z Babilonu.