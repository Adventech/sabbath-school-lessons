---
title:  Babilon — ośrodek kultu słońca
date:  30/05/2023
---

Kult słońca był szeroko rozpowszechniony w starożytnym świecie: Egipcie, Asyrii, Persji i z pewnością w Babilonii. W swojej książce poświęconej analizie kultów przyrody James G. Frazer zauważył: „W starożytnej Babilonii słońce było czczone od niepamiętnych czasów”40. Może się to wydawać zaskakujące, ale babiloński kult słońca wywierał wpływ nawet na religię starotestamentowego ludu Bożego.

`Przeczytaj Ez 8,16 oraz 2 Krl 23,5.11. Co prorocy napisali o wpływie kultu słońca w Izraelu i Judzie? (Zob. także Rz 1,25).`

Prorok Ezechiel, współczesny Danielowi, ujrzał w wizji przedstawicieli ludu Bożego odwróconych tyłem do przybytku Boga i oddających cześć wschodzącemu słońcu. Zamiast czcić Stwórcę słońca i wszystkich innych rzeczy, ludzie ci czcili martwy kosmiczny obiekt.

W 17. rozdziale Apokalipsy Jana jej autor wskazuje czas, gdy zasady Babilonu, w tym kult słońca, wedrą się do chrześcijańskiego Kościoła wskutek tragicznych kompromisów. Powierzchowne nawrócenie się na początku czwartego wieku rzymskiego cesarza Konstantyna Wielkiego (panującego w latach 306-337) wywołało wielką radość wśród chrześcijan w Imperium Rzymskim. Konstantyn Wielki był jednak zdeklarowanym czcicielem słońca. Znany angielski historyk Edward Gibbon (1737-1794) napisał: „Niepokonanym przewodnikiem i opiekunem Konstantyna powszechnie obwołano słońce”41. W 321 roku Konstantyn Wielki wydał pierwsze prawo niedzielne. W swoim edykcie zarządził: „Czcigodny dzień Słońca, venerabilis dies Solis, winien być wolny od rozpraw sądowych i od wszelkich zajęć ludności miejskiej”42. Prawo to nie narzucało świętowania niedzieli wszystkim poddanym, ale sankcjonowało świętowanie niedzieli i wyraźnie sugerowało ludowi rzymskiemu postawę, jakiej oczekiwało cesarstwo.

W kolejnych dziesięcioleciach cesarze i papieże przy pomocy zarządzeń państwowych i uchwał kościelnych ugruntowali pozycję niedzieli jako wyłącznego dnia kultu i odpoczynku. W większości chrześcijaństwa niedziela pełni tę funkcję do dziś. Jest to wybitny przykład tego, iż w kwestii wiary i praktyki religijnej nie można polegać na poglądach i zwyczajach większości.

`Zwróć uwagę na to, jak kult niedzieli szeroko rozpowszechnił się w chrześcijańskich Kościołach. Czego uczy to nas o sile szatańskich zwiedzeń? Co jest naszym jedynym zabezpieczeniem przed zwiedzeniami takimi jak nieśmiertelność duszy czy świętość niedzieli?`