---
title:  Stare kłamstwo o przyrodzonej nieśmiertelności
date:  29/05/2023
---

`Przeczytaj Ap 16,13-14; 18,2.23. Jakie nawiązania do spirytyzmu zauważasz w tych wersetach?`

Takie wyrażenia jak siedlisko demonów czy duchy demonów oraz czary wskazują na aktywność demoniczną. Nic dziwnego, że zostaliśmy ostrzeżeni, iż jednym z dwóch największych zwiedzeń w czasie końca będzie wiara w „nieśmiertelność duszy”39.

Oczywiście, łatwo to dostrzec już w naszych czasach. W większości chrześcijańskiego świata nauka o nieśmiertelności duszy jest uważana za jedno z podstawowych chrześcijańskich wierzeń. Wielu chrześcijan jest przekonanych, że w chwili śmierci szczęśliwi zbawieni udają się do nieba, a potępieni w przerażeniu zstępują do piekła. Gdy ktoś umrze w środowisku protestanckim, to często słyszy się słowa, że jest już w niebie w ramionach miłującego Jezusa, i tym podobne stwierdzenia. Naucza się tego zza kazalnic, na lekcjach religii i szczególnie podczas uroczystości pogrzebowych.

`Przeczytaj Koh 9,5; Hi 19,25-27; 1 Tes 4,16-17; Ap 14,13. Jakiego wyraźnego pouczenia udzielił Bóg swojemu ludowi w kwestii życia po śmierci. Na czym opiera się nasza nadzieja na życie wieczne?`

Jednym z filarów babilońskiego zwiedzenia jest błędne rozumienie natury człowieka i znaczenia śmierci wskutek przyjęcia poglądu o nieśmiertelności duszy. Pogląd ten jest podstawą funkcjonowania i zwodniczego wpływu spirytyzmu. Jeżeli ktoś wierzy, że umarli w jakiejś postaci żyją nadal i mogą nawiązywać z nami łączność, to nie ma ochrony przed szatańskimi zwiedzeniami dokonywanymi za pomocą zjawisk spirytystycznych. Gdy ludziom ukażą się rzekomo ich zmarli bliscy — matka, dziecko, ukochana osoba — mało kto nie da się oszukać własnym zmysłom. Działo się to w przeszłości, dzieje się obecnie i z pewnością będzie się dziać na jeszcze większą skalę w miarę zbliżania się końca. Naszą jedyną ochroną jest trzymać się mocno tego, czego Biblia uczy o naturze człowieka i o śmierci jako nieświadomym śnie aż do zmartwychwstania, które nastąpi dopiero w dniu powtórnego przyjścia Jezusa.

`Jakie przykłady współczesnego spirytyzmu dostrzegasz w swojej kulturze? Dlaczego mocne opieranie się na Słowie Bożym jest dla nas jedyną ochroną?`