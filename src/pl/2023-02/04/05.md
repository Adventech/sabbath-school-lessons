---
title:  Oddawanie chwały Bogu
date:  19/04/2023
---

Studium użycia wyrażenia oddawać chwałę Bogu (zob. Ap 14,7) w Starym Testamencie wskazuje na to, iż wyrażenie to najczęściej (choć nie zawsze) występuje w kontekście sądu Bożego (zob. Joz 7,19; 1 Sm 6,5; Jr 13,15-16; Ml 2,2), podobnie jak w przesłaniu pierwszego anioła (zob. Ap 14,7). Tak samo jest także w Ap 19,1-2: „Alleluja! Zbawienie i chwała, i moc Bogu naszemu, gdyż prawdziwe i sprawiedliwe są sądy jego”.

`Przeczytaj 1 Kor 3,16-17; 6,19-20; 10,31. Jak fragmenty tego listu pomagają nam zrozumieć jeden ze sposobów oddawania chwały Bogu?`

Według apostoła Pawła nasze ciało jest świątynią, miejscem zamieszkania Ducha Świętego uświęconym przez obecność Boga. Pismo Święte wzywa nas do oddawania chwały Bogu w każdym obszarze naszego życia. Gdy Bóg jest w centrum naszego życia, to naszym pragnieniem jest oddawanie Mu chwały zarówno przez sposób odżywiania, ubiór, wybór rozrywki, jak przez relacje z bliźnimi. Oddajemy chwałę Bogu, gdy objawiamy Jego miłujący charakter światu przez nasze zaangażowanie w spełnianie Jego woli. Jest to szczególnie ważne w świetle ostatecznego sądu nad światem.

`Przeczytaj Rz 12,1-2. Jakie wezwanie kieruje do nas apostoł Paweł w kontekście naszych życiowych wyborów?`

Nowotestamentowe greckie słowo tłumaczone jako ciało to soma (zob. Rz 12,1). Oznacza ono tu sumę istoty ludzkiej — ciała, umysłu i emocji. Wyrażenie przetłumaczone w Uwspółcześnionej Biblii gdańskiej jako „rozumna służba”23 (Rz 12,1) w Biblii Kazimierza Romaniuka oddano jako „cześć rozumnie okazywana” Bogu. Mówiąc innymi słowy, gdy zupełnie jesteśmy owładnięci bojaźnią Bożą i poświęcamy się przynoszeniu chwały Bogu we wszystkim, co czynimy, oddając Mu umysł, ciało i emocje, wówczas rozumnie okazujemy Mu cześć. W świetle sądu Bożego rozważne posłuszeństwo wobec Boga jest właściwą postawą.

`Pomyśl o tym, jak traktujesz swoje ciało. Co możesz zrobić, by mieć pewność, że naprawdę oddajesz chwałę Bogu w tej kwestii?`