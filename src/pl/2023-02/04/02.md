---
title:  Bójcie się Boga
date:  16/04/2023
---

Celem Apokalipsy Jana w naszych czasach jest przygotowanie ludzi na powtórne przyjście Jezusa i zamieszkanie z Nim w niebie. W tym też celu mamy głosić ostatnie Boże przesłanie do świata przeznaczone na czasy ostateczne. Apokalipsa Jana ukazuje plan Boga i demaskuje plan szatana. Zawiera ostatnie Boże wezwanie — pilne, ostateczne i powszechne przesłanie dla całej ludzkości.

`Przeczytaj wezwanie skierowane do ludzkości, a zapisane w Ap 14,7 (zob. także Rdz 22,12; Ps 89,8; Prz 2,5; Koh 12,13-14; Ef 5,21). Jakie konkretne polecenie jest w nim zawarte?`

Greckie słowo przetłumaczone w Ap 14,7 jako bać się22 to fobeisthai. Oznacza tu nie tyle lęk przed Bogiem, ale poczucie czci, podziwu i szacunku. Zawiera element całkowitej lojalności wobec Boga i pełnego poddania się Jego woli. Wskazuje teocentryczne nastawienie umysłu zamiast nastawienia egocentrycznego. Wzywa do postawy przeciwnej postawie Lucyfera opisanej w Iz 14,13-14, gdy mówił on w swoim sercu:

— „Wstąpię na niebiosa, swój tron wyniosę ponad gwiazdy Boże i zasiądę na górze narad, na najdalszej północy. Wstąpię na szczyty obłoków, zrównam się z Najwyższym”.

Postawa, do której wzywa przesłanie pierwszego anioła, jest podobna do postawy Chrystusa, „który chociaż był w postaci Bożej, (...) uniżył samego siebie i był posłuszny aż do śmierci, i to do śmierci krzyżowej” (Flp 2,6.8).

Wielki bój między Chrystusem a szatanem toczy się między innymi wokół kwestii podporządkowania się Bogu. Lucyfer wykształcił w sobie egocentryzm do tego stopnia, iż odmówił podporządkowania się jakiejkolwiek władzy poza własną. Zamiast poddać się Bogu zasiadającemu na tronie, Lucyfer zapragnął przejąć tron Boga i Jego panowanie. Mówiąc wprost, bać się Boga to uznawać Go jako najważniejszego. Oznacza to odrzucenie egocentryzmu i pychy oraz życie w pełnym poświęceniu się dla Stwórcy.

Z pewnością kwestia ta musi być bardzo ważna, bo pierwszy anioł porusza ją na samym początku swojego przesłania.

Tak więc musimy zwrócić baczną uwagę na tę sprawę.

`Jakie jest twoje doświadczenie w kwestii bojaźni Bożej? Jak wyjaśniłbyś komuś w zrozumiały sposób, dlaczego banie się Boga jest czymś dobrym?`