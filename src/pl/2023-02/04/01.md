---
title:  Bójcie się Boga i oddajcie Mu chwałę
date:  15/04/2023
---

### Studium Bieżącego Tygodnia
Ap 14,1-20; Rdz 22,12; Koh 12,13-14; Kol 3,1-2; Hbr 12,1-2; 1 Kor 3,16-17.

> <p>Tekst Pamięciowy</p>
> „Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12).

Duński filozof Søren Kierkegaard (1813-1855) napisał kiedyś o tragicznym wypadku, który odniósł do czasu końca: „Zdarzyło się w pewnym teatrze, że wybuchł pożar za kulisami. Pajac wyszedł przed kurtynę, aby powiadomić o tym publiczność. Myślano, że to żart, i klaskano w dłonie; pajac powtórzył wiadomość; bawiono się jeszcze bardziej. Tak właśnie myślę — koniec świata nastąpi przy ogólnym śmiechu i oklaskach dowcipnisiów, którzy będą myśleli, że to żarty”21.

Koniec świata i wydarzenia prowadzące do niego nie są tematem do żartów. Świat stoi wobec najpoważniejszego kryzysu od czasu potopu. Apostoł Piotr posłużył się historią potopu jako symbolem końca świata, ostrzegając, że jak stary świat zginął zalany przez wodę, tak i w czasie końca „niebiosa z trzaskiem przeminą, a żywioły rozpalone stopnieją, ziemia i dzieła ludzkie na niej spłoną” (2 P 3,10). Będąc ostrzeżeni przed tym, co ma nastąpić, musimy się na to przygotować.