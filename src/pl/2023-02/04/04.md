---
title:  Życie skoncentrowane na Bogu
date:  18/04/2023
---

W dobie konsumpcjonizmu, gdy świeckie wartości stawiane są w centrum, niebo wzywa ludzi do porzucenia tyranii egocentryzmu i niewoli służenia samemu sobie. Bóg ma być dla nas najważniejszy. Dla jednych ludzi najważniejsze są pieniądze, dla innych — przyjemności albo władza. Niektórzy stawiają w centrum swojego życia sport, muzykę czy rozrywki. Apokalipsa Jana wzywa nas jednak do tego, byśmy bali się Boga — szanowali i czcili Go jako kogoś najważniejszego dla nas.

`Przeczytaj Mt 6,33; Kol 3,1-2; Hbr 12,1-2. Co te fragmenty Nowego Testamentu mówią nam o potrzebie oddania Bogu pierwszego miejsca w naszym życiu?`

Najważniejszą kwestią w ostatnim konflikcie na ziemi jest walka o ludzkie umysły, czyli o to, by przywieść ludzi do wierności wobec Boga, przyjęcia Jego autorytetu i poddania się Jego woli.

Ostatnia bitwa wielkiego boju między dobrem a złem toczy się o panowanie nad naszymi myślami. Apostoł Paweł napomina: „Takiego bądźcie względem siebie usposobienia, jakie było w Chrystusie Jezusie” (Flp 2,5). Umysł jest twierdzą człowieka. Decyduje o działaniu woli. Wybór usposobienia Chrystusowego jest decyzją, by pozwolić Jezusowi kształtować nasze myślenie przez napełnienie naszego umysłu wiecznymi wartościami. Nasze czyny świadczą, o czym myślimy. Bać się Boga to oddać Mu pierwsze miejsce w naszym życiu.

Pomyśl o tym, jak łatwo jest panować nad swoimi myślami wtedy, gdy uświadamiasz sobie, że musisz nad nimi panować. Problem w tym, że jeśli nie wykonujemy świadomego wysiłku, by myśleć o tym, co właściwe — o tym, co w niebie, nie na ziemi — nasz umysł, upadły i grzeszny, z natury skłania się ku rzeczom niskim, to jest rzeczom tego świata. Tak więc, jak radzi Paweł, musimy celowo i świadomie wybierać, używając świętego daru wolnej woli, myślenie o niebiańskich sprawach.

`„Wreszcie, bracia, myślcie tylko o tym, co prawdziwe, co poczciwe, co sprawiedliwe, co czyste, co miłe, co chwalebne, co jest cnotą i godne pochwały” (Flp 4,8). Jak możemy się nauczyć stosować tę radę Pawła w praktycznym życiu?`