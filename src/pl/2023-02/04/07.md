---
title:  Do Dalszego Studium
date:  21/04/2023
---

Zastanów się nad zdumiewającymi słowami apostoła Pawła w Hbr 7,25. Mówiąc o Jezusie jako naszym Arcykapłanie, Paweł stwierdza, iż Jezus „doskonale zbawić może tych, którzy przezeń przystępują do Boga” (BG). Doskonale zbawić. Greckie słowo przetłumaczone jako doskonale znaczy dosłownie: w pełni, całkowicie, zupełnie. To Jezus nas zbawia, natomiast do nas należy poddać się Mu i przyjąć Jego zwycięstwo odniesione za nas. Musimy pokładać ufność w Nim, a nie w samych sobie.

„Możemy podsumować siłę wyrażenia bójcie się Boga w Apokalipsie Jana jako ostatnie Boże wezwanie skierowane do ludzi, by wybrali Go jako swojego wspaniałego i majestatycznego Boga, (...) który zwycięży nad siłami zła sprzeciwiającymi się Jemu i Jego planowi dla ludzkości (por. Ap 14,9-11). Ta bojaźń nie przejawia się, póki co (por. Ap 6,14-17), przerażeniem i drżeniem, ale radosnym i pełnym miłości podporządkowaniem się prawu Bożemu oraz oddawaniem czci wyłącznie Bogu. Żadna inna moc nie może być uznana jako godna takiego poświęcenia i lojalności. Nie ma innej opcji, gdyż na horyzoncie wielkiego boju ukazuje się jako inna możliwość jedynie działanie demonicznych mocy skazanych na zagładę (zob. Ap 16,13-14; 17,14; 20,11-15). Tak więc bojaźń Pańska jest pozytywnym Bożym zaproszeniem (...) do przejścia na stronę Boga w wielkim boju, aby stanąć przed Nim w chwale, w pełni radości i w wiecznej wspólnocie z Nim (zob. Ap 21,3-4; 22,3-5)”24.

**Pytania Do Dyskusji**

`1. Pomyśl o niepojętej mocy Boga, który stworzył i podtrzymuje cały wszechświat. Z trudem przychodzi nam samo uwierzenie w istnienie wszechświata, więc jak moglibyśmy pojąć jego Stwórcę? Pomyśl, o ile potężniejszy i mądrzejszy jest On od nas. Ten Bóg pewnego dnia nas osądzi. Jak te fakty pomagają nam zrozumieć, dlaczego powinniśmy bać się Boga i co to oznacza?`

`2. Jak możemy uniknąć legalizmu, omawiając biblijne pojęcia świętości i zwycięstwa? Dlaczego musimy zawsze rozumieć, że jedynie zwycięstwo Chrystusa za nas na krzyżu jest podstawą naszej nadziei zbawienia, bez względu na nasze zwycięstwa (czy nawet upadki) tu i teraz?`

`3. Dlaczego mimo wszystkich obietnic zwycięstwa nad grzechem często upadamy i nie żyjemy zgodnie z wymogami sprawiedliwości, które dał nam Jezus, abyśmy się na nich wzorowali? Jakie błędy popełniamy, nie pozwalając Bogu działać w nas tak, jak obiecał?`