---
title:  Zwycięzcy w Apokalipsie Jana
date:  20/04/2023
---

„Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12). Jest to definicja wiernego ludu Bożego w czasie końca. Jednak jedynym sposobem, w jaki ktokolwiek mógłby przestrzegać przykazań Bożych, zarówno teraz, jak i wówczas, jest przestrzeganie ich przez wiarę Jezusa. Zwróć uwagę, że w biblijnym wersecie nie ma mowy o wierze w Jezusa, ale o czymś więcej. Mówi się tu o wierze takiej jakości, jaka uzdolniła Chrystusa do zwycięstwa nad najsilniejszymi pokusami szatana. Wiara jest darem danym tym, którzy wierzą. Gdy korzystamy z tej wiary, którą Duch Święty wlewa w nasze serce, to wiara ta umacnia się. Zwyciężamy nie siłą naszej woli, ale mocą żywego Chrystusa działającego przez nas. Zwyciężamy nie ze względu na to, kim jesteśmy, ale ze względu na to, kim On jest.

Możemy zwyciężyć, bo On zwyciężył. Możemy pokonać pokusy, bo On pokonał pokusy.

`Przeczytaj Hbr 4,14-16; 7,25. Co jest środkiem służącym zwyciężaniu oraz życiu w bojaźni Bożej i oddawaniu chwały Bogu?`

Jezus, Syn Boży, zwyciężył, odpierając ataki diabła. Stawił czoło pokusom, ufając obietnicom Boga, poddając swoją wolę woli Ojca i polegając na Jego mocy. Ufając Jezusowi, patrząc na Niego i wierząc w Niego, my także możemy zwyciężyć. Jezus jest dla nas wszystkim we wszystkim, a przesłania trzech aniołów mówią właśnie o Nim. Przesłanie Apokalipsy Jana jest przesłaniem zwycięstwa, a nie klęski. Mówi o ludziach, którzy zwyciężyli dzięki łasce Jezusa i Jego mocy.

Słowo zwyciężać w różnych formach jest użyte jedenaście razy w Apokalipsie Jana. W wizji siedmiu zborów, oznaczających Kościół chrześcijański od pierwszego wieku po Chrystusie aż do naszych czasów, wierzący w każdym pokoleniu byli zwycięzcami. Ostatecznie to właśnie owi zwycięzcy odziedziczą wszystko (zob. Ap 21,7). Nie ma w tym nic z legalizmu. Jest to zwycięstwo przez Jezusa Chrystusa, którego doskonałe życie i doskonała sprawiedliwość są podstawą obietnicy życia wiecznego dla wierzących. Jest to wiara w działaniu. Jest to odradzająca, przemieniająca i cudowna łaska wykonująca swoje dzieło w życiu każdego, kto wierzy w Jezusa.

`Czy w twoim życiu są rzeczy, nad którymi pragniesz zwyciężyć? Jak możesz zmienić to pragnienie w czyn? Jakie praktyczne kroki możemy podjąć, by stać się zwycięzcami z Apokalipsy Jana?`