---
title:  Bojaźń Boża i posłuszeństwo Bogu
date:  17/04/2023
---

Czego jeszcze Biblia uczy nas o znaczeniu bojaźni Bożej?

`Przeczytaj Pwt 6,2; Ps 119,73-74; Koh 12,13-14. Co według tych fragmentów Starego Testamentu jest wynikiem bojaźni Bożej?`

Wersety te wskazują na powiązanie istniejące między bojaźnią Bożą a przestrzeganiem przykazań Bożych. Bojaźń Boża jest postawą czci i szacunku prowadzącą do posłuszeństwa. Niebo pilnie wzywa zbawionych z łaski, by byli posłuszni Bożym przykazaniom (zob. Ef 2,8-10). Łaska nie uwalnia nas od posłuszeństwa przykazaniom Bożym. Ewangelia wyzwala nas od potępienia ze strony prawa, ale nie od obowiązku posłuszeństwa prawu.

Łaska nie tylko wyzwala nas z winy spowodowanej przeszłymi grzechami, ale także daje nam moc do prowadzenia pobożnego i posłusznego życia, tu i teraz. Apostoł Paweł napisał: „Otrzymaliśmy łaskę i apostolstwo, abyśmy dla imienia jego przywiedli do posłuszeństwa wiary wszystkie narody” (Rz 1,5).

Niektórzy ludzie usiłują wmówić sobie i innym dziwaczny pogląd, iż zbawienie z łaski w jakiś sposób neguje prawo Boże albo umniejsza konieczność jego przestrzegania. Ludzie ci sugerują, że wszelka mowa o posłuszeństwie trąci legalizmem. Powiadają:

— Potrzebuję tylko Jezusa!

Jakiego Jezusa? Jezusa objawionego w Piśmie Świętym czy wymyślonego przez nas samych? Chrystus przemawiający do nas przez Pismo Święte nigdy nie prowadzi nas do obniżania rangi swojego prawa, które jest wyrazem Jego charakteru. Chrystus objawiający się w Piśmie Świętym nigdy nie uczy nas lekceważyć biblijnych zasad wiary, które wyjaśniają, kim On jest i jaki jest Jego plan dla ludzkości. Chrystus Pisma Świętego nigdy nie pozwala nam sprowadzać Jego nauki do pozbawionych sensu świętoszkowatych frazesów. Chrystus jest ucieleśnieniem prawdy objawionej w biblijnej nauce. Jezus jest całkowitym ucieleśnieniem prawdy. Jego życie jest praktycznym wyrazem biblijnych zasad wiary.

Ostatnie wezwanie Apokalipsy Jana zachęca nas do przyjęcia przez wiarę w Jezusa pełni tego, co On nam oferuje. Zachęca nas do tego, byśmy bali się Boga, to znaczy, abyśmy wierzyli w Jego odkupieńczą moc pozwalającą nam wieść pobożne życie w posłuszeństwie Jego przykazaniom.

`Jak słowa Jezusa zapisane w Mt 10,28: „I nie bójcie się tych, którzy zabijają ciało, ale duszy zabić nie mogą; bójcie się raczej tego, który może i duszę, i ciało zniszczyć w piekle”, pomagają nam zrozumieć, co znaczy bać się Boga?`