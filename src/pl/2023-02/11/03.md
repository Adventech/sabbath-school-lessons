---
title:  Ogromny wysiłek
date:  05/06/2023
---

`Przeczytaj Mt 27,45-50. Czego ten fragment ewangelii uczy o doświadczeniu Chrystusa na krzyżu? Co Jezus miał na myśli, gdy zapytał Boga, dlaczego Go opuścił. Jak ta scena pomaga nam zrozumieć, czym jest wiara Jezusa?`

Na krzyżu, otoczony ciemnością, dźwigając ciężar winy, hańby i potępienia z powodu grzechów świata, odcięty od odczucia miłości Jego Ojca, Jezus polegał wyłącznie na więzi, jaką miał z Ojcem przez całe swoje życie. Żyjąc w zupełnej zależności od Ojca, także w spokojnym czasie, Jezus przygotowywał się na najgorszy czas męki na krzyżu. Zbawiciel ufał Ojcu, choć wszelkie okoliczności sugerowały zwątpienie. Choć wydawało się, że Bóg Go opuścił, Jezus nie poddał się temu odczuciu.

„Wśród strasznych ciemności, pozornie opuszczony przez Boga, wypił do dna kielich ludzkiej niedoli. W tych okropnych godzinach opierał się na otrzymanych dotąd dowodach akceptacji Ojca. Znał dobrze charakter swego Ojca; pojmował Jego sprawiedliwość, miłosierdzie i wielką miłość. Przez wiarę pozostawał w Nim, a Jego największą radością było posłuszeństwo boskiej woli. I gdy w pokorze oddał się Bogu, poczucie utraty przychylności Ojca minęło. Przez wiarę Chrystus zwyciężył”52.

Wiara Jezusa jest tak głęboka, tak ufna i tak zagorzała, iż wszystkie demony we wszechświecie i wszystkie próby na ziemi nie mogą nią wstrząsnąć. To jest wiara, która ufa nawet wtedy, gdy nie widzi; wierzy, gdy nie rozumie; trzyma się, gdy wydaje się, że rezygnacja jest jedynym wyjściem. Wiara Jezusa jest Jego darem, który przyjmujemy przez wiarę. Ten dar da nam wytrwanie w nadchodzącym kryzysie. To właśnie wiara Jezusa wlana w nasze serce pozwoli nam czcić Chrystusa ponad wszystko i niezłomnie trwać wtedy, gdy bestia będzie usiłowała narzucić wszystkim swoje znamię.

Jednak wiara Jezusa nie pojawia się nagle i niespodziewanie. Lud Boży uczy się żyć przez wiarę dzień po dniu już teraz. W dobrych i złych chwilach, gdy Bóg wydaje się bliski i gdy wydaje się daleki, mamy żyć przez wiarę. „Sprawiedliwy z wiary żyć będzie” (Ga 3,11; zob. także Ha 2,4). Teraz jest czas przygotowania. Każda próba, z której wychodzimy zwycięsko przez wiarę, przynosi cenny owoc w naszym życiu.

`Pomyśl o chwilach, gdy wydawało ci się, że nie masz już przyszłości i mogłeś się trzymać jedynie wiary. Jak przetrwałeś te chwile? Czego się z tego nauczyłeś? Jak to, czego doświadczyłeś, może pomóc innym, którzy przeżywają podobne doświadczenia?`