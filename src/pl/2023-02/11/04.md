---
title:  Łańcuch bezbożności
date:  06/06/2023
---

Proroctwo dotyczące znamienia bestii mówi o religijnej nietolerancji, wykluczeniu ekonomicznym, prześladowaniu, a w końcu także wyroku śmierci. To zdumiewające, ale proroctwo to jest także przesłaniem otuchy. Nawet w najgorszych czasach Bóg podtrzyma swoich „świętych, którzy przestrzegają przykazań Bożych i wiary Jezusa” (Ap 14,12). Wśród tych przykazań jest oczywiście czwarte przykazanie dekalogu nakazujące świętowanie siódmego dnia tygodnia, soboty.

Proroctwo o znamieniu bestii w 13. rozdziale Apokalipsy Jana mówi o szczytowym okresie wielkiego boju, wojny szatana przeciwko Bogu. Bronią szatana w tej walce jest zwiedzenie. 13. rozdział Apokalipsy Jana mówi o czasie w nieodległej przyszłości, gdy diabeł będzie działał przez ziemskie moce religijno-polityczne przedstawione jako bestie, posługujące się przemocą i przymusem.

Oczywiście prześladowania religijne nie są niczym nowym. Istnieją, odkąd Kain zabił Abla za to, że ten oddawał cześć Bogu w sposób nakazany przez Niego (zob. Rdz 4,1-8). Jezus powiedział, że prześladowania będą spotykać wierzących od pierwszego wieku istnienia chrześcijaństwa i dziać się tak będzie przez wszystkie kolejne wieki. Ostrzegł swoich wyznawców:

— „Nadchodzi godzina, gdy każdy, kto was zabije, będzie mniemał, że spełnia służbę Bożą” (J 16,2; zob. także Mt 10,22; 1 P 4,12).

Proroctwo o znamieniu bestii mówi o ostatnim ogniwie w łańcuchu bezbożności. Podobnie jak było w przypadku prześladowań w przeszłości, tak i znamię to ma na celu zmusić wszystkich do przyjęcia kultu i wierzeń nieopartych na Słowie Bożym.

`Przeczytaj Ap 13,15-17. Czego lud Boży w czasie końca doświadczy w związku z ostatnim kryzysem w dziejach świata?`

Proroctwo mówi, że prześladowanie zacznie się od ekonomicznego wykluczenia — nikt nie będzie mógł kupować ani sprzedawać, jeśli nie będzie miał znamienia. Gdy to nastąpi, wielu ludzi się podda. Każdy, kto będzie trwał w oporze, narazi się na wyrok śmierci.

Diabeł przygotowuje chrześcijan z imienia, ucząc ich zawierania kompromisów w ich religijnym życiu, tak by przyjęli znamię bestii, gdy nastąpi ostateczna próba. Miłość Boga do nas będzie nas wzmacniać i da nam wytrwanie w trudnym czasie.

`Przeczytaj Ga 6,7-9. Choć wersety te nie dotyczą wprost kontekstu wydarzeń czasu końca, dlaczego zasada ta odnosi się także do kwestii znamienia bestii? Jak możemy wytrwać w wierności wobec Boga?`