---
title:  Ci, którzy idą za Barankiem
date:  07/06/2023
---

`Przeczytaj Ap 13,1-2. Skąd wzięła się bestia i kto dał jej władzę?`

Pierwsza bestia przedstawiona w 13. rozdziale Apokalipsy Jana otrzymała od smoka swoją moc, swój tron i swoją wielką władzę. W Ap 12,9; 20,2 zidentyfikowano smoka jako szatana. Szatan jest przebiegłym wrogiem i działa przy pomocy ziemskich potęg. W Ap 12,3-5 czytamy, że smok (diabeł) usiłował zabić Dziecię, gdy tylko się urodzi. To Dziecię zostało potem „porwane do Boga i do jego tronu” (Ap 12,5). Oczywiście chodzi tu o Chrystusa. Usiłując zgładzić Chrystusa, szatan posłużył się Herodem, który był wasalem cesarskiego Rzymu. To rzymski namiestnik, Piłat, skazał Chrystusa na śmierć, to rzymscy kaci Go ukrzyżowali, to rzymski strażnik przebił Jego bok włócznią i to rzymscy żołnierze strzegli Jego grobu. Według Ap 13,2 smok, to jest szatan, działając przy pomocy pogańskiego Rzymu, przygotował władzę nowej potędze — bestii.

„Choć smok oznacza przede wszystkim szatana, w dalszej kolejności symbolizuje także Cesarstwo Rzymskie. (...). Potęga, która zastąpiła Cesarstwo Rzymskie i otrzymała od smoka »siłę swoją i tron swój, i wielką moc« (Ap 13,2), to oczywiście papieski Rzym”53. Amerykański historyk Alexander C. Flick (1869-1942) napisał, że „na ruinach cesarskiego Rzymu wyrosło wielkie moralne imperium w olbrzymiej formie Kościoła rzymskiego”54.

`Przeczytaj Ap 13,3; 14,4. Jakie różnice zauważasz w tych wersetach?`

W przeciwieństwie do całej ziemi idącej za bestią, Bóg będzie miał lud, który podąża za Barankiem. Jak to było zawsze, tak i teraz będą tylko dwie możliwości do wyboru — za Jezusem albo przeciwko Niemu. Nigdy nie było i nie będzie neutralnego stanowiska w wielkim boju. Brak zupełnego zaangażowania po stronie Jezusa oznacza bardziej lub mniej świadome wybranie przeciwnej Jemu strony.

`„I będziecie w nienawiści u wszystkich dla imienia mego, ale kto wytrwa do końca, ten będzie zbawiony” (Mt 10,22). W jakim stopniu jesteś gotowy wytrwać do końca?`