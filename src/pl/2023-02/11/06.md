---
title:  Jezus — nasz jedyny Pośrednik
date:  08/06/2023
---

`Przeczytaj Ap 13,4-5. Jakie szczególne cechy bestii zostały wskazane w tych wersetach?`

Pierwsza bestia z Apokalipsy Jana to fałszywa religia wyrosła z pogańskiego Rzymu, która stała się ogólnoświatowym kultem. Według Ap 13,5 jest to bluźniercza potęga. Według Nowego Testamentu bluźnierstwo polega między innymi na przypisywaniu sobie uprawnień należących do Boga i zajmowaniu w ten sposób miejsca Boga.

`Przeczytaj Łk 5,18-26 oraz J 10,33. Jakie dwa wymiary bluźnierstwa są wskazane w tych wersetach?`

Jezus był przez żydowskich przywódców oskarżany o bluźnierstwo. W Jego przypadku oskarżenia te były zupełnie bezpodstawne, bo On jest Bogiem w pełnym znaczeniu tego słowa, więc ma całą władzę należącą do Boga, w tym władzę odpuszczania grzechów. Jezus powiedział:

— „Tak długo jestem z wami i nie poznałeś mnie, Filipie? Kto mnie widział, widział Ojca; jak możesz mówić: Pokaż nam Ojca?” (J 14,9).

W 1 Tm 2,5 czytamy, że jest tylko jeden Pośrednik między Bogiem i ludźmi, człowiek Jezus Chrystus. Wbrew temu Kościół rzymski uczy, że jego kapłani są pośrednikami między Bogiem a grzeszną ludzkością. Ale kapłani, jako grzeszni ludzie, nie mogą być naszymi pośrednikami, bo sami potrzebują Pośrednika. Bluźnierstwo jest także zdefiniowane jako twierdzenie, że człowiek może być równym Bogu czy zajmować miejsce Boga. Tymczasem autorytatywne katolickie źródło kościelne donosi, że „papież posiada godność tak wielką i jest tak wywyższony, iż nie jest już jedynie człowiekiem (...), jest niejako Bogiem na ziemi”55. Papież Leon XIII, panujący w latach 1878-1903, chełpliwie oświadczył: „Zajmujemy na tej ziemi miejsce Boga Wszechmogącego”56.

Te stwierdzenia nabierają jeszcze wyraźniejszego sensu, gdy zestawimy je z faktem, iż człon Anty- w słowie Antychryst nie zawsze oznacza przeciw, ale czasami znaczy również w miejsce/zamiast. Tak więc Antychryst to ktoś, kto stawia siebie w miejsce Chrystusa. Czy cokolwiek może pełniej wyczerpywać znamiona bluźnierstwa?