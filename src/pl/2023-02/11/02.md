---
title:  Wytrwałość
date:  04/06/2023
---

Jak już zauważyliśmy, w Ap 14,7 Bóg wzywa swój lud do oddawania czci Stwórcy. To jest przesłanie pierwszego anioła. W Ap 14,8 Bóg ostrzega ludzi przed Babilonem, systemem fałszywej religii, który swoimi korzeniami sięga starożytnego Babilonu. To jest przesłanie drugiego anioła.

W Ap 14,9-10 trzeci anioł ostrzega ludzkość przed oddawaniem czci bestii, wołając donośnym głosem:

— „Każdy, kto oddaje pokłon Bestii i jej obrazowi oraz nosi jej znamię na ręku lub na czole, również będzie musiał pić przygotowane wino z kielicha gniewu Bożego” (BKR).

`Przeczytaj Ap 14,12. Jakie dwie cechy ludu Bożego w czasie końca są podane w tym wersecie? Dlaczego obie są bardzo ważne?`

Greckie słowo hypomone, przetłumaczone w Biblii warszawskiej jako wytrwanie51, dosłownie oznacza niezłomną wytrzymałość. W obliczu przemożnej opozycji i usilnego prześladowania w czasie końca Bóg będzie miał lud lojalny wobec Niego. Dzięki Jego łasce wierzący okażą niezłomną wytrzymałość, prowadząc teocentryczne oraz pełne łaski i posłuszeństwa życie.

Oddawanie czci Stwórcy (zob. Ap 14,7) jest bezpośrednim przeciwieństwem oddawania czci bestii (zob. Ap 14,9) i znajduje wyraz w przestrzeganiu przykazań Bożych i posiadaniu „wiary Jezusa” (Ap 14,12). Ostateczny konflikt, którego istotą będzie lojalność wobec Chrystusa albo lojalność wobec potęgi przedstawionej jako bestia, wiąże się z oddawaniem czci, a w samym jego centrum znajdzie się kwestia soboty.

`Przeczytaj Rz 8,1-4; Ef 2,8-10; Kol 1,29. Czego te fragmenty listów Pawła uczą nas o efektach życia przez wiarę?`

Żyjąc przez wiarę, przyjmujemy łaskę Bożą, a nasze życie ulega przemianie. Poświęceni wyznawcy Zbawiciela będą mieli nie tylko wiarę w Jezusa, ale także i wiarę Jezusa. Sam Jezus nada jakość ich wierze, tak iż pozostaną wierni aż do śmierci, podobnie jak On.

`Jak wierny jesteś Bogu w małych sprawach? Jak zapowiada to twoją wierność, gdy przyjdzie czas prawdziwej próby? (Zob. Łk 16,10).`