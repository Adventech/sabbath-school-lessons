---
title:  Znamię bestii
date:  14/06/2023
---

`Przeczytaj Ap 14,9 i porównaj z Ap 14,12. Gdzie umieszczane jest znamię bestii? (Zob. Pwt 6,8; 11,18). Jakie dwie cechy różnią lud Boży od tych, którzy przyjęli znamię bestii?`

Jedni czczą bestię, a drudzy przestrzegają przykazań Bożych (w tym czwartego przykazania, które bestia usiłuje zmienić) i mają wiarę Jezusa. Oto różnica. Działając za pośrednictwem bestii z morza i bestii z ziemi, diabeł usiłuje podkopać autorytet Boga przez atakowanie soboty, która jest sednem oddawania czci Bogu. Znamię bestii jest umieszczane na czole albo na ręce. Czoło jest symbolem umysłu, od którego zależy sumienie, zdolność rozumowania i osąd moralny. Ręka zaś jest symbolem działania i czynów.

Nadchodzi dzień, bliższy niż nam się wydaje, gdy wydane zostanie prawo ograniczające wolność religijną. Ci, którzy sumiennie podążają za Słowem Bożym i świętują prawdziwy dzień odpoczynku ustanowiony przez Stwórcę, zostaną uznani za wrogów jedności i nieprzyjaciół ludzkości.

„Ci, którzy czczą biblijny szabat, zostaną określeni mianem wrogów prawa i porządku, łamiących moralne zasady społeczeństwa, powodujących anarchię i korupcję oraz ściągających na świat gniew Boży. Wrażliwość ich sumienia zostanie potraktowana jako upór, zaciętość i pogarda wobec autorytetu. Zostaną oskarżeni o propagowanie niezadowolenia wobec władz”61.

Kościół rzymski utrzymuje, że niedziela jest znakiem jego kościelnego autorytetu. „Oczywiście, Kościół katolicki utrzymuje, że dokonał tej zmiany. (...). To dokonanie jest znakiem jego kościelnej władzy i autorytetu w sprawach religii”62.

Apokalipsa Jana zapowiada, że w przyszłości, gdy nastąpi ogólnoświatowy kryzys, dojdzie do radykalnego przekształcenia politycznego, społecznego, religijnego i moralnego, w ramach którego świętowanie niedzieli zostanie narzucone pod przymusem i stanie się znamieniem bestii. Nie wiemy, jak do tego dojdzie. Pismo Święte podaje nam jedynie główne zarysy, ale wystarczą one, byśmy zrozumieli, że szczytowy okres wielkiego boju będzie sporem o to, czy należy czcić bestię, czy oddawać cześć Stwórcy. Sobota, siódmy dzień tygodnia, będzie w tym sporze odgrywać główną rolę.

`W jaki sposób ludzkość zawsze dzieliła się na tych, którzy byli po stronie Boga, oraz na tych, którzy podążali za szatanem? Dlaczego nie ma neutralnego stanowiska? Jak możemy się upewnić, po czyjej jesteśmy stronie?`