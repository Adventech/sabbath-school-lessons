---
title:  Ostateczna strategia szatana
date:  13/06/2023
---

Badania wskazują drastyczny zanik zaufania do instytucji i władz. Miliony ludzi zadają sobie pytanie:

— Kto ma moralny mandat do kierowania światem?

Proroctwa Apokalipsy Jana wskazują potęgę nazwaną bestią jako tę, która w ramach religijno-politycznej unii zostanie uznana za instytucję mogącą wypełnić tę rolę.

`Przeczytaj Ap 17,12-14. Jak Jan opisuje te ostatnie sceny w dziejach świata? Jaki przejmujący kontrast został ukazany w tym opisie?`

W tym fragmencie księgi Jan podkreśla trzy istotne rzeczy. Po pierwsze potęgi polityczne będą jednej myśli oraz oddadzą moc i władzę swoją bestii. Po drugie to sprzysiężenie fałszu toczyć będzie walkę z Barankiem, Jezusem Chrystusem. Po trzecie w ostatnim konflikcie na ziemi Chrystus i Jego wyznawcy zwyciężą. Bestia poniesie klęskę.

Czy zastanawiałeś się, jaką strategią diabeł posłuży się, by zjednoczyć państwa i narody? Historia często się powtarza. Cenną lekcją dla nas jest upadek Cesarstwa Rzymskiego. Gdy inwazja germańskich plemion z północy zagroziła zachodniej Europie, rzymski cesarz Konstantyn Wielki zwrócił się ku religii. Autorytet Kościoła połączony z władzą państwa stał się narzędziem niezbędnym Konstantynowi Wielkiemu. Ciągłe wzmacnianie świętości niedzieli w czwartym wieku po Chrystusie było wykalkulowanym politycznym i religijnym posunięciem mającym na celu zjednoczenie imperium w obliczu nadchodzącego kryzysu. Konstantyn Wielki chciał zjednoczyć swoje imperium, a Kościół rzymski usiłował je nawrócić na swoje łono. Angielski historyk Arthur Weigall (1880-1934) stwierdził jasno: „Kościół zrobił z niedzieli dzień święty (...) głównie dlatego, że był to cotygodniowy dzień słońca. Już wówczas zwyczajem rzymskiego chrześcijaństwa było przejmowanie pogańskich świąt wpisanych w tradycję narodów i nadawanie im chrześcijańskiego znaczenia”60.

W czasie wielkiego kryzysu, gdy cała ludzkość jest przerażona, cierpiąca i pełna obaw, wszyscy rozpaczliwie oczekują kogoś, kto przywróci stabilność i poczucie bezpieczeństwa. Tak w przeszłości rodziły się tyranie i nie ma powodu sądzić, że tym razem będzie inaczej. Według proroctwa jakieś czynniki doprowadzą do nadejścia tych ostatecznych wydarzeń.

Choć trudno przewidzieć, jak to wszystko się rozegra, świat już przekonał się, że wielkie zmiany mogą następować w szybkim tempie. Nie znamy szczegółów, ale musimy być gotowi na to, co ma nastąpić.