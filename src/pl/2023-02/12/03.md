---
title:  Odstępstwo
date:  12/06/2023
---

`Przeczytaj 2 Tes 2,3-4.9-12. Co apostoł Paweł przepowiedział w związku z czasem końca? Jakie podał charakterystyczne cechy potęgi przeciwstawiającej się Bogu?`

Apostoł Paweł ostrzegł społeczność chrześcijańską przed odstępstwem od prawdy Słowa Bożego. Martwiły go nasiona odstępstwa dające o sobie znać w Kościele nowotestamentowym, a mające wzrosnąć w kolejnych wiekach i wydać plon przed powtórnym przyjściem Chrystusa. Fałszywa ewangelia miała zostać wprowadzona do Kościoła i wypaczyć prawdę objawioną w Słowie Bożym.

To szatan jest motorem odstępstwa. On jest prawdziwym człowiekiem niegodziwości, który usiłuje wywyższyć się „ponad wszystko, co się zwie Bogiem…” i zasiąść w „…świątyni Bożej” (2 Tes 2,4). Ale ten arcyzwodziciel działa za pośrednictwem ludzkich instytucji, by realizować swoje cele na ziemi. Cechy szczególne podane w Księdze Daniela i Apokalipsie Jana świadczą, że mały róg z 7. rozdziału Księgi Daniela, bestia z 13. i 14. rozdziału Apokalipsy Jana i niegodziwiec z 2. rozdziału 2. Listu do Tesaloniczan oznaczają tę samą instytucję.

Adwentystyczny komentarz biblijny wyjaśnia to następująco: „Porównanie z proroctwem Księgi Daniela o bluźnierczej mocy, która zajęła miejsce pogańskiego Rzymu (…), oraz z opisem bestii podobnej do pantery w Apokalipsie Jana (...) wskazuje wiele podobieństw w tych trzech opisach [małego rogu, bestii i niegodziwca]. To prowadzi nas do wniosku, że Daniel, Paweł i Jan mówią o tej samej instytucji, (...) papiestwie”59.

Jest to bardzo ważne, byśmy pamiętali, że proroctwa biblijne opisują system religijny sprzeciwiający się Słowu Bożemu, zastępujący ewangelię ludzką tradycją i odwodzący ludzi od prawdy objawionej w Biblii. Proroctwa te zostały dane przez Boga, który miłuje ludzi niepojętą miłością i pragnie ich przygotować na powtórne przyjście Jezusa. Słowa te są krytyką instytucji religijnych, które pozostają w opozycji do Słowa Bożego, ale niekoniecznie potępieniem dla poszczególnych osób związanych z tymi instytucjami (zob. Ap 18,4). Nasze przesłanie dotyczy systemu, który zwodzi miliony ludzi. Ci ludzie, choć zwiedzeni, są umiłowani przez Chrystusa. Musimy zawsze o tym pamiętać i traktować ich w sposób odpowiadający tej prawdzie.

`„Wszystko więc, co byście chcieli, żeby wam ludzie czynili, i wy im czyńcie. Albowiem to jest [istota] Prawa i Proroków” (Mt 7,12 BT). Jak powinniśmy stosować tę zasadę, gdy poruszamy kwestię bestii opisanej w 13. i 14. rozdziale Apokalipsy Jana?`