---
title:  Śmiertelna rana
date:  11/06/2023
---

Jak zauważyliśmy wcześniej, moc nazwana bestią w 13. i 14. rozdziale Apokalipsy Jana symbolizuje ogólnoświatowy system fałszywego kultu. Ale to nie wszystko.

`Przeczytaj Ap 13,5; 12,6.14; Dn 7,25. Jak długo owa moc miała dominować na scenie religijnej w minionych wiekach?`

Owa bestia miała działać ze szczególną mocą w ściśle określonym czasie w dziejach świata. W biblijnych proroctwach zawierających historyczne okresy i daty rzeczywiste lata są podane jako symboliczne dni. W Lb 14,34 Bóg mówi do Izraelitów:

— „Według liczby dni, w ciągu których badaliście tę ziemię, a było ich czterdzieści, dzień licząc za rok, będziecie ponosić karę za wasze winy przez czterdzieści lat”.

W ten sposób ustanowiona została biblijna zasada dzień za rok, mająca zastosowanie także w biblijnych proroctwach. Prorokowi Ezechielowi Bóg oświadczył:

— „Wyznaczam ci po jednym dniu za każdy rok” (Ez 4,6).

Ta zasada bezbłędnie sprawdza się w interpretowaniu biblijnych proroctw odnoszących się do historycznego czasu, takich jak proroctwo o siedemdziesięciu tygodniach w Dn 9,24-27. Obliczając okres wymieniony w Ap 13,5 jako czterdzieści dwa miesiące, zgodnie ze starożytną hebrajską regułą licząc miesiąc jako trzydzieści dni, otrzymujemy tysiąc dwieście sześćdziesiąt proroczych dni, czyli rzeczywistych lat. Starożytne kalendarze zwykle miały 360 dni w roku.

W czwartym wieku rzymski cesarz Konstantyn Wielki zalegalizował chrześcijaństwo na terenie całego Cesarstwa Rzymskiego. Gdy w 330 roku przeniósł stolicę do Bizancjum (Konstantynopola), by zjednoczyć wschodnią i zachodnią część swojego imperium, w Rzymie powstała polityczna pustka. Tę pustkę wypełniło papiestwo. Biskup Rzymu stał się nie tylko wpływowym przywódcą religijnym, ale także ważną figurą polityczną uznawaną w Europie. W 538 roku bizantyński cesarz Justynian Wielki oficjalnie uznał rolę rzymskiego biskupa w obronie wiary. Kościół rzymski posiadał ogromne wpływy w latach 538-1798, w tym w okresie strasznych prześladowań wspomnianych na początku tej lekcji. W 1798 roku ten proroczy okres dominacji papiestwa dobiegł końca, gdy napoleoński generał Louis A. Berthier aresztował papieża.

Francuscy żołnierze pojmali Piusa VI, bezceremonialnie usuwając go z papieskiego tronu. Cios zadany wówczas papiestwu był dotkliwy, ale jak zapowiada Ap 13,12, ta pozornie śmiertelna rana miała się wygoić, a świat ma na nowo doświadczyć działania papieskiej potęgi, i to w niemałym stopniu.

`Zastanów się nad tym, jak zdumiewające jest zjawisko biblijnego proroctwa i jak dobitnie świadczy o wiedzy Boga sięgającej w przyszłość. Jak ten fakt uczy nas, że możemy ufać obietnicom Pana, także tym, które jeszcze się nie wypełniły?`