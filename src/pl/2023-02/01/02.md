---
title:  Walka w niebie
date:  26/03/2023
---

W 12. rozdziale Apokalipsy Jana przedstawiono szereg dramatycznych wydarzeń i scen z odwiecznego boju między dobrem a złem, który rozpoczął się w niebie i przeniósł się na ziemię. Wydarzenia te wiodą nas przez dzieje świata — od pierwszych scen buntu szatana w niebie aż po brutalny atak na lud Boży w czasie końca.

`Przeczytaj Ap 12,7-9. Wersety te ukazują wielki bój między dobrem a złem. Jak to możliwe, że do takiego konfliktu doszło właśnie w niebie? Jak wersety te ukazują prawdę o wolnej woli i wolności wyboru?`

Wolność wyboru jest fundamentalną zasadą Bożego panowania zarówno w niebie, jak i na ziemi. Bóg nie stwarza robotów ani w niebie, ani na ziemi. Będąc stworzeni na obraz Boga, ludzie otrzymali zdolność dokonywania moralnych wyborów.

Zdolność dokonywania wyborów jest ściśle związana ze zdolnością do miłowania. Jeśli odbierze się komuś zdolność wybierania, to jednocześnie odbierze się mu zdolność kochania, bo miłość nie może istnieć przez wolności — nie może zostać wymuszona ani narzucona z góry. Miłość jest wyrażana wyłącznie w ramach wolnej woli. Każdy z aniołów w niebie musiał wybrać albo umiłowanie Boga, albo kierowanie się egoizmem, arogancją i pychą. Jak niebiańscy aniołowie musieli dokonać wiecznego wyboru w kwestii miłowania, tak Apokalipsa Jana przedstawia nam wieczny wybór w kontekście ostatniego konfliktu na ziemi.

W wielkim boju nikt nie może zachować neutralności (zob. Łk 11,23). Nikt też nie pozostanie bezstronny w ostatnim konflikcie na ziemi. Jak każdy anioł musiał stanąć po stronie Jezusa albo po stronie Lucyfera, tak wszyscy ludzie będą musieli dokonać ostatecznego i nieodwołalnego wyboru w czasie końca. Komu okażemy lojalność, cześć i posłuszeństwo? Od początku ludzkość stoi wobec tego wyboru, a konieczność jego dokonania dramatycznie da o sobie znać podczas ostatniego kryzysu w dziejach świata.

Jednak dana nam została niesamowicie dobra nowina. Otóż w 12. rozdziale Apokalipsy Jana opisano triumf Chrystusa w tym konflikcie, a my wszyscy, korzystając z naszej wolnej woli, możemy stanąć po Jego zwycięskiej stronie. Mamy przywilej dokonania wyboru stron w walce, wiedząc z góry, kto zostanie zwycięzcą.

`Pomyśl, jak święte są dla Jezusa nasza wolna wola i nasz wolny wybór, skoro obdarzył nas nimi, choć wiedział, że zapłaci za to swoją śmiercią na krzyżu (zob. 2 Tm 1,9). Jak uświadamia to nam potrzebę ostrożnego korzystania z tego świętego i kosztownego daru?`