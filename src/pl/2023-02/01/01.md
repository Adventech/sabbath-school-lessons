---
title:  Jezus zwycięża, a szatan przegrywa
date:  25/03/2023
---

### Studium Bieżącego Tygodnia
Ap 12,1-17; Ef 5,25-27.32; Flp 3,9; Dn 7,25; Iz 14,12-14; Ap 13,14-17.

> <p>Tekst Pamięciowy</p>
> „I zawrzał smok gniewem na niewiastę, i odszedł, aby podjąć walkę z resztą jej potomstwa, które strzeże przykazań Bożych i trwa przy świadectwie o Jezusie” (Ap 12,17).

Współczesny amerykański pisarz Cormac O’Brien w swojej książce zatytułowanej Outnumbered: Incredible Stories of History’s Most Surprising Battlefield Upsets7 opisuje bitwy, w których mniej nieliczne armie pokonywały dużo liczniejsze wojska nieprzyjaciela. Wspomina o armii kartagińskiego wodza Hannibala (247-183) złożonej z 55 tysięcy wojowników, która pod koniec trzeciego wieku przed Chrystusem pokonała „niezwyciężone” rzymskie legiony w liczbie 80 tysięcy żołnierzy zaprawionych w licznych wojnach. Opisuje także niezwykłe dokonania niewielkiej armii macedońskiego króla Aleksandra Wielkiego (356-323), która w drugiej połowie czwartego wieku przed Chrystusem podbiła ogromne imperium perskie.

My także uczestniczymy w walce na śmierć i życie z przebiegłym wrogiem. Jesteśmy nieliczni i walczymy z niepojętymi przeciwnościami. Siły zła wydają się nie do pokonania. Wygląda na to, że nasza klęska jest nieunikniona. Zwycięstwo wydaje się bardzo odległe. Z ludzkiego punktu widzenia siły szatana przewyższają nas wielokrotnie.

Jednak dzięki Bogu, pozostając nawet w mniejszości, spotykając się z przeciwnościami nie do pokonania (z ludzkiego punktu widzenia) oraz będąc atakowani zaciekle przez szatana, ostatecznie zwyciężymy przez Jezusa. Tematem Apokalipsy Jana, ostatniej księgi Biblii, jest zwycięstwo Jezusa i klęska szatana. Istota wielkiego boju jest ukazana w 12. rozdziale Apokalipsy Jana. Temu rozdziałowi przyjrzymy się w lekcji bieżącego tygodnia. To studium dobrze przygotuje nas do zrozumienia 14. rozdziału Apokalipsy Jana i przesłań trzech aniołów.