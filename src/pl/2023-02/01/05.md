---
title:  Niewiasta/kobieta na pustyni
date:  29/03/2023
---

`Przeczytaj Ap 12,6 i porównaj z Ap 12,14-16. Zwróć uwagę szczególnie na umiejscowienie wydarzeń w czasie, atak szatana na niewiastę (Kościół Boży) oraz opiekę Boga nad Jego ludem. O czym jest mowa w tych wersetach?`

„Tysiąc dwieście sześćdziesiąt dni” w Ap 12,6 to ten sam okres co czas, dwa czasy i pół czasu w Ap 12,14. Inne proroctwa dotyczące tego samego okresu są zapisane w Dn 7,25 i Ap 11,2-3; 13,5. Ponieważ mamy tu do czynienia z proroczymi symbolami (bo przecież nie chodzi tu o mieszkającą na pustyni rzeczywistą kobietę ze skrzydłami), to musimy zastosować zasadę dzień za rok dotyczącą interpretacji proroczego czasu (zob. np. Lb 14,34; Ez 4,4-6). Znaczy to po prostu, że jeden dzień w proroctwie oznacza jeden rzeczywisty, historyczny rok. W Andrews Study Bible czytamy o tym proroczym okresie: „Interpretatorzy historycystyczni z reguły rozumieli okres tysiąca dwustu sześćdziesięciu proroczych dni jako oznaczający tysiąc dwieście sześćdziesiąt rzeczywistych lat — od 538 do 1798 roku”8. Upadły Kościół wraz z upadłym państwem uciskał, prześladował i czasami mordował wierny lud Boży.

Straszliwe szatańskie prześladowanie wierzących w Biblię chrześcijan stanowi część wielkiego boju między dobrem a złem. Wychodząc z ciemności średniowiecza w czasach reformacji, chrześcijanie mieli do wyboru albo okazać wierność Słowu Bożemu, albo bezkrytyczne przyjąć kościelne dogmaty. Wówczas to prawda po raz kolejny zatriumfowała, a Bóg posiadł lud dochowujący Mu wierności wbrew potężnemu naporowi większości.

W wersetach tych występują niesamowicie budujące wyrazy troski Boga o Jego lud. W Ap 12,6 użyte zostało wyrażenie „miejsce przygotowane przez Boga”. W Ap 12,14 powiedziano, że niewiasta jest żywiona na pustyni, a w Ap 12,16 oznajmiono, że „ziemia przyszła niewieście z pomocą”. W czasach najsilniejszych prześladowań Bóg szczególnie chronił swój Kościół. Podobnie ochroni swoją wierną resztę w czasie końca.

`Podczas wspólnego studium biblijnego opowiedz o okresie prób i trudności w twoim życiu, gdy byłeś bliski rezygnacji, ale Bóg dał ci miejsce ucieczki i wspierał cię w walce z pojawiającymi się problemami. Jak Bóg okazywał ci wsparcie, gdy najbardziej tego potrzebowałeś?`