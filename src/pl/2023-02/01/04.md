---
title:  Przyjęcie zwycięstwa Jezusa
date:  28/03/2023
---

Biblia świadczy o tym, że Jezus nigdy nie przegrał w bitwie z szatanem. Jest On Potężnym Zwycięzcą. Skutecznie pokonał siły zła. Wierzyć, że Jezus odniósł zwycięstwo nad pokusami szatana, to jedno, ale czym innym jest wierzyć, że zwycięstwo Chrystusa jest także naszym zwycięstwem.

`Przeczytaj Ap 12,10. Jaką zachętę możemy czerpać z faktu, że nasz oskarżyciel „zrzucony został…”?`

Choć bitwa jeszcze toczy się na ziemi, szatan już przegrał. Dotyczy to nie tylko ostatecznego zwycięstwa Chrystusa w szczytowym momencie dziejów ludzkości, ale także naszej walki ze zwierzchnościami i mocami zła w naszym osobistym życiu. Niektórzy chrześcijanie wiodą życie w poczuciu rozczarowującej porażki. Mają nadzieję, że kiedyś zwyciężą niewłaściwe postawy czy nawyki, ale nigdy w swoim osobistym życiu nie przyjmują rzeczywistości Chrystusowego zwycięstwa odniesionego dla nich.

`Przeczytaj Ap 12,11. Jakie zapewnienie zwycięstwa daje nam Chrystus w tym wersecie?`

W przesłaniach Chrystusa do siedmiu zborów słowo zwycięzca użyte zostało siedmiokrotnie. W Ap 12,11 znowu pojawia się pojęcie zwycięstwa. W greckim oryginale występuje tu słowo nikan (odnieść zwycięstwo). Można je dosłownie przetłumaczyć w sposób następujący: zdobyć, podbić, uzyskać przewagę, zatriumfować, wyjść zwycięsko. Zwróć uwagę, w jaki sposób możemy zostać zwycięzcami. Ap 12,11 potwierdza, że naszą rękojmią zwycięstwa jest „krew Baranka”.

W proroczej wizji zawartej w Ap 5,6 Jan widzi w niebie „Baranka jakby zabitego”. Ofiara Chrystusa jest tą kwestią, która skupia uwagę całego nieba. Nic tak dobitnie nie dowodzi nieskończonej i niepojętej miłości Boga do ludzi jak ofiarna śmierć Chrystusa na krzyżu.

Gdy przez wiarę przyjmujemy to, czego Chrystus dokonał dla nas, nasz dług zostaje anulowany, a my zostajemy uznani za doskonałych przed Bogiem. Nasze grzechy zostają przebaczone (zob. Kol 1,14; Ef 1,7; Kol 2,14), gdyż „zrzucony został oskarżyciel braci naszych” (Ap 12,10). Zostajemy odkupieni, uznani za zwycięzców i zbawieni nie ze względu na jakieś nasze zasługi, ale dlatego, że Chrystus zwyciężył, oddając swoje życie za nas.