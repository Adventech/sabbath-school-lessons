---
title:  Boża reszta w czasie końca
date:  30/03/2023
---

Odkąd zbuntował się w niebie, diabeł toczy walkę przeciwko Chrystusowi (zob. Ap 12,7). Wówczas jego celem było przejęcie panowania nad wszechświatem (zob. Iz 14,12-14) i cel ten nie zmienił się do dziś. W ostatnich dniach historii świata diabeł zwróci całą swoją uwagę na lud Boży. Ap 12,17 z naciskiem podkreśla, że smok (szatan) pała gniewem na niewiastę (Kościół) i przygotowuje się do szczególnej wojny z resztą jej potomstwa. Słowo przełożone jako reszta9 (BW) jest czasami tłumaczone także jako ostatki, stąd nazwa Kościół ostatków określająca lud Boży w czasie końca. Boża reszta dochowa wierności Chrystusowi, będąc posłuszna Jego prawdzie i wierna Jego misji.

`Przeczytaj Ap 12,17. Jakie cechy Bożej reszty, Bożego Kościoła w czasie końca, są podane w tym wersecie?`

W Ap 12,17 szatan (smok) wrze gniewem na niewiastę, Kościół Boży. Diabeł nienawidzi ludzi, którzy przestrzegają przykazań Bożych. Uczyni więc wszystko, co w jego mocy, aby ich zniszczyć.

Podburzy władze religijne i świeckie do ekonomicznego bojkotu ludzi wiernych Bogu, a w końcu także do skazania ich na śmierć (zob. Ap 13,14-17). Ponieważ szatan nie może już bezpośrednio szkodzić Chrystusowi, zatem będzie usiłował zniszczyć przedmiot największej troski Chrystusa — Jego Kościół. Ostatnia wojna na ziemi nie zostanie stoczona na Bliskim Wschodzie i nie będzie militarnym starciem światowych potęg. Zostanie stoczona w umysłach ludu Bożego rozproszonego po całym świecie. Będzie to wojna między dwiema przeciwnymi siłami — między Chrystusem a szatanem. Wobec tego konfliktu nikt na ziemi nie pozostanie neutralny.

Najważniejsze pytanie, na jakie odpowie ten ostatni konflikt, jest następujące: Kto jest naszym panem i komu jesteśmy wierni? Niebo wzywa wierzących, którzy przejęci miłością Chrystusa, odkupieni Jego łaską, oddani realizacji Jego celów, wspierani mocą Ducha Świętego i posłuszni przykazaniom Bożym, są gotowi stawić czoło śmierci dla sprawy Chrystusa.

Nasz świat zmierza do ostatecznego kryzysu. W Jezusie, przez Jezusa i ze względu na Jezusa nasze zwycięstwo jest pewne, jeśli tylko trwamy w łączności z Nim przez wiarę, która prowadzi do posłuszeństwa. Wszystko to sprowadza się do jednego — naszego wyboru.

`Jak postrzegasz rzeczywistość Ap 12,17 w twoim życiu i chrześcijańskim doświadczeniu? W jaki sposób wielki bój rozgrywa się w twoim życiu?`