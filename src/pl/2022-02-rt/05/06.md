---
title:  Połączmy to w całość
date:   28/04/2022
---

> <p>Przeczytaj 1 Kor 10,13</p>

Gdy wszystko jest spokojnie, pomyślnie i dobrze... to dobrze, ale chrześcijanin musi być gotowy na trudności. Właśnie wtedy, gdy wszystko się układa, warto wykorzystać ten czas i wzmacniać się w Bogu, by łatwiej przechodzić trudne doświadczenia, które prędzej czy później spotykają każdego. Ale jak się przygotować? Zgłębiaj Biblię, módl się, bądź tam, gdzie Twoja wiara i poznanie Boga może rosnąć, angażuj się, podejmuj wyzwania z Bogiem! Warto też uczyć się tekstów na pamięć – jeden taki tekst, przypomniany w chwili słabości, może być na wagę złota. </br>
	Jeśli wspinałeś się kiedyś po linie, to wiesz, że jest dużo łatwiej, gdy ma ona po drodze supły, których możesz się chwycić, lub oprzeć o nie stopy. Każde doświadczenie, każdy zapamiętany tekst i każda kolejna ,,warstwa" zrozumienia i poznania Boga jest jak taki supeł – i oby było ich jak najwięcej. Domyślasz się chyba, że trudno utrzymać się dłużej na zupełnie gładkiej linie. Trudności przychodzą na każdego – zadbaj więc o to, żeby w ich czasie mieć się czego chwycić.

Jednak jakkolwiek byś się nie przygotował, chwile smutku, złości, zniechęcenia czy dezorientacji przyjdą. To normalne ludzkie reakcje. Niestety, trudniej jest wtedy zaufać – a to o zaufanie (i wynikające z tego zaufania decyzje) w tym wszystkim chodzi. Dlatego pamiętaj, że Bóg obiecał być zawsze z Tobą! Często nie czujemy, żeby przy nas był; nie dostrzegamy tego, nie rozumiemy co jest Bożym działaniem, a co nie, i dokąd to wszystko prowadzi i dlaczego w taki sposób – a jednak Bóg jest przy nas. Przeczytaj na przykład Ps 91,14-15. Dlatego cokolwiek by się nie działo, nie puszczaj! Wytrzymaj!

Sam Jezus, umierając, zawołał: ,,Boże mój, Boże mój, czemuś mnie opuścił?" - i nie usłyszał odpowiedzi. Odpowiedź przyszła trzy dni później, gdy Bóg wyciągnął Swego Syna z grobu. On będzie z Tobą we wszelkich trudnościach – nawet jeśli nie będziesz czuł, żeby tam był. A jednak On jest i będzie. Wychodząc zwycięsko z trudności, w których Mu zaufałeś, będziesz silniejszy; będziesz wierzyć mocniej, ufać bardziej i śpiewać głośniej! Zaufasz Mu?