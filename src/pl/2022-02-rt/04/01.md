---
title:  Do przestudiowania
date:   16/04/2022
---

Dla wielu uczniów szkół średnich, bieganie nie jest najbardziej ulubioną formą realizowania zajęć WF-u. Podobnie uważał w tym wieku Ian Stafford – dziennikarz sportowy. Wspominał on później biegi przełajowe, które co roku odbywały się w jego szkole. Jak opowiadał, bieganie dla samego biegania nie uśmiechało mu się do tego stopnia, że pewnego razu postanowił z kolegami ustanowić rekord w jak najwolniejszym pokonaniu.
	Jednak gdy nadszedł ostatni rok, stwierdził, że może tym razem spróbuje się postarać i pobiec na maksimum swoich możliwości. Gdy zaczął się bieg, narzucił sobie tempo dużo szybsze, niż pozostali uczestnicy, żeby – jak wspomina - ,,móc zgodnie z prawdą stwierdzić, że przez jakiś czas był nawet na prowadzeniu". Nie był w stanie oczywiście utrzymać tego tempa zbyt długo, ale zanim przegonili go pozostali uczestnicy biegu minęło trochę czasu. Ostatecznie przybiegł na metę jako ósmy. Był to i tak zaskakująco dobry wynik.
	Parę lat później, kolega namówił go, żeby pobiegł z nim w Lambeth Half Marathon w południowym Londynie. W formularzu zgłoszeniowym trzeba było podać, w jakim mniej więcej czasie planuje się ukończyć bieg. W tamtym momencie swojego życia, Stafford nadal nie miał zbyt wiele do czynienia z bieganiem, więc policzył mniej więcej, ile takie 21km może mu zająć, i swój strzał wpisał w formularz. Dopiero na miejscu zorientował się, że chyba trochę się przecenił, bo wyznaczono mu miejsce niemal w czołówce biegu. Zdecydowana większość spośród 3000 uczestników półmaratonu ustawiała się za nim, w większym oddaleniu od linii startu. Wiedząc, że to nie jest już bieg szkolny, a biegacze wokół niego prawdopodobnie nie znaleźli się tu przypadkiem, postanowił w swojej beznadziei zastosować dawną szkolną taktykę i poudawać choć chwilę, że może się mierzyć ze swoimi rywalami. Jego najszybsze tempo nie różniło się jednak zbyt wiele od tego, które pozostali z przodu stawki planowali utrzymać do końca biegu. Ostatecznie zajął miejsce gdzieś w trzeciej setce.
	Kilka miesięcy później, z niedowierzaniem patrzył na sklepową półkę, gdzie wystawiono wydaną niedawno książkę - ,,Fitness: Training Tips for Distance Runners". Na okładkę wybrano zdjęcie z pierwszych chwil po starcie Lambeth Half Marathon, na którym nie kto inny, jak – o ironio – Ian Stafford, prowadzi w wyścigu.
	Jak każdy biegacz potwierdzi, początek biegu nie mówi jeszcze zbyt wiele. Jednym z powodów, dla których ludzie kochają oglądać wszelkiego rodzaju sport, jest niepewność do samego końca. Do samej mety, czy końcowego gwizdka, może wydażyć się coś, co zmieni losy gry. Dobry start jest ważny, ale siły i uwagę trzeba utrzymać do końca, jeśli chce się wygrać.

> <p>Tekst pamięciowy: ,,Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem" (Mich 6,8)</p>

Zasada wiary nr 15 - Chrzest: ,,Przez chrzest wyznajemy wiarę w śmierć i zmartwychwstanie Jezusa Chrystusa oraz świadczymy o naszej śmierci dla grzechu i o tym, że naszym celem jest prowadzenie nowego życia. W ten sposób uznajemy Chrystusa za Pana i Zbawiciela, stajemy się Jego ludem i zostajemy przyjęci w poczet wiernych Jego Kościoła. Chrzest jest symbolem połączenia z Chrystusem, przebaczenia grzechów i otrzymania Ducha Świętego. ".

<small>Ellen G. White, Nauki z góry błogosławienia, ,,Błogosławieni, którzy łakną i pragną sprawiedliwości, albowiem oni będą nasyceni", str. 23-25</small>