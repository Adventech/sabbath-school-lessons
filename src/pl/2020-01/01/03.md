---
title:  Budowa Księgi Daniela
date:  30/12/2019
---

Układ aramejskiej części Księgi Daniela, począwszy od 2. rozdziału, a skończywszy na 7. rozdziale (niektóre części księgi zostały napisane w języku hebrajskim, a inne w języku aramejskim), ma następującą budowę, która pomaga uwypuklić zasadnicze przesłanie tej części i całej księgi:

- A. Nebukadnesarowa wizja czterech królestw (zob. Dn 2).
    - B. Wybawienie towarzyszy Daniela z rozpalonego pieca (zob. Dn 3).
        - C. Sąd nad Nebukadnesarem (zob. Dn 4).
        - C. Sąd nad Belsazarem (zob. Dn 5).
    - B. Wybawienie Daniela z lwiej jamy (zob. Dn 6).
- A. Danielowa wizja czterech królestw (zob. Dn 7).

Tego rodzaju układ służy podkreśleniu głównych punktów przez umieszczenie ich w centrum konstrukcji literackiej. W tym przypadku są to dwa punkty C (zob. 4. i 5. rozdział Księgi Daniela): Bóg odbiera (tymczasowo) panowanie Nebukadnesarowi i (trwale) Belsazarowi. Tak więc od 2. do 7. rozdziału Księgi Daniela położony został nacisk na władzę Boga nad królami ziemskimi, których to właśnie On ustanawia i usuwa.

Jednym z najskuteczniejszych sposobów przekazania przesłania i objaśnienia zagadnienia jest powtarzanie. Na przykład Bóg dał faraonowi dwa sny dotyczące najbliższej przyszłości Egiptu (zob. Rdz 41,1-7). W pierwszym śnie siedem chudych krów pożarło siedem krów tłustych. W drugim śnie siedem pełnych kłosów zostało pochłoniętych przez siedem kłosów pustych i wysuszonych. Oba sny oznaczały to samo: po siedmiu latach nadzwyczajnego urodzaju miało nastać siedem lat dramatycznego nieurodzaju.

W Księdze Daniela Bóg także posłużył się powtórzeniami. Występują w niej cztery prorocze cykle będące w zasadzie powtórzeniami, gdy chodzi o ogólną ich budowę. Ostatecznie struktura ta ukazuje nam najwyższe panowanie Boga. Choć każdy proroczy plan zawiera nieco inną perspektywę, to jednak razem obejmują ten sam okres historyczny rozciągający się od czasów proroka po koniec świata, jak obrazuje to poniższa tabela:

![](https://sabbath-school-stage.adventech.io/api/v1/pl/quarterlies/2020-01/lessons/01/days/table.png)

`Jaką wspaniałą nadzieję przedstawiają poniższe wersety z naszej odległej perspektywy? Zob. Dn 2,44; Ps 9,8-13; 2 P 3,11-13.`