---
title:  Anioł z otwartą książeczką
date:  12/02/2019
---

Szósta trąba prowadzi nas do czasu bezpośrednio poprzedzającego koniec świata. Co lud Boży ma robić w tym okresie? Zanim zabrzmi siódma trąba, pojawia się wstawka wyjaśniająca, jakie będzie zadanie i doświadczenie ludu Bożego w czasach ostatecznych.

`Przeczytaj Ap 10,1-4. Co zostało przedstawione w tych wersetach?`

„Potężny anioł, który poucza Jana, to nikt inny jak Jezus Chrystus”7. Stawia On stopy na morzu i lądzie, co oznacza Jego powszechne panowanie oraz ogólnoświatowy zasięg tego, co zamierza ogłosić. Jego głos przypomina ryk lwa. W Biblii głos Boga jest czasami przedstawiany jak ryk lwa (zob. Oz 11,10; Ap 5,5).

Janowi nie pozwolono spisać tego, co powiedziało siedem grzmotów. Niektórych przyszłych wydarzeń Bóg celowa nam nie objawia.

`Przeczytaj Ap 10,5-7. Porównaj te wersety z Dn 12,6-7. Jakie podobne słowa występują w obu fragmentach ksiąg?`

Gdy Anioł oświadcza, „że to już długo nie potrwa” (Ap 10,6), greckie słowo chronos użyte w tym wyrażeniu świadczy o tym, że chodzi o jakiś wyznaczony okres. To wskazuje na Dn 12,6-7, gdzie anioł stwierdza, że prześladowanie świętych będzie trwało czas, dwa czasy i pół czasu, czyli 1260 lat (538-1798), gdy Kościół był prześladowany przez papiestwo (por. Dn 7,25). Ponieważ w Księdze Daniela i Apokalipsie Jana proroczy dzień symbolizuje rzeczywisty rok (zob. Lb 14,34; Ez 4,6), to 360 proroczych dni odpowiada 360 rzeczywistym latom, a trzy i pół czasu (symbolicznych lat) daje 1260 symbolicznych dni, czyli rzeczywistych lat. Dopiero po zakończeniu tego proroczego okresu nastąpi koniec świata.

Oświadczenie, że to już długo nie potrwa, odnosi się do wypełnienia okresów proroczych z Księgi Daniela, w tym zwłaszcza okresu 2300 proroczych dni z Dn 8,14 (457 r. p.n.e.-1844 r. n.e.). Po tym roku nie będzie już żadnych wyznaczonych proroczych okresów. Ellen G. White tak napisała o tym: „Czas, o którym anioł mówi, potwierdzając to uroczystą przysięgą, jest (...) proroczym okresem, który musi poprzedzić powtórne przyjście Pana. Oznacza to, że nie będzie kolejnego proroctwa dotyczącego jakiegoś okresu. Po tym okresie sięgającym lat 1842-1844 nie ma żadnego sprecyzowanego czasu występującego w proroctwach. Najdłuższy wyznaczony okres proroczy sięga jesieni 1844 roku”8.

`Co ten komentarz Ellen G. White mówi nam o konieczności unikania wyznaczania jakichkolwiek proroczych dat w czasie, w którym obecnie żyjemy?`