---
title:  Modlitwy świętych
date:  10/02/2019
---

8. rozdział Apokalipsy Jana rozpoczyna się sceną przedstawiającą siedmiu aniołów stojących przed Bogiem i gotowych zadąć w trąby. Zanim aniołowie zaczną trąbić, wstawiona została tutaj inna scena. Jej celem jest wyjaśnienie teologicznego znaczenia trąb.

`Przeczytaj Ap 8,3-4 wraz z poniższym opisem codziennej służby w świątyni jerozolimskiej. Żydowski komentarz biblijny wyjaśnia, że podczas wieczornej ofiary baranek był umieszczany na ołtarzu całopalnym, a jego krew była wylewana u podstawy ołtarza. Wówczas wyznaczony kapłan wnosił złotą kadzielnicę do świątyni i ofiarował kadzidło na złotym ołtarzu w miejscu świętym. Po wyjściu ze świątyni kapłan rzucał kadzielnicę na posadzkę dziedzińca, powodując hałas. Wtedy siedmiu kapłanów poczynało dąć w trąby, co oznaczało zakończenie służby świątynnej sprawowanej tego dnia.`

Słownictwo zaczerpnięte z opisu wieczornej ofiary świątynnej zostało wyraźnie użyte w Ap 8,3-5. Istotne jest to, że anioł otrzymuje kadzidło przy „złotym ołtarzu przed tronem” (Ap 8,3). Kadzidło symbolizuje modlitwy ludu Bożego (zob. Ap 5,8). Teraz Bóg odpowie na te modlitwy.

Ap 8,3-5 zawiera ważne informacje dotyczące trąb w studiowanej teraz przez nas księdze:

1. Siedem trąb to Boże kary dla zbuntowanej ludzkości w odpowiedzi na modlitwy uciskanych wyznawców Boga.

2. Trąbienie rozpoczyna się po śmierci Jezusa jako Baranka i odbywa się po kolei aż do drugiego adwentu (zob. Ap 11,15-18).

`Przeczytaj Ap 8,5; Ez 10,2. Jak Ezechielowa wizja ognia spadającego na odstępczą Jerozolimę objaśnia znaczenie trąb w Apokalipsie Jana?`

Anioł napełnia kadzielnicę ogniem z ołtarza i zrzuca ją na ziemię. Co ciekawe, ten ogień pochodzi z tego samego ołtarza, na którym ofiarowane są modlitwy świętych. Fakt, iż ogień pochodzi z tego samego ołtarza, wskazuje, że siedem trąb sądu spada na mieszkańców ziemi w odpowiedzi na modlitwy ludu Bożego, a Bóg interweniuje ze względu na swój lud w czasie wyznaczonym przez siebie. Zrzucenie kadzielnicy może być ostrzeżeniem, że wstawiennictwo Chrystusa nie będzie trwać na zawsze. Czas łaski się skończy (zob. Ap 22,11-12).