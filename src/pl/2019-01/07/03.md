---
title:  Znaczenie trąb
date:  11/02/2019
---

Przedstawiając interwencje Boga dla dobra Jego ludu, Apokalipsa Jana używa symboliki starotestamentowych trąb. Trąby były ważną częścią codziennego życia starożytnych Izraelitów (zob. Lb 10,8-10; 2 Krn 13,14-15). Ich dźwięki przypominały ludowi Bożemu o nabożeństwach w świątyni. Trąb używano także podczas bitew, żniw i świąt.

Brzmienie trąb towarzyszyło modlitwom. Podczas sprawowania służby świątynnej czy podczas świąt trąby „przypominały” Bogu o Jego przymierzu z Jego ludem. Przypominały także ludziom o potrzebie gotowości na „dzień Pana” (Jl 2,1). Podczas bitew ryczenie trąb służyło do wydawania rozkazów i ostrzegania oraz wzywało Boga do ratowania Jego ludu. Takie jest starotestamentowe tło użycia symbolu trąb w Apokalipsie Jana.

`Przeczytaj Ap 8,13; 9,4.20-21. Kogo dotkną kary przedstawione w wizji siedmiu trąb?`

Wydarzenia związane z trąbami w Apokalipsie Jana oznaczają interwencje Boga w dziejach świata w odpowiedzi na modlitwy Jego ludu. Podczas gdy pieczęcie dotyczyły przede wszystkim tych, którzy uważają się za lud Boży, to trąby ogłaszają kary dla bezbożnych mieszkańców ziemi (zob. Ap 8,13). Jednocześnie są ostrzeżeniami dla tych, którzy mieszkają na ziemi, by doprowadzić ich do skruchy, zanim będzie za późno.

Wydarzenia związane z siedmioma trąbami sięgają od czasów Jana do końca historii tego świata (zob. Ap 11,15-18). Gdy rozbrzmiewają trąby, w niebie nadal trwa wstawiennictwo (zob. Ap 8,3-6), a na ziemi głoszona jest ewangelia (zob. Ap 10,8-11,14). Kary związane z trąbami są częściowe — dotykają jedynie jednej trzeciej części stworzenia. Siódma trąba oznajmia, że nadszedł czas, by Bóg objął należne Mu panowanie. Siedem trąb odnosi się w gruncie rzeczy do tych samych okresów, jakie przedstawiono w wizji siedmiu zborów i siedmiu pieczęci:

1. Pierwsze dwie trąby ogłaszają kary dla narodów, które ukrzyżowały Chrystusa oraz prześladowały Kościół wczesnochrześcijański — kary dla zbuntowanej Jerozolimy i Cesarstwa Rzymskiego.

2. Trąby trzecia i czwarta przedstawiają niebiańską karę dla odstępczego Kościoła chrześcijańskiego w średniowieczu.

3. Trąby piąta i szósta opisują zwalczające się siły w świecie religijnym pod koniec średniowiecza i w okresie poreformacyjnym. Owe okresy cechują się zwiększoną demoniczną aktywnością, która ostatecznie wciąga świat w armagedonową bitwę.

`Niewątpliwie dzieje świata są krwawe oraz pełne cierpienia i różnorodnych tragedii. Jak owa smutna rzeczywistość pomaga nam uświadomić sobie, jak wspaniałe jest to, co zostało nam obiecane przez Jezusa?`