---
title:  Zjedzenie zwoju
date:  13/02/2019
---

Przeczytaj Ap 10,8-11. Spożycie zapisanego zwoju księgi oznacza w Biblii przyjęcie przesłania od Boga w celu ogłoszenia go ludziom (zob. Ez 2,8-3,11; Jr 15,16). Przyjęte przesłanie jest dobrą nowiną, ale gdy jest głoszone, czasami prowadzi do gorzkiego doświadczenia, gdyż spotyka się z niechęcią i odrzuceniem ze strony wielu ludzi.

Słodko-gorzkie doświadczenie Jana po spożyciu książeczki (symbolizującej Księgę Daniela) jest związane z odpieczętowaniem proroctw Księgi Daniela odnoszących się do czasu ostatecznego. Apostoł Jan symbolizuje tu Kościół reszty (ostatków), któremu zlecono głoszenie wiecznej ewangelii (zob. Ap 14,6-7) po zakończeniu proroczego okresu z Księgi Daniela (zob. Dn 7,25), czyli 1260 dni/lat.

Kontekst wskazuje też, że wizja Jana symbolizuje jeszcze jedno słodko-gorzkie doświadczenie, jakie stanie się udziałem wierzących wraz z końcem proroczego okresu 2300 lat. Gdy na podstawie proroctw Księgi Daniela ruch millerowski uznał, że Chrystus przyjdzie powtórnie w 1844 roku, przesłanie to było słodkie dla uczestników ruchu. Jednak gdy Chrystus nie przyszedł w czasie wyznaczonym przez nich, wierzący doświadczyli gorzkiego rozczarowania i na nowo zaczęli studiować Pismo Święte, by lepiej zrozumieć to proroctwo.

Polecenie, które otrzymał Jan: „Musisz znowu prorokować” (Ap 10,11) w świecie, wskazuje na adwentystów świętujących sobotę i powołanych do głoszenia powtórnego przyjścia Chrystusa w powiązaniu z proroctwami Księgi Daniela i Apokalipsy Jana.

`Przeczytaj Ap 11,1-2. Co nakazano Janowi?`

Powyższe wersety są kontynuacją sceny z 10. rozdziału Apokalipsy Jana. Janowi polecono zmierzyć świątynię, ołtarz i tych, którzy się tam modlą. Symboliczne mierzenie w Biblii odnosi się do sądu (zob. Mt 7,2). Świątynia, która miała zostać zmierzona, to świątynia niebiańska, gdzie Jezus pełni służbę dla nas. Nawiązanie do świątyni, ołtarza i czcicieli Boga wskazuje na Dzień Pojednania (zob. Kpł 16,16-19). Ten dzień był dniem mierzenia, jako że Bóg osądzał grzechy swego ludu. Tak więc Ap 11,1 odnosi się do sądu, który następuje przed powtórnym przyjściem Jezusa. Ten sąd dotyczy wyłącznie ludu Bożego — tych, którzy czczą Boga w Jego świątyni.

Ap 11,1 wskazuje, że przesłanie dotyczące niebiańskiej świątyni jest istotą eschatologicznego głoszenia ewangelii, które obejmuje oczyszczenie z zarzutów charakteru Boga. Przesłanie to ukazuje pełne wymiary ewangelii związane z pojednawczym dziełem Chrystusa i Jego sprawiedliwością jako jedynym środkiem zbawczym dla ludzkości.

`Pamiętając o znaczeniu krwi w obrzędach związanych z Dniem Pojednania (zob. 16. rozdział Księgi Kapłańskiej), jak możemy zawsze zachowywać w świadomości to, iż sąd jest dobrą nowiną? Dlaczego prawda ta jest tak ważna?`