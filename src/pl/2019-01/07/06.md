---
title:  Dwaj świadkowie
date:  14/02/2019
---

`Przeczytaj Ap 11,3-6. W jakim sensie dwaj świadkowie przypominają Zorobabela i Jozuego w ich rolach królewskiej i kapłańskiej? Zob. Za 4,2-3.11-14.`

Idea dwóch świadków pochodzi ze starotestamentowego systemu prawnego, który wymagał świadectwa co najmniej dwóch osób, by potwierdzić cokolwiek przed sądem (zob. J 8,17). W tym przypadku dwaj świadkowie są symbolem Biblii — Starego Testamentu i Nowego Testamentu. Nie można ich oddzielić. Lud Boży jest powołany do głoszenia światu pełnego biblijnego przesłania — „całej woli Bożej” (Dz 20,27).

Świadkowie zostali przedstawieni jako prorokujący w worach w proroczym okresie 1260 dni/lat (538-1798). Wór jest szatą żałobną (zob. Rdz 37,34) i wskazuje na ciężkie czasy, gdy prawda biblijna była zapomniana i pokryta pyłem ludzkiej tradycji.

`Przeczytaj Ap 11,7-13. Przedstaw własnymi słowami, co się stało z dwoma świadkami pod koniec proroczego okresu 1260 dni/lat.`

Bestia, która zabija dwóch świadków, wychodzi z samej siedziby szatana. Zabicie świadków historycznie odnosi się od ataku ateizmu na Biblię i akcji całkowitej dechrystianizacji w związku z rewolucją francuską. Antyreligijny system ustanowiony we Francji cechował się moralnym upadkiem Sodomy, ateistyczną butą Egiptu i buntowniczością Jerozolimy. To, co stało się z Jezusem w Jerozolimie, teraz stało z Biblią za sprawą tego antyreligijnego systemu.

Zmartwychwstanie świadków wskazuje na wielkie ożywienie zainteresowania Biblią w następstwie rewolucji francuskiej, co doprowadziło do powstania ruchu drugiego adwentu oraz odrodzenia biblijnej prawdy, powstania towarzystw biblijnych i rozpowszechniania Biblii na całym świecie.

Tuż przed końcem świat doświadczy ostatecznego globalnego głoszenia przesłania Biblii (zob. Ap 18,1-4). To ostateczne przesłanie wywoła opozycję napędzaną przez demoniczne siły czyniące cuda, by zwieść świat i pobudzić czcicieli bestii do końcowej batalii przeciwko wiernym świadkom Boga (zob. Ap 16,13-16; 14,12).