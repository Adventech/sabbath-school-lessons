---
title:  Kobieta i smok
date:  17/02/2019
---

`Przeczytaj Ap 12,1-5. Jan ujrzał dwa wielkie znaki. Pierwszy znak to kobieta mająca urodzić Dziecię, a drugi to smok. Kogo przedstawiają te znaki (symbole) i czego uczą te wersety?`

Kobieta w Biblii jest symbolem ludu Bożego (zob. 2 Kor 11,2). Cnotliwa kobieta symbolizuje wiernych wyznawców Boga, a rozpustnica oznacza odstępców — zarówno odstępców w Izraelu, jak i odstępcze chrześcijaństwo. Kobieta w 12. rozdziale Apokalipsy Jana symbolizuje najpierw Izrael, w którym przyszedł na świat Mesjasz (zob. Ap 12,1-5), ale w Ap 12,13-17 symbolizuje już prawdziwy Kościół Boży, z którego wywodzi się reszta, czyli Kościół ostatków.

Kobieta ta została przedstawiona jako ubrana w słońce i mająca księżyc pod stopami. Słońce w Biblii symbolizuje chwałę charakteru Chrystusa — Jego sprawiedliwość (zob. Ml 3,20). Chrystus jest „światłością świata” (J 8,12), a Jego lud ma odzwierciedlać w świecie to światło pochodzące od przepełnionego miłością charakteru Boga (zob. Mt 5,14-16). Księżyc jako „mniejsze światło” (Rdz 1,16) wskazuje na starotestamentowe obietnice zapowiadające dzieło Chrystusa w erze chrześcijańskiej.

Kolejnym obrazem, jaki Jan ujrzał w wizji, był „ogromny rudy smok, mający siedem głów i dziesięć rogów” (Ap 12,3). Ów smok został później utożsamiony z szatanem (zob. Ap 12,9). Jego ogon — symbolizujący środki użyte przez niego w celu zwodzenia (zob. Iz 9,13-14; Ap 9,10) — zmiótł jedna trzecią część gwiazd z nieba na ziemię (zob. Ap 12,4). To oznacza, że gdy szatan został usunięty ze swojego wysokiego stanowiska w niebie (zob. Iz 14,12-15), zwiódł jedną trzecią aniołów. Ci upadli aniołowie stali się demonami pomagającymi diabłu w oporze wobec Boga i Jego dzieła zbawienia (zob. 1 Tm 4,1). W Apokalipsie Jana smok, „mający siedem głów i dziesięć rogów” (Ap 12,3), to symbol czynników/pośredników/przedstawicieli w naszym świecie wykorzystywanych przez szatana — pogańskiego Rzymu (zob. Ap 12,4) i spirytyzmu (zob. Ap 16,13). „Smok jest symbolem szatana (zob. Ap 12,9). To on nakłonił Heroda do zabicia Zbawiciela. Ale głównym narzędziem szatana w walce przeciwko Chrystusowi i Jego ludowi w pierwszych wiekach naszej ery było pogańskie Cesarstwo Rzymskie. Smok symbolizuje więc po pierwsze szatana, a po drugie pogański Rzym”1.

`Przeczytaj Ap 12,9. Szatan został nazwany wężem starodawnym. Jakie powiązanie istnieje między Rdz 3,15 a dążeniem smoka do zgładzenia potomka kobiety, „skoro tylko porodzi” (Ap 12,4)?`

Od początku historii zbawienia szatan czekał na Mesjasza — Dziecię mające się narodzić — aby zgładzić Go niezwłocznie. Gdy Mesjasz wreszcie przyszedł na świat, szatan posłużył się pogańskim Rzymem (także symbolizowanym przez smoka w Ap 12,4), by Go uśmiercić (zob. Mt 2,13-16). Ale Dziecię „zostało porwane do Boga i do jego tronu” (Ap 12,5).