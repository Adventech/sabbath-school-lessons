---
title:  Szatan został zrzucony na ziemię
date:  18/02/2019
---

`Przeczytaj Ap 12,7-9, gdzie jest mowa o wojnie w niebie. Jaki był charakter tej wojny, która doprowadziła do wyrzucenia szatana z nieba?`

Szatan został wyrzucony z nieba na początku wielkiego boju, gdy zbuntował się przeciwko panowaniu Boga. Usiłował przejąć tron w niebie i zrównać się z Najwyższym (zob. Iz 14,12-15). Otwarcie zbuntował się przeciwko Bogu, ale został pokonany i wypędzony na ziemię. Jednak gdy udało mu się zwieść Adama i Ewę, szatan przywłaszczył sobie panowanie Adama nad tym światem (zob. Łk 4,6). Będąc samozwańczym władcą tego świata (zob. J 12,31), domagał się prawa uczestniczenia w niebiańskich naradach jako przedstawiciel ziemi (zob. Hi 1,6-12). Jednak gdy został pokonany na krzyżu, szatan i upadli aniołowie zostali skazani na przebywanie na ziemi jak w więzieniu, aż otrzymają należną im karę (zob. 2 P 2,4; Jud 1,6).

Przez swoją śmierć Jezus odkupił/uratował to, co zostało utracone, a prawdziwy charakter szatana został objawiony wszechświatu. „Szatan zobaczył, że z jego oblicza zerwana została maska. Jego postępowanie zostało ujawnione wobec nieupadłych aniołów i całego niebiańskiego wszechświata. Objawił się jako morderca. Przelewając krew Syna Bożego, pozbawił się sympatii niebiańskich istot. Odtąd jego działalność została ograniczona”2.

Na oczach całego wszechświata władza nad światem została odebrana szatanowi i przeniesiona na Jezusa, którego ogłoszono jako Prawowitego Władcę Ziemi (zob. Ef 1,20-22; Flp 2,9-11). Jezus przepowiedział to wydarzenie, mówiąc:

— „Teraz odbywa się sąd nad tym światem; teraz władca tego świata będzie wyrzucony” (J 12,31).

Wraz z tym sądem nad szatanem „nastało zbawienie i moc, i panowanie Boga naszego, i władztwo Pomazańca jego” (Ap 12,10). Szatan nadal ma ograniczoną moc szkodzenia ludowi Bożemu na ziemi, ale wie, że „czasu ma niewiele” (Ap 12,12). Mimo że pozostało mu niewiele czasu, to czyni wszystko, by przysparzać bólu, cierpienia i zniszczeń na ziemi.

`Czego Ap 12,11 uczy nas o tym, jak bronić się przed diabłem? (Zob. także Ef 6,10-18).`