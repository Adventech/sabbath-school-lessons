---
title:  Wojna przeciwko reszcie
date:  20/02/2019
---

`Przeczytaj Ap 12,17. Przeciwko komu szatan prowadzi wojnę w czasach ostatecznych?`

Słowo reszta oznacza tych, którzy pozostali wierni Bogu wtedy, gdy większość od Niego odstąpiła (zob. 1 Krl 19,18; Ap 2,24). Podczas gdy większość mieszkańców świata staje po stronie szatana w czasach końca, to jednak grupa powołana przez Boga po 1798 roku dochowuje wierności Chrystusowi w obliczu wściekłości szatana.

`Jakie są dwie cechy reszty wymienione w Ap 12,17? Jak możemy się upewnić, że należymy do Bożej reszty w czasach końca?`

Reszta w czasach końca przestrzega przykazań Bożych. 13. rozdział Apokalipsy Jana wskazuje, że pierwsza tablica dekalogu będzie miała zasadnicze znaczenie w konflikcie czasów końca. Kluczowym zagadnieniem pierwszych czterech przykazań dekalogu jest oddawanie czci Bogu. Najważniejszym zagadnieniem w ostatecznym kryzysie jest to, komu należy oddawać boską cześć. Podczas gdy większość mieszkańców świata wybierze oddawanie czci obrazowi bestii, to jednak reszta będzie czcić Boga Stwórcę (zob. Ap 14,7). Czwarte przykazanie mówiące o sobocie, siódmym dniu tygodnia, wskazuje Boga jako naszego Stwórcę i jako takie odegra istotną rolę w ostatecznym kryzysie u kresu dziejów tego świata.

Drugą cechą reszty w czasach końca jest to, iż ma „świadectwo Jezusa” (Ap 12,17 BG), które to świadectwo Ap 19,10 identyfikuje jako „ducha proroctwa”. Porównując Ap 19,10 z Ap 22,9, widzimy, że bracia apostoła Jana, którzy mają świadectwo Jezusa, to prorocy. Zatem świadectwo Jezusa odnosi się do świadczenia o prawdzie przez Jezusa za pośrednictwem Jego proroków, podobnie jak Jezus uczynił to przez Jana (zob. Ap 1,2). Apokalipsa Jana wskazuje, że w czasie końca wierni Boży będą mieli Ducha Proroctwa wśród siebie, aby kierował nimi w trudnych czasach, gdy szatan będzie się starał zwieść ich i zniszczyć. Jako adwentyści otrzymaliśmy ten dar proroczego głębokiego zrozumienia w postaci służby i pism Ellen G. White (1827-1915).

`Jakie najbardziej zdumiewające przejawy zrozumienia prawdy otrzymaliśmy dzięki Duchowi Proroctwa? Jakie obowiązki — zarówno indywidualnie, jak i zbiorowo — nakłada na nas ten dar oraz na cały nasz Kościół?`