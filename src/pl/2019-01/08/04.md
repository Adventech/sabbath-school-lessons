---
title:  Wojna na ziemi
date:  19/02/2019
---

`Przeczytaj Ap 12,13-14. Gdy szatanowi zabroniono wstępu do nieba, kontynuował on atak na Kościół Boży w ciągu proroczych 1260 dni/lat. Jak Bóg działał dla dobra swego Kościoła w tym okresie?`

„Wyrzucenie szatana — jako oskarżyciela braci — z nieba zostało dokonane dzięki wielkiemu dziełu Chrystusa polegającemu na złożeniu w ofierze własnego życia. Pomimo stanowczego sprzeciwu szatana plan odkupienia został zrealizowany. (...), Szatan, wiedząc, że królestwo, które sobie przywłaszczył, zostanie mu ostatecznie odebrane, postanowił podjąć wszelkie starania, by zniszczyć możliwie jak najwięcej istot stworzonych na obraz Boga. Znienawidził człowieka, bo Chrystus okazał mu tyle przebaczającej miłości i litości. Teraz postanowił użyć wobec ludzi wszelkich możliwych zwiedzeń, aby doprowadzić ich do zguby. Cel ten realizuje z energią spotęgowaną świadomością beznadziejności własnego położenia”3.

Niewątpliwie szatan kontynuuje swoje działania na ziemi, kierując furię przeciwko najważniejszemu obiektowi miłości Chrystusa na ziemi — Kościołowi. Jednak Kościół znajduje Bożą ochronę na odludnych i dzikich pustkowiach ziemi w proroczym okresie 1260 dni/lat.

Okres szatańskich prześladowań jest wymieniony dwukrotnie w 12. rozdziale Apokalipsy Jana jako 1260 dni/lat (zob. Ap 12,6) oraz jako „czas i czasy, i pół czasu” (Ap 12,14). Oba okresy odnoszą się do trwania prześladowczej działalności małego rogu wspomnianej w Dn 7,23-25. W Biblii prorocze dni symbolizują rzeczywiste lata. Czas historyczny pasujący do tego proroczego okresu to lata 538-1798, w których Kościół rzymskokatolicki, jako potęga religijno-polityczna, dominował w świecie zachodnim aż do czasu, gdy napoleoński generał Louis-Alexandre Berthier (1753-1815) położył kres prześladowczej działalności papiestwa, przynajmniej na jakiś czas.

W tym długim okresie prześladowań smok wyrzucił z paszczy strumień wody, aby zatopić kobietę. Wody oznaczają tu ludy i narody (zob. Ap 17,15). Przez wieki Rzym kierował armie i narody przeciwko wiernemu ludowi Bożemu. Pod koniec tego proroczego okresu przyjazna ziemia wchłonęła wody i ocaliła kobietę, zapewniając jej bezpieczną przystań. To schronienie wskazuje na Amerykę, która umożliwiła prześladowanym chrześcijanom uzyskanie wolności religijnej (zob. Ap 12,16).

`Pomyśl o tym, jak długo trwały prześladowania ludu Bożego — 1260 lat. Jak świadczy to o naszym ograniczonym zrozumieniu tego, dlaczego wydarzenia takie jak powtórne przyjście Chrystusa wydają się tak bardzo opóźniać z naszej perspektywy?`