---
title:  Strategia szatana w czasach końca
date:  21/02/2019
---

Ap 12,17 wskazuje zmianę w strategii szatana, który stara się przeciągnąć na swoją stronę mieszkańców świata, a także usiłuje zwieść wiernych wyznawców Chrystusa. W erze chrześcijańskiej stawiał on opór Bożemu dziełu zbawienia głównie przy pomocy podstępnego kompromisu w Kościele oraz przymusu i prześladowania z zewnątrz Kościoła. Historia pokazuje, że strategia ta, skuteczna przez wiele wieków, została zneutralizowana przez reformację oraz stopniowe odkrywanie na nowo prawdy biblijnej przez lud Boży. Jednak gdy szatan uświadomił sobie, że jego czas się kończy, intensyfikuje swoje starania i wyrusza na wojnę przeciwko Bożej reszcie w czasach ostatecznych (zob. Ap 12,17). Jego ataki na resztę będą teraz oparte na szeroko zakrojonych zwiedzeniach. Demony czyniące cuda i znaki obecności spirytyzmu będą powszechne (zob. Ap 16,14). Ta zmiana w strategii szatana wiąże się też z przeniesieniem zainteresowania z kwestii historycznych na eschatologiczne (zob. Mt 24,24).

Rzeczą ciekawą jest to, że słowo zwodzić jest używane regularnie od 12. do 20. rozdziału Apokalipsy Jana w odniesieniu do działań szatana w czasach ostatecznych. Słowo to w Apokalipsie Jana rozpoczyna (zob. Ap 12,9) i kończy (zob. Ap 20,7-10) opis działań szatana w czasach ostatecznych.

`Przeczytaj 2 Tes 2,8-12; Ap 13,13-14; 19,20. Jaki charakter mają zwiedzenia szatańskie w czasach końca?`

Od 12. do 20. rozdziału Apokalipsa Jana przedstawia szatana starającego się podstępnie wyłudzić lojalność mieszkańców świata (Ap 12,9; 13,14; 18,23; 19,20; 20,8). Używa on w tym celu politycznych i religijnych sił: pogańskiego Rzymu symbolizowanego przez smoka (zob. Ap 12,4-5), potęgi symbolizowanej przez bestię z morza (zob. Ap 12,6.15; 13,1-8) i potęgi symbolizowanej przez bestię z ziemi (zob. Ap 13,11). W pozostałej części księgi członkowie tej szatańskiej triady (pogaństwo i spirytyzm symbolizowane przez smoka, rzymski katolicyzm symbolizowany przez bestię z morza oraz odstępczy protestantyzm symbolizowany przez bestię z ziemi podobną do baranka) są nierozłączne w sprzeciwie wobec działań Boga w świecie. Działają oni razem, by zwodzić ludzi i odwracać ich od Boga, przeciągając na stronę szatana w wojnie w ów wielki dzień (zob. Ap 16,13-14). Te fałszywe systemy religijne zostaną zniszczone podczas powtórnego przyjścia Jezusa (zob. Ap 19,20), natomiast smok symbolizujący diabła i działający za pośrednictwem tych ziemskich potęg (zob. Ap 12,9) zostanie unicestwiony po milenium (zob. Ap 20,10). Apokalipsa Jana wskazuje, że zwiedzenie w czasach końca będzie tak wielkie, że większość ludzi wybierze drogę wiodącą na zatracenie (zob. Mt 7,13).

`Dwukrotnie w Apokalipsie Jana podkreślone zostało, iż mądrość i duchowe rozeznanie są niezbędne do zrozumienia zwodniczego charakteru działań szatana w czasach końca i przeciwstawienia się im (zob. Ap 13,18; 17,9). Jakiego rodzaju mądrość jest tu potrzebna? Jak możemy otrzymać tę mądrość według Jk 1,5?`