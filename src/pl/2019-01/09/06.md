---
title:  Znamię bestii
date:  28/02/2019
---

13. rozdział Apokalipsy Jana wskazuje, że bestia podobna do baranka odegra główną rolę podczas ostatecznego kryzysu. Ta światowa potęga ustanowi globalny system mający kontrolować religijne wierzenia ludzi. Ten system będzie odzwierciedleniem średniowiecznego chrześcijaństwa znajdującego się pod władzą papiestwa.

`Przeczytaj Ap 13,16-17; Pwt 6,4-8. Jak przyjęcie znamienia na prawą rękę i czoło wiąże się z przykazaniami Bożymi?`

Na ludzi z wszystkich warstw społecznych będzie wywierany nacisk, by przyjęli znamię bestii na prawą rękę lub czoło. Jak pieczęć na czole identyfikuje tych, których Bóg uważa za należących do Niego (zob. Ap 7,3-4; 14,1), tak i znamię bestii identyfikuje tych, którzy oddają jej cześć.

Znamię bestii nie jest żadnym widzialnym znakiem. Jego umieszczenie na prawej ręce i czole jest sfałszowaniem instrukcji danej przez Mojżesza Izraelitom, by przywiązali prawo Boże jako znak do swojej ręki i na swoim czole (zob. Pwt 6,8). Znamię na ręce dotyczy postępowania, a znamię na czole dotyczy umysłu i intelektualnego przyzwolenia. Niektórzy wybiorą przyjęcie znamienia bestii, by uniknąć groźby śmierci, ale inni będą w pełni umysłowo i duchowo zaangażowani w ten odstępczy system kultowy.

Głównymi spornymi kwestiami podczas ostatecznego kryzysu będą oddawanie czci i posłuszeństwo Bogu poprzez przestrzeganie Jego przykazań (zob. Ap 14,12). Szczególnie przykazanie sobotnie stanie się próbą wierności i posłuszeństwa Bogu. Jak sobota jest szczególnym znakiem posłuszeństwa ludu wiernego Bogu (zob. Ez 20,12.20), tak i znamię bestii jest znakiem lojalności wobec bestii.

Przyjęcie znamienia bestii oznacza przyjęcie ludzkiego przykazania w miejsce przykazania Bożego. Największym dowodem tego faktu jest wyłącznie ludzkie ustanowienie niedzieli jako rzekomego świętego dnia (zob. Dn 7,25) — dnia nabożeństwa mającego zastąpić siódmy dzień tygodnia, sobotę, ustanowioną przez Stwórcę i potwierdzoną w Piśmie Świętym. Próba zamiany znaku Bożego autorytetu na inny dzień tygodnia jest roszczeniem sobie niesłusznych pretensji do roli i władzy samego Boga. „Piętnem bestii bowiem jest papieska niedziela (...). Jednak z chwilą, gdy dekret nakazujący świę­tować fałszywy sabat zostanie wydany i gdy głośny okrzyk trzeciego anioła ostrzeże ludzi przed oddawaniem czci bestii i jej obrazowi, (...) wtedy ci, którzy wciąż będą trwać w przestępstwie, otrzy­mają piętno bestii”9.

W Ap 13,18 czytamy: „Tu potrzebna jest mądrość. Kto ma rozum, niech obliczy liczbę zwierzęcia; jest to bowiem liczba człowieka. A liczba jego jest sześćset sześćdziesiąt sześć”. Kim jest ów człowiek? Paweł napisał o nim jako o człowieku niegodziwości (zob. 2 Tes 2,3). Jego opis wyraźnie wskazuje na papiestwo symbolizowane przez bestię z morza, której bluźniercze imiona wypisane na jej głowach to boskie tytuły, które owa bestia sobie przypisuje, usiłując zająć miejsce Syna Bożego na ziemi.