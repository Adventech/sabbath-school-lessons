---
title:  Obraz bestii
date:  27/02/2019
---

`Przeczytaj Ap 13,12-13. Jak 1 Krl 18,38 i Dz 2,3 pomagają nam zrozumieć naturę zwodniczych działań bestii podobnej do baranka, w tym najważniejszego z tych działań — spuszczania ognia z nieba?`

Czyniąc cuda, bestia podobna do baranka przekona wielu, że jej przesłanie jest prawdą, choć nie jest zupełnie zgodne z Pismem Świętym. „Dzięki spirytyzmowi dziać się będą cuda, między innymi uzdrawianie chorych”7. Cuda te pomogą bestii podobnej do baranka przekonać mieszkańców ziemi, by wykonali obraz bestii z morza, która otrzymała śmiertelną ranę.

Wygojenie śmiertelnej rany bestii z morza oznacza powrót papiestwa jako potęgi religijno-politycznej. Ponadto bestia podobna do baranka zacznie przemawiać jak smok i wykonywać władzę bestii z morza, stając się tak samo nietolerancyjna. „Takie postępowanie będzie sprzeczne z zasadami tego rządu, z ideą wolności, z postanowieniami deklaracji niepodległości i konstytucji. (...) ale niekonsekwencja takiego postępowania ukazana jest właśnie w tym symbolu. To właśnie zwierzę z rogami podobnymi do baranich — pozornie niewinne, łagodne i nieszkodliwe — mówi jak smok. »Namawiając mieszkańców ziemi, aby postawili posąg zwierzęciu« (Ap 13,14). Przedstawiona jest tutaj wyraźnie forma rządu, którego władza ustawodawcza spoczywa w rękach obywateli. Nawiasem mówiąc, jest to jeszcze jeden sugestywny dowód, że państwem, o którym mówi proroctwo, są Stany Zjednoczone.

Ale co to jest posąg (obraz) zwierzęcia? W jaki sposób zostanie uczyniony? Posąg ten uczyniony jest przez dwurożne zwierzę i jest obrazem pierwszego zwierzęcia. Aby dowiedzieć się, jak wygląda ten posąg i w jaki sposób zostanie uczyniony, musimy znać cechy charakterystyczne samego zwierzęcia, to jest papiestwa.

Gdy wczesny Kościół został skażony przez odejście od prostoty ewangelii oraz przyjęcie pogańskich obrzędów i zwyczajów, wtedy stracił Ducha Świętego i moc Bożą. Aby móc władać sumieniami ludzi, zmuszony był szukać poparcia władz świeckich. Wynikiem tego było papiestwo — Kościół, który uczynił z monarchów świeckich swych poddanych i wykorzystywał ich władzę do realizacji własnych celów, a szczególnie do tępienia herezji.

(...). Gdy dominujące Kościoły Ameryki zjednoczą się na podstawie zgody co do wspólnych zasad wiary i tak wpłyną na państwo, że zaakceptuje ich zarządzenia i będzie egzekwować ich przestrzeganie, Ameryka uczyni obraz panowania papiestwa, zaś nieuniknionym tego skutkiem będą świeckie kary dla wszystkich wierzących inaczej.

(...). Posąg zwierzęcia (obraz) symbolizuje formę odstępczego protestantyzmu, która rozwinie się wówczas, gdy protestanckie Kościoły szukać będą poparcia państwa w celu wymuszenia uznania swoich dogmatów”8.