---
title:  Bestia z morza
date:  24/02/2019
---

`Przeczytaj Ap 13,1-4.8; 17,8. Jakie są cechy tej bestii i fazy jej istnienia?`

Jan widzi, jak z morza wychodzi straszna bestia. Podczas gdy bestie zazwyczaj oznaczają potęgi polityczne, to opis tej bestii wychodzącej z morza wskazuje, że jest to potęga polityczna o dominujących cechach religijnych. Morze symbolizuje gęsto zaludnione tereny Europy, z których wyłoniła się owa bestia po upadku Cesarstwa Rzymskiego (zob. Ap 17,15). Jan opisuje bestię wyłaniającą się z wody. Bestia ma siedem głów i dziesięć rogów — tak samo jak smok w Ap 12,3-4, co wskazuje na ścisły związek z pogańskim Rzymem. Na głowach bestii widnieją bluźniercze imiona, a na jej rogach znajdują się królewskie korony. Głowy bestii to symbol królestw, którymi szatan posługiwał się na przestrzeni dziejów w celu prześladowania ludu Bożego (zob. Ap 17,9-11). Bluźniercze imiona wskazują na boskie tytuły, jakie bestia sobie przypisuje. Dziesięć rogów nawiązuje do Dn 7,24, symbolizując narody powstałe po rozpadzie zachodniej części Cesarstwa Rzymskiego. Cechy bestii z morza bezbłędnie wskazują na papiestwo wyrosłe na gruzach cesarskiego Rzymu.

Bestia z morza jest podobna do pantery. Ma łapy niedźwiedzia i lwią paszczę. Zatem bestia ta łączy cechy czterech bestii (symbolizujących światowe imperia) z Dn 7,2-7: Babilonii, Medii-Persji, Grecji i Rzymu. Jednak Jan wymienia je w odwrotnym porządku, co z perspektywy pierwszego wieku naszej ery oznacza, że bestia z morza jest powiązana z czwartą bestią z 7. rozdziału Księgi Daniela, czyli Cesarstwem Rzymskim.

Smok (pogańskie Cesarstwo Rzymskie będące narzędziem szatana) przekazał bestii swoją siłę, swój tron i swoją wielką moc. Jak Bóg Ojciec przekazał swój tron i swoją władzę Chrystusowi (zob. Ap 2,27), tak i szatan uczynił bestię swoim współregentem i przedstawicielem na ziemi.

W Ap 13,5-7 czytamy, że okres prześladowczych działań bestii w historii chrześcijaństwa to 42 miesiące. Jak zauważyliśmy, prześladowanie kobiety symbolizującej Kościół Boży trwało czas, czasy i pół czasu, czyli trzy i pół czasu, to znaczy trzy i pół proroczego roku (zob. Ap 12,13-14; por. Dn 7,25). 42 prorocze miesiące to 42 pomnożone przez 30 symbolicznych dni, co daje 1260 dni/lat (zob. Ap 12,6). Tak więc czas, czasy i pół czasu, 42 miesiące i 1260 dni odnoszą się do tego samego okresu 1260 lat. Ten okres kończy się, gdy Jan widzi „jedną z jej głów jakby śmiertelnie zranioną” (Ap 13,3 BT). Następujące potem wyleczenie tej śmiertelnej rany wskazuje na czas po 1798 roku, gdy bestia ożyje i odzyska swoją władzę. To wygojenie śmiertelnej rany wzbudzi podziw mieszkańców ziemi, tak iż oddadzą oni cześć zarówno smokowi, jak i bestii.