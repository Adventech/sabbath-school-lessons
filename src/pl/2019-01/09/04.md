---
title:  Bestia wychodząca z ziemi
date:  26/02/2019
---

Pierwsza połowa 13. rozdziału Apokalipsy Jana opisuje potęgę rzymskiego katolicyzmu aktywną szczególnie w proroczym okresie 1260 dni/lat. Wraz z wydarzeniami zapoczątkowanymi przez rewolucję francuską ten system religijno-polityczny otrzymał śmiertelną ranę. Jednak ta pozornie śmiertelna rana stopniowo zostanie wyleczona, a ów system powróci do życia. Druga połowa rozdziału opisuje, jak dojdzie do wygojenia się śmiertelnej rany bestii.

`Przeczytaj Ap 13,11. Jakie są cechy drugiej bestii? Jakie jest w świetle Ap 12,14-16 znaczenie faktu, że bestia ta wyłania się z ziemi?`

Jan widzi wyłonienie się kolejnej bestii. W przeciwieństwie do pierwszej bestii druga bestia wychodzi z ziemi. Jest to światowa potęga dorównująca wpływom pierwszej bestii. Jednak w przeciwieństwie do pierwszej bestii, która miała przerażający wygląd, bestia z ziemi wygląda na nieszkodliwą, przynajmniej na początku. Ma ona „dwa rogi podobne do baranich” (Ap 13,11). Baranek jest symbolem Chrystusa. Tak więc ta potęga czasów ostatecznych jawi się jako podobna do Niego.

Owa potęga powstaje na terytorium, które chroni kobietę (symbol prawdziwego Bożego Kościoła) przed prześladowczą powodzią spowodowaną przez smoka pod koniec proroczego okresu 1260 dni/lat (zob. Ap 12,14-16). Ta bestia z ziemi jest oczywiście nowym graczem na scenie powstałym jako światowa potęga po tym, jak bestia z morza otrzymała śmiertelną ranę podczas wydarzeń związanych z rewolucją francuską, co oznacza, że bestia z ziemi dochodzi do swojej potęgi w czasach końca.

„Jaki naród Nowego Świata w roku 1798 stawał się coraz silniejszą i większą potęgą, a także zwrócił na siebie powszechną uwagę świata? Znalezienie odpowiednika tego symbolu nie przedstawia żadnych trudności. Jedno tylko państwo odpowiada proroctwu, mianowicie Stany Zjednoczone Ameryki Północnej”6.

Ap 13,11 wskazuje jednak, że Stany Zjednoczone (w przeważającej mierze kraj protestancki) będą ostatecznie przemawiać jak smok — jak sam diabeł, wywierając ogólnoświatowy wpływ podobny jak niegdyś Cesarstwo Rzymskie. Ta potęga w czasach ostatecznych stanie się narzędziem służącym nakłonieniu mieszkańców świata, by oddali cześć pierwszej bestii, która otrzymała śmiertelną ranę. Mówiąc innymi słowy, Stany Zjednoczone, które niegdyś dawały ochronę i bezpieczną przystań Kościołowi Bożemu, w pewnym czasie zaczną odgrywać rolę prześladowczej potęgi w scenariuszu wydarzeń czasów końca.

`Gdy Stany Zjednoczone po raz pierwszy zidentyfikowano jako drugą bestię z 13. rozdziału Apokalipsy Jana, nie miały one takiej mocy i takiego znaczenia, jakie posiadają obecnie. Jak ten fakt potwierdza identyfikację Stanów Zjednoczonych jako potęgi przedstawionej w tym proroctwie?`