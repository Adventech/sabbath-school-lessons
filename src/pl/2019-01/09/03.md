---
title:  Działania bestii z morza
date:  25/02/2019
---

Ap 13,5 podaje okres prześladowań, o którym mówiliśmy we wczorajszej części lekcji. 42 miesiące działania bestii to jest ten sam okres, co 1260 dni/lat prześladowań kobiety/Kościoła w Ap 12,6.14. (W proroctwie dzień symbolizuje rzeczywisty rok — zob. Lb 14,34; Ez 4,6; por. cześć wtorkową w lekcji siódmej). Rok 538 naszej ery oznacza początek tego proroczego okresu, w którym Kościół rzymski z papiestwem na czele stał się kościelno-państwową potęgą dominującą w świecie zachodnim w średniowieczu. Wydarzenia związane z rewolucją francuską doprowadziły do zadania śmiertelnej rany bestii w 1798 roku, kładąc na pewien czas kres opartemu na ucisku panowaniu religii mającej poparcie państwa.

`Por. Ap 13,5-8 z Dn 7,24-25 i 2 Tes 2,2-12. W jaki sposób działania bestii z morza są odzwierciedleniem opisu małego rogu i człowieka niegodziwości?`

Działania bestii z morza podczas proroczego okresu 1260 dni/lat zostały przedstawione jako bluźnierstwa. W Nowym Testamencie bluźnierstwo może oznaczać pretensje do równości z Bogiem (zob. J 10,33; Mt 26,63-65) oraz działania roszczące sobie prawo do Jego władzy (zob. Mk 2,7). Bluźnierstwa bestii z morza są skierowane „przeciwko Bogu, (...) przeciwko imieniu jego i przybytkowi jego, przeciwko tym, którzy mieszkają w niebie” (Ap 13,6). Mieszkaniem Boga jest niebiańska świątynia, w której Chrystus pełni służbę dla naszego zbawienia. Bestia z morza chce zniweczyć pośrednictwo Chrystusa, usiłując je przenieść na ludzkie kapłaństwo rzekomo usługujące zbawieniem i przebaczeniem grzechów. Przypisywanie sobie tej władzy należącej wyłącznie do Boga jest istotą bluźnierstwa.

13. rozdział Apokalipsy Jana zapowiada okres wielkiego odstępstwa w chrześcijaństwie, a zapowiedź ta została wypełniona przez przypisanie w rzymskim katolicyzmie papieżowi jako zwierzchnikowi pozycji i autorytetu należących wyłącznie do Boga. Ci, którzy odmawiali podporządkowania się rzymskiemu Kościołowi, narażali się na prześladowanie i męczeństwo. Choć obecnie powyższe twierdzenie wydaje się zbyt surowe, a nawet fanatyczne, to jednak teraźniejszość nie może wymazać historii bez względu na to, jak bardzo niektórzy chcieliby tego.

`Jak możemy pozostać wierni proroctwu ukazującemu historię Kościoła, a jednocześnie zachować uprzejmość i takt w przedstawianiu tej prawdy innym ludziom?`