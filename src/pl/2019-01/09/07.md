---
title:  Do dalszego studium
date:  01/03/2019
---

Apokalipsa Jana wskazuje na to, że sobota będzie znakiem posłuszeństwa Bogu w ostatnim okresie historii tego świata. Jednak musimy pamiętać, że obecnie fakt, iż ktoś świętuje niedzielę, nie oznacza sam w sobie, że osoba ta przyjęła znamię bestii. Świętowanie niedzieli stanie się znamieniem bestii dopiero wtedy, gdy wbrew obnażeniu zwiedzenia i otrzymaniu jasnego zrozumienia zagadnień związanych z wyborem dnia świętego ludzie dokonają wyboru za Bogiem albo przeciwko Niemu. Ten czas wciąż jeszcze należy do przyszłości.

„Nikt jeszcze nie otrzymał piętna bestii. Czas próby jeszcze nie nadszedł. W każdym Kościele znajdują się prawdziwi chrześcijanie, nie wyłączając Kościoła rzymskokatolickiego. Nikt nie zostanie potępiony dopóty, dopóki nie otrzyma światła i nie pozna obowiązku wobec czwartego przykazania. Jednak z chwilą, gdy dekret nakazujący świę­tować fałszywy sabat zostanie wydany i gdy głośny okrzyk trzeciego anioła ostrzeże ludzi przed oddawaniem czci bestii i jej obrazowi, wów­czas wyraźnie zostanie wytyczona linia podziału pomiędzy fałszem a prawdą i wtedy ci, którzy wciąż będą trwać w przestępstwie, otrzy­mają piętno bestii”10.

Pamiętajmy, że świętowanie niedzieli nie czyni obecnie nikogo zgubionym, tak jak świętowanie soboty nie czyni nikogo zbawionym. Jednak nadchodzi czas, gdy znamię bestii stanie się głównym zagadnieniem kontrowersji, a wybór dnia świętego będzie próbą wierności. Apokalipsa Jana wzywa lud Boży do badania serc, wnikliwego studiowania biblijnych proroctw i gorliwego głoszenia ewangelii ludziom, którzy jeszcze nie powierzyli siebie Chrystusowi.

**Pytania do dyskusji**

`1. Gdy przyglądasz się obecnej sytuacji, jakie trendy dostrzegasz w świecie religijnym i politycznym prowadzące ku wypełnieniu proroctwa z 13. rozdziału Apokalipsy Jana?`

`2. Gdy czekamy na koniec świata, jaka powinna być nasza postawa wobec chrześcijan z innych Kościołów? Przemyśl następującą radę: „Nasi duchowni powinni starać się zbliżyć do duchownych z innych Kościołów. Módlcie się za tych ludzi i wraz z nimi, bo Chrystus wstawia się za nimi. Spoczywa na nich ogromna odpowiedzialność. Jako posłańcy Chrystusa powinniśmy okazywać nasze głębokie i gorliwe zainteresowanie tymi pasterzami trzody”11. Jak możemy uniknąć w naszej postawie wobec chrześcijan z innych Kościołów przejawiania wyższości czy niechrześcijańskiego ducha? Jak mamy okazywać szacunek im i ich wierze, a jednocześnie nie iść na żadne kompromisy w kwestii naszych zasad wiary?`