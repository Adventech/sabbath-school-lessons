---
title:  Siedem głów bestii
date:  20/03/2019
---

`Przeczytaj Ap 17,9-11; 13,18. Wymogiem niezbędnym do zrozumienia znaczenia siedmiu głów bestii jest posiadanie szczególnej mądrości. Jakiego rodzaju jest to mądrość? Jak możemy otrzymać tę mądrość udzielaną przez Boga (zob. Jk 1,5)?`

Anioł wyjaśnia, że siedem głów to siedem pagórków. Niektórzy tłumacze są zdania, iż jest to nawiązanie do siedmiu wzgórz, na których zbudowany jest Rzym, i dlatego tłumaczą greckie słowo oroi (góry) jako pagórki lub wzgórza. Jednak siedem gór to także siedmiu królów, co wskazuje, że wspomniane góry występują kolejno jedna po drugiej, a nie równocześnie.

Oczywiście góry nie symbolizują poszczególnych królów, jako że Apokalipsa Jana nie dotyczy pojedynczych osób, ale systemów. W Biblii góry często symbolizują światowe potęgi czy imperia (zob. Jr 51,25; Ez 35,2-3). W biblijnym proroctwie królowie symbolizują królestwa (zob. Dn 2,37-39; 7,17). Tak więc siedem gór symbolizuje siedem wielkich i kolejno panujących imperiów dominujących w dziejach świata, przez które szatan sprzeciwiał się Bogu i szkodził ludowi Bożemu.

Z perspektywy czasowej Jana pięć tych światowych imperiów już upadło, jedno wtedy istniało, a jedno jeszcze nie powstało. Choć adwentystyczni interpretatorzy nie są zgodni ze sobą, to jednak wielu sądzi, że pięć upadłych imperiów to wielkie królestwa, które dominowały w czasach starotestamentowych i (przynajmniej czasami) uciskały lud Boży: Egipt, Asyria, Babilonia, Media-Persja i Grecja. Tym, które istniało w czasach Jana, było Cesarstwo Rzymskie.

Siódme królestwo, które jeszcze nie przyszło, to bestia z morza z 13. rozdziału Apokalipsy Jana (papiestwo dominujące nad ludem Bożym i szkodzące mu) mająca pojawić się dopiero po śmierci Jana i po upadku Cesarstwa Rzymskiego. Historia dobitnie świadczy o tym, że proroctwo to, spisane z wielowiekowym wyprzedzeniem, zawiera prawdę.

Jan słyszy dalej, że szkarłatna bestia jest ósmą światową potęgą, choć jest jedną z siedmiu głów (potęg światowych). Którą? Ponieważ głowy następują kolejno po sobie, ósma musi być siódmą, która otrzymała śmiertelną ranę. To właśnie w czasach tej ósmej światowej potęgi pojawi się szkarłatna bestia niosąca wszetecznicę Babilon i realizująca jej plany. Obecnie żyjemy w czasach gojenia się śmiertelnej rany. Ósma światowa potęga pojawi się na scenie tuż przed końcem świata i rychło pójdzie na zatracenie.