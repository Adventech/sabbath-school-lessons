---
title:  Wszetecznica siedząca na szkarłatnej bestii
date:  18/03/2019
---

`Przeczytaj Ap 17,3. Jeden z siedmiu aniołów mających siedem czasz wypełnionych siedmioma plagami ostatecznymi proponuje Janowi, iż pokaże mu sąd nad wszetecznicą zasiadającą nad wieloma wodami. Gdy Jan ją widzi, ta dosiada szkarłatnej bestii. W jaki sposób symbole wody i bestii trafnie opisują tych, którzy popierają Babilon?`

Gdy Jan zostaje przeniesiony w wizji na pustynię, widzi kobietę na szkarłatnej bestii. Podczas gdy wszetecznica symbolizuje twór religijny, to bestia oznacza potęgę polityczną. Obraz religii dosiadającej świeckiej i politycznej potęgi wskazuje na dwa odrębne twory — coś, czego nie było w przeszłości, gdy religia i polityka były ze sobą ściśle połączone. Proroctwo wskazuje jednak, że te dwa twory połączą się w czasach końca. Dosiadanie bestii przez wszetecznicę oznacza dominację. Dosiadający bestii system religijny w czasach końca zdominuje siły świeckie i polityczne.

`Jakie cechy wszetecznicy wskazują na smoka, bestię z morza i bestię wychodzącą z ziemi w 12. i 13. rozdziale Apokalipsy Jana?`

Wszetecznica została przedstawiona jako zbytkownie ubrana w purpurę i szkarłat oraz ozdobiona biżuterią ze złota, drogich kamieni i pereł. Taki sposób strojenia się był praktykowany w starożytności przez nierządnice w celu wzmocnienia ich atrakcyjności (zob. Jr 4,30). Jako kolor krwi szkarłat podkreśla prześladowczy charakter tego systemu religijnego.

Z drugiej strony ubiór wszetecznicy jest podróbką ubioru arcykapłana opisanego w Starym Testamencie. Ubiór arcykapłana składał się między innymi z purpurowych, karmazynowych i fioletowych tkanin ozdobionych złotem (zob. Wj 28,5-6). Na czole wszetecznicy umieszczone zostało bluźniercze imię, czyli tam, gdzie na arcykapłańskim zawoju widniał napis: Poświęcony Panu (zob. Wj 28,36-38). Kielich w jej ręce nawiązuje do naczyń świątynnych, z których Belsazar, król Babilonii, i jego goście podczas ostatniej uczty pili wino (zob. Dn 5,2-4). Kielich ten w ręce wszetecznicy ma nadawać pozór prawdy temu, co zawiera — winu Babilonu, czyli fałszowi szatańskiego systemu religijnego w czasach końca — aby zwieść mieszkańców świata i odciągnąć ich od Boga.

Wszetecznica Babilon została także przedstawiona jako pijana krwią świętych i męczenników Jezusa, którzy umarli, wydając świadectwo o Nim. Ta wina za przelanie krwi wiąże Babilon w czasach końca ze średniowiecznym odstępczym chrześcijaństwem kierowanym przez papiestwo i odpowiedzialnym za śmierć milionów chrześcijan, którzy pozostali wierni ewangelii.

`Opis wszetecznicy Babilon jest podobny do obrazu Izebel z przesłania do zboru w Tiatyrze (zob. Ap 2,20-23). Jak podobieństwa między tymi dwiema kobietami ukazują charakter eschatologicznego Babilonu?`