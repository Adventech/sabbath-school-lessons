---
title:  Identyfikacja szkarłatnej bestii
date:  19/03/2019
---

W Ap 17,3 szkarłatna bestia została opisana podobnie jak bestia z morza w 13. rozdziale Apokalipsy Jana prowadząca wojnę przeciwko ludowi Bożemu i pokonująca go (zob. Ap 13,5-7). To właśnie podczas tego długiego okresu prześladowań czysta kobieta (prawdziwy Kościół Boży) musiała ukrywać się na pustyni przez 1260 dni/lat, czyli od 538 do 1798 roku (zob. Ap 12,13-14). Choć żyjemy w czasach ekumenizmu, protestanci powinni pamiętać o straszliwym prześladowaniu w przeszłości, jako że według proroctwa podobne prześladowanie, ale jeszcze bardziej intensywne, nastąpi w czasach końca.

`Przeczytaj Ap 17,8. Porównaj słownictwo tego wersetu z Ap 13,8. Jak Ap 13,3 wyjaśnia trzy fazy istnienia i działania bestii?`

Szkarłatna bestia została zidentyfikowana jako ta, której nie ma, ale wyjdzie z otchłani i pójdzie na zatracenie. Te trzy fazy działalności bestii są przede wszystkim podróbką Boga, którego imię — Jahwe — oznacza „tego, który jest i który był, i który ma przyjść” (Ap 1,4; zob. także Ap 4,8). Wskazują one także na trzy historyczne fazy istnienia bestii:

1. Bestia była — istniała w przeszłości. Jej dawna działalność trwała przez proroczy okres 42 miesięcy, czyli 1260 dni/lat (zob. Ap 13,5; por. niedzielną część lekcji dziewiątej).

2. Bestii nie ma. Wraz z otrzymaniem śmiertelnej rany (zob. Ap 13,3) w 1798 roku bestia przeszła do fazy nieistnienia — przynajmniej jako oficjalna moc prześladowcza. Na jakiś czas zeszła ze sceny światowej, ale przetrwała.

3. W końcu po wyleczeniu śmiertelnej rany bestia ożyje, odzyska władzę i będzie ją sprawować w pełni szatańskiej furii.

17. rozdział Apokalipsy Jana przedstawia bestię z Ap 13,1-8 w okresie zaleczenia jej śmiertelnej rany. Na tej ożywionej bestii zasiada wszetecznica Babilon. Jeszcze raz, tym razem na krótko, nastąpi unia religii i polityki podobna do tej, jaka istniała w średniowieczu, a wtedy powróci prześladowanie.

`„Gdy powstanie ucisk, gdy fanatyzm i nietolerancja dojdą znowu do głosu oraz gdy rozpocznie się prześladowanie, wówczas obłudnicy i ci, którzy połowicznie służyli Bogu, zachwieją się i zaprą swej wiary, natomiast prawdziwy chrześcijanin stać będzie jak skała umocniony w wierze, posiadając większą nadzieję niż za dni spokoju”4. Jakie ostrzeżenie powinniśmy widzieć w tych słowach dotyczących jakości naszego chrześcijańskiego doświadczenia już teraz, zanim nastąpią ostatnie wydarzenia czasów końca?`