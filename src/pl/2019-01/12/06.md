---
title:  Sąd nad Babilonem
date:  21/03/2019
---

`Przeczytaj Ap 17,12-15; 16,14-16. Czego uczą te fragmenty księgi o dziesięciu królach?`

Tożsamość dziesięciu królów jest przedmiotem różnych interpretacji. Apokalipsa Jana nie wyjaśnia jednoznacznie, co oznacza tych dziesięciu królów. Z tekstu biblijnego możemy wywnioskować, że jest to krótkotrwała polityczna konfederacja, która pojawi się tuż przed końcem świata i poprze wszetecznicę Babilon. Ich liczba świadczy, że potęgi światowe okażą bestii całkowite posłuszeństwo.

Ap 17,13-14 ukazuje w skrócie armagedonową bitwę, o której mowa była już w Ap 16,12-16. Konfederacja dziesięciu królów — pod namową czyniących cuda sił demonicznych współdziałających ze smokiem, bestią z morza i fałszywym prorokiem — przystąpi do wojny z Barankiem. Mówiąc innymi słowy, armagedon to nie militarny konflikt na Bliskim Wschodzie, ale finalny bój, który zakończy się powtórnym przyjściem Jezusa Chrystusa — bój, w którym szatan i jego konfederacja walczyć będą przeciwko Chrystusowi i Jego anielskim zastępom.

`Przeczytaj Ap 17,16-18. Na podstawie tego, o czym przeczytaliśmy w Ap 16,2-12, co stoi za zmianą postawy dziesięciu królów wobec Babilonu? Kto stoi za tym, co stanie się z Babilonem?`

Dziesięć rogów (będących spadkobiercami dziedzictwa podzielonych państw Europy), pełnych nienawiści, nagle zwróci się przeciwko wszetecznicy Babilonowi (ostatecznej manifestacji papiestwa), pustosząc ją i ogałacając. Symbolicznie zjedzą jej ciało i spalą ją w ogniu. Pisząc o tym, co stanie się z wszetecznicą Babilonem, Jan wykorzystał słowa podobne do tych, których Jeremiasz użył, opisując cudzołożną Jerozolimę (zob. Jr 4,30). Spalenie w ogniu było karą dla córki kapłana dopuszczającej się nierządu (zob. Kpł 21,9). Zwiedzione polityczne potęgi w końcu przejrzą na oczy, gdy zrozumieją, że Babilon nie może nikogo ochronić przed plagami. Świadomość, że zostali wyprowadzeni w pole, wzbudzi w przywódcach politycznych wielką wrogość, sprawiając, że zaatakują wszetecznicę. Ten odstępczy system religijny doświadczy pełni Bożego gniewu wraz z tymi, którzy postanowili utożsamić się z odstępstwem.

`Wiele pytań dotyczących wydarzeń czasów końca nadal pozostaje bez odpowiedzi, co sprawia, że gubimy się w domysłach. Jaka szczególna obietnica została dana w Ap 17,14 i co oznacza ona dla nas?`