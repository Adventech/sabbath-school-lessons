---
title:  Wszetecznica Babilon
date:  17/03/2019
---

`Przeczytaj Ap 17,1. Jr 51,13 wskazuje, że wielka woda, nad którą rozsiadła się wszetecznica, to Eufrat. Co według Ap 17,15 symbolizują wody?`

Kobieta w Biblii jest symbolem ludu Bożego. W Apokalipsie Jana prawdziwy Kościół Boży został przedstawiony jako czysta kobieta (zob. Ap 12,1; 22,17). Zatem wszetecznica symbolizuje fałszywy lub odstępczy Kościół. W Ap 17,5 wszetecznica została zidentyfikowana jako Wielki Babilon. Jak starożytny Babilon był uzależniony od Eufratu i nie mógł bez niego istnieć, tak i eschatologiczny Babilon korzysta z poparcia mas opowiadających się za realizacją jego planów.

`Przeczytaj Ap 17,2; 14,8; 18,2-3. Jakie dwie grupy zostały wymienione jako zaangażowane w nieuprawniony związek z eschatologicznym Babilonem i zwiedzione przez niego?`

Pierwsza grupa to królowie ziemi, czyli polityczni przywódcy. Zostali oni przedstawieni jako uczestniczący w cudzołożnym związku z wszetecznicą Babilon. W Starym Testamencie porównanie do cudzołóstwa czy wszeteczeństwa często jest wykorzystywane w celu opisania tego, jak odstępczy Izrael odwracał się od Boga, zwracając się ku fałszywym religiom (zob. Iz 1,21; Jr 3,1-10). Cudzołożny związek między eschatologicznym Babilonem i władzami politycznymi to po prostu połączenie Kościoła z państwem.

Drugą grupą będącą w nieprawym związku z wszetecznicą Babilon są mieszkańcy ziemi, czyli masy ludzkie pozostające pod władzą przywódców. Ci zostali duchowo upojeni winem rozpusty Babilonu. W przeciwieństwie do panujących mocy politycznych zwykli ludzie tworzący ogół populacji zostali upojeni fałszywymi naukami i praktykami Babilonu — zostali zwiedzieni tak, iż sądzili, że Babilon może ich ochronić. Gdy ludzie są pijani, nie myślą jasno i łatwo dają sobą manipulować (zob. Iz 28,7). Cały świat z wyjątkiem wiernej reszty da się zwieść na manowce Babilonowi.

`W ostatnich dniach historii tego świata, podobnie jak dzisiaj i dawniej, większość będzie się mylić. Jak świadczy to o niebezpieczeństwie kierowania się obiegowymi opiniami, choćby najbardziej rozpowszechnionymi?`