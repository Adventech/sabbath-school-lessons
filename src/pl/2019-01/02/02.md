---
title:  Na wyspie Patmos
date:  06/01/2019
---

`Przeczytaj Ap 1,9. Co apostoł mówi o okolicznościach, w których otrzymał wizje spisane w Apokalipsie Jana?`

Patmos to skalista i jałowa wyspa na Morzu Egejskim — długa na szesnaście kilometrów i w najszerszym miejscu mająca prawie dziesięć kilometrów. Rzymianie założyli tam i na kilku innych pobliskich wyspach kolonię karną dla więźniów politycznych. Wczesnochrześcijańscy pisarze, żyjący po tym, jak apostoł napisał Apokalipsę Jana, stwierdzają jednomyślnie, że rzymskie władze zesłały go na Patmos za to, że wiernie głosił ewangelię. Sędziwy Jan z pewnością znosił na Patmos trudy rzymskiego uwięzienia. Przypuszczalnie traktowano go jak zwykłego przestępcę, a więc musiał nosić kajdany, nie dojadał i był zmuszony do ciężkiej pracy, a może nawet chłostany przez rzymskich strażników.

„Patmos, naga i skalista wysepka na Morzu Egejskim, została wybrana przez rzymskie władze jako miejsce wygnania dla kryminalistów, ale dla sługi Bożego to ponure miejsce miało się stać bramą nieba. Tutaj, odcięty od świata i aktywnej działalności, jaką prowadził od wielu lat, przebywał w towarzystwie Boga i Chrystusa oraz niebiańskich aniołów, otrzymując od nich pouczenia dla Kościoła w przyszłych czasach”1.

`Jacy inni biblijni bohaterowie znosili ciężkie doświadczenia, choć (a może właśnie dlatego że) byli wierni Bogu? Zob. Dn 3,16-23; Dz 7,54-60.`

Wyznawcy Chrystusa nie powinni nigdy zapominać, że nawet jeśli znajdują się w okolicznościach podobnych do tych, w jakich znalazł się Jan, nie są sami. Jezus, który przyniósł Janowi słowa nadziei i pocieszenia pośród trudów na wyspie Patmos, nadal jest ze swoim ludem, podtrzymując i wspierając go w trudnych sytuacjach.

`Jak możemy zrozumieć różnicę między cierpieniem ze względu na Chrystusa a cierpieniem z innych powodów, w tym naszych błędnych wyborów? A co z cierpieniem z powodów, których nie rozumiemy? Jak możemy się nauczyć ufać Panu w każdej sytuacji?`