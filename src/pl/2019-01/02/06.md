---
title:  Przesłanie do zboru w Efezie
date:  10/01/2019
---

Efez był stolicą i największym miastem rzymskiej prowincji Azji leżącym na skrzyżowaniu ważnych szlaków handlowych. Jako główny port Azji był bardzo prężnym ośrodkiem gospodarczym i religijnym. Miasto było pełne budynków użyteczności publicznej takich jak: świątynie, teatry, gimnazjony5, łaźnie i burdele. Słynęło także z praktyk magicznych, nikczemności i zabobonu. Mimo to najbardziej wpływowy zbór chrześcijański w całej prowincji znajdował się właśnie w Efezie.

`Przeczytaj Ap 2,1-4. Jak Jezus przedstawił się temu zborowi? Za jakie wspaniałe zalety pochwalił ten zbór? Jaką obawę i troskę wyraził w związku z duchowym stanem zboru?`

W początkach istnienia zboru w Efezie tamtejsi chrześcijanie byli znani z wiary i miłości (zob. Ef 1,15). Choć doświadczali nacisków — zarówno z zewnątrz, jak i wewnątrz Kościoła — chrześcijanie efescy pozostali niewzruszeni i wierni. Byli aktywni i posłuszni prawdzie. Nie tolerowali też fałszywych apostołów, którzy usiłowali wkraść się między nich. Jednak ich miłość do Chrystusa oraz braci i sióstr z czasem zaczęła słabnąć. Choć ta utrata pierwotnej miłości nie zniszczyła podstaw ich stabilności i wierności, to jednak ich duchowe lampy stopniowo przygasały i groziło im zgaśnięcie.

`Przeczytaj Ap 2,5-7. Jakie trzy zalecenia kieruje Jezus do zboru w celu ożywienia pierwotnej miłości oraz poświęcenia się dla Chrystusa i współwierzących? Jak te trzy zalecenia wiążą się kolejno ze sobą?`

Z proroczego punktu widzenia sytuacja zboru efeskiego odpowiada ogólnej sytuacji i duchowemu stanowi Kościoła w latach 31-100. Kościół apostolski charakteryzował się miłością i wiernością dla ewangelii. Jednak pod koniec pierwszego wieku naszej ery Kościół zaczął tracić zapał towarzyszący pierwotnej miłości, wskutek czego stopniowo odchodził od prostoty i czystości ewangelii.

`Wyobraź sobie siebie jako należącego do zboru, który traci pierwotną miłość. Być może członkowie tego zboru nie popełniają żadnego oczywistego czy jawnego grzechu. Na pewnym poziomie czynią nawet to, co słuszne, a jednak zagraża im formalizm i chłód. Jak rada Jezusa dla zboru w Efezie może pomóc zborowi znajdującemu się w podobnej sytuacji?`