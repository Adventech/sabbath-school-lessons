---
title:  Wizja Chrystusa dana Janowi na Patmos
date:  08/01/2019
---

`Przeczytaj Ap 1,12-18. Porównaj Janowy opis Chrystusa z Boską Osobą opisaną w Dn 10,5-6. Jak Jezus objawił się w wizji Janowi? Co czynił w tej wizji?`

Jan ujrzał Jezusa w stroju najwyższego kapłana pośród świeczników. Obraz Jezusa przechadzającego się pośród świeczników wskazuje na Bożą obietnicę daną starożytnym Izraelitom, że Bóg będzie się przechadzał między nimi i będzie ich Bogiem (zob. Kpł 26,12). W Apokalipsie Jana świeczniki symbolizują siedem zborów w Azji Mniejszej, do których ta księga pierwotnie została wysłana (zob. Ap 1,20), a także (o czym powiemy w środowej części lekcji) symbolizują Kościół na przestrzeni dziejów. Przez Ducha Świętego Jezus opiekuje się swoim Kościołem na ziemi. On będzie stale ze swoim ludem, aż przywiedzie go do wiecznego domu.

Ponadto obraz Jezusa jako Najwyższego Kapłana pośród świeczników został zaczerpnięty wprost z rytuału praktykowanego w świątyni jerozolimskiej. Codziennym obowiązkiem sprawującego służbę kapłana było doglądanie oświetlających miejsce święte lamp siedmioramiennego świecznika. Wymieniał on knoty i uzupełniał oliwę w lampach oraz zapalał te, które zgasły. W ten sposób kapłan dobrze wiedział, co dzieje się z każdą z lamp. Podobnie Jezus wie, czego potrzebuje i co przeżywa Jego lud, i to On osobiście wstawia się za swoimi wiernymi wyznawcami.

`Przeczytaj Ap 2,2.9.13.19; 3,1.8.15. Co słowo znam/wiem mówi o tym, jak Jezus odnosi się do sytuacji i potrzeb ludu Bożego?`

Jezus przedstawił siebie tytułami należącymi do Boga: Pierwszy i Ostatni (zob. Iz 44,6; 48,12). Greckie słowo przetłumaczone jako ostatni to eschatos, od którego pochodzi termin eschatologia oznaczający naukę o wydarzeniach czasów końca. To wskazuje, że eschatologia skupia się na Jezusie Chrystusie, którzy ma ostatnie słowo w finalnych wydarzeniach. On jest także Żyjącym oraz posiada „klucze śmierci i piekła” (Ap 1,18). Przez swoją śmierć i zmartwychwstanie Jezus otrzymał władzę otwierania „bram śmierci” (Ps 9,14; zob. Hi 17,16 BG). Wszyscy, którzy ufają Mu, powstaną z grobów do życia wiecznego (zob. 1 Kor 15,21-23). Wierni wyznawcy Jezusa nie muszą się bać, gdyż nawet jako umarli pozostają pod Jego opieką. Jeśli dotyczy to nawet umarłych, to dotyczy to tym bardziej żywych (zob. 1 Tes 4,16-17).