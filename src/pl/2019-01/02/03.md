---
title:  W dzień Pański
date:  07/01/2019
---

`Przeczytaj Ap 1,10 wraz z Wj 31,13; Iz 58,13 i Mt 12,8. Jaki dzień w Biblii został wyraźnie wskazany według tych wersetów jako dzień Pański? Jakie znaczenie musiał mieć ten dzień dla Jana w jego ciężkim doświadczeniu?`

„W sobotę Pan Chwały objawił się zesłanemu apostołowi. Jan na wyspie Patmos świętował sobotę z nie mniejszą czcią niż wtedy, gdy nauczał w miastach i wioskach Judei. Cenił obietnice związane z tym dniem”2.

Ap 1,10 wyraźnie sugeruje, że apostoł otrzymał wizję siódmego dnia tygodnia, czyli w sobotę. Choć Jan patrzył w przyszłość na odległe wydarzenia aż po powtórne przyjście Chrystusa (por. Ap 1,7) zwane dniem Pana (zob. Iz 13,6-13; 2 P 3,10), to mówił o czasie, gdy on sam otrzymał wizję tych przyszłych wydarzeń, a stało się to w sobotę, czyli w dzień Pański.

Niewątpliwie w jego cierpieniu ta pełna wizji sobota musiała być dla niego przedsmakiem wolnego od ciężkich doświadczeń życia, jakiego doświadczy wraz z wiernymi wszystkich wieków po powtórnym przyjściu Jezusa. W żydowskim myśleniu sobotę uważano za przedsmak przyszłego świata (hebr. olam haba).

„Sobota ustanowiona przez Boga w Edenie była (...) czymś szczególnie cennym dla Jana przebywającego na wyspie odosobnienia (...). Cóż to była za sobota dla samotnego zesłańca zawsze drogocennego w oczach Chrystusa, ale teraz jeszcze bardziej wywyższonego! Nigdy dotąd nie dowiedział się on tak dużo o Jezusie i nigdy wcześniej nie usłyszał tak wzniosłych prawd”3.

`Porównaj dwie wersje czwartego przykazania dekalogu w Wj 20,11 i Pwt 5,15. Wersety te wskazują na sobotę, siódmy dzień tygodnia, jako upamiętnienie zarówno stworzenia, jak i zbawienia, przypominając nam, że Bóg nas stworzył i odkupił/uratował. Jak możemy w każdą sobotę lepiej uświadomić sobie realność Boga jako Stwórcy i Odkupiciela? Pomyśl o tym, na co zdałoby się nam wiedzieć, że Bóg jest naszym Stwórcą, gdybyśmy nie wiedzieli, że jest On także naszym Odkupicielem?`