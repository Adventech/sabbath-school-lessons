---
title:  Do dalszego studium
date:  11/01/2019
---

„Prześladowanie, jakiego doświadczył Jan, stało się narzędziem działania łaski. Wyspa Patmos zajaśniała chwałą zmartwychwstałego Zbawiciela. Jan ujrzał Chrystusa w ludzkiej postaci i ze znakami ukrzyżowania, które będzie On nosił na rękach i nogach na zawsze jako oznakę swej chwały. Janowi pozwolono ujrzeć jego zmartwychwstałego Pana odzianego taką chwałą, jaką ujrzeć może człowiek i przeżyć.

Wygląd Chrystusa, w jakim ukazał się Janowi, jest dla wszystkich wierzących i niewierzących dowodem, że był to zmartwychwstały Chrystus. Dla Kościoła jest On żywą mocą. Czasami czarne chmury spowijają lud Boży. Wydaje się, że ucisk i prześladowanie doprowadzą do jego unicestwienia. Ale w takich czasach udzielane są najgłębsze lekcje. Chrystus często wkracza do więzień i objawia się swoim wybranym. Jest z nimi wśród ognia stosów. Jak w ciemnościach nocy najjaśniej świecą gwiazdy, tak najjaśniejsze promienie chwały Bożej ukazują się w najgłębszym mroku. Im ciemniejsze niebo, tym czystsze i bardziej imponujące są promienie Słońca Sprawiedliwości, to jest zmartwychwstałego Zbawiciela”6.

**Pytania do dyskusji**

`1. Jan podzielił się z adresatami tym, co zobaczył i usłyszał na wyspie Patmos. Co ty widzisz i słyszysz, czytając Ap 1,12-20? Jakie słowa pocieszenia czerpiesz z tego, co zostało objawione w tym fragmencie księgi?`

`2. Pierwszy anioł w Ap 14,7 wzywa mieszkańców ziemi w czasach końca, by oddali „pokłon temu, który stworzył niebo i ziemię, i morze i źródła wód”. To słownictwo zostało zaczerpnięte z Wj 20,11. Co przesłanie pierwszego anioła mówi o objawionym w Apokalipsie Jana znaczeniu soboty w czasach końca?`

`3. Wielu chrześcijan doświadcza czegoś paradoksalnego. Otóż im dłużej są w Kościele, tym łatwiej ich wiara przygasa, a nawet zupełnie gaśnie. Przecież powinno być odwrotnie! Im dłużej idziemy z Jezusem, tym więcej powinniśmy się nauczyć o Nim i Jego miłości do nas. Jak możemy nie tylko zachować płomień wiary, ale i sprawić, by stawał się większy i jaśniejszy?`