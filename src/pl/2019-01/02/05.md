---
title:  Przesłania Chrystusowe wówczas i dziś
date:  09/01/2019
---

`Przeczytaj Ap 1,11.19-20. Jezus przekazał siedem szczególnych przesłań do zborów w Azji Mniejszej. Jak fakt, iż w prowincji tej znajdowało się znacznie więcej zborów niż siedem, wskazuje na symboliczne znacznie tych przesłań dla chrześcijan w ogólności?`

Przesłania, które Jezus polecił Janowi wysłać do siedmiu zborów, zostały zapisane w 2. i 3. rozdziale Apokalipsy Jana. Można je zastosować na trzech poziomach:

1. Zastosowanie historyczne. Przesłania te zostały w pierwszym wieku naszej ery pierwotnie wysłane do siedmiu zborów znajdujących się w pomyślnie rozwijających się miastach Azji Mniejszej. Chrześcijanie stanęli tam wobec poważnych wyzwań. W kilku z tych miast wprowadzono kult cesarza w świątyniach jako przejaw lojalności wobec Cesarstwa Rzymskiego. Oddawanie boskiej czci cesarzowi uznano za obowiązkowe. Obywatele państwa musieli uczestniczyć w publicznych uroczystościach i pogańskich ceremoniach religijnych. Ponieważ wielu chrześcijan odmówiło uczestniczenia w tych praktykach, spotkały ich prześladowania, a nawet męczeńska śmierć. Na polecenie Jezusa Jan napisał do siedmiu zborów, by pomóc im stawić czoło owym wyzwaniom.

2. Zastosowanie prorocze. Fakt, iż Apokalipsa Jana jest księgą proroczą, a przy tym jedynie siedem zborów zostało wybranych jako adresaci tych przesłań, wskazuje na proroczy charakter przesłań. Duchowy stan siedmiu zborów jest zbieżny z duchowym stanem Kościoła Bożego w kolejnych okresach dziejów. Siedem przesłań ma więc z perspektywy nieba ukazać panoramiczny przegląd duchowego stanu chrześcijaństwa od pierwszego wieku naszej ery aż do końca świata.

3. Zastosowanie powszechne. Jak cała Apokalipsa Jana została wysłana jako jeden list, który miał być odczytany we wszystkich zborach (zob. Ap 1,11; 22,16), tak i siedem przesłań zawiera także lekcje odnoszące się do wszystkich chrześcijan we wszystkich wiekach. W ten sposób owe przesłania wskazują na różnego rodzaju chrześcijan w różnych miejscach i różnych czasach. Na przykład ogólna charakterystyka współczesnego chrześcijaństwa to stan zboru w Laodycei, ale poszczególni chrześcijanie mogą się utożsamiać z cechami wymienionymi w przesłaniach do innych zborów. Dobra nowina jest taka, że bez względu na nasz duchowy stan Bóg „wychodzi naprzeciw upadłym ludzkim istotom tam, gdzie one są”4.

`Wyobraź sobie, że Pan miałby skierować do twojego zboru list podobny do tych, jakie skierował do siedmiu zborów z Apokalipsy Jana, a dotyczący wyzwań stojących przez twoim zborem oraz jego duchowego stanu. Co Jezus mógłby zawrzeć w takim liście?`