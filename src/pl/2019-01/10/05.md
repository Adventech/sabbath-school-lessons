---
title:  Przesłanie drugiego anioła
date:  06/03/2019
---

Przesłanie drugiego anioła ogłasza upadek — czyli odstępstwo — Babilonu i obnaża go jako fałszywy system religijny. W Ap 17,5 Babilon nazwany został matką wszetecznic. „Jej córki symbolizują Kościoły, które zachowują nauki matki i jej tradycje oraz idą za jej przykładem, poświęcając prawdę i akceptację przez Boga w celu zawarcia nieprawego związku ze światem”13.

`Przeczytaj Ap 14,8; 18,2; Iz 21,9. Dwukrotne powtórzenie słowa upadł wskazuje na stopniowe odstępstwo i oznacza pewność pełnego moralnego upadku. Babilon został przedstawiony jako już upadły, ale jego upadek jest także wskazany jako mający nastąpić w przyszłości. Dlaczego?`

Eschatologiczny Babilon w Apokalipsie Jana to połączenie fałszywych systemów religijnych obejmujące rzymski katolicyzm i odstępczy protestantyzm. Systemy te oddadzą się na służbę szatanowi przeciwko ludowi Bożemu (zob. Ap 13,11-18; 16,13; 17,5). Ta odstępcza religijna unia będzie przejawiać arogancję starożytnej Babilonii, wywyższając się ponad Boga i starając się zająć Jego miejsce w świecie. Przesłanie drugiego anioła ostrzega lud Boży, iż ten bezbożny system coraz dalej będzie odchodził od prawdy wskutek odrzucenia światła płynącego z przesłania ewangelii w czasach ostatecznych. Jednak „upadek Babilonu będzie całkowity dopiero wtedy, gdy zostanie osiągnięty ten stan i w chrześcijaństwie nastąpi zupełne połączenie się Kościoła ze światem”14.

`Przeczytaj jeszcze raz Ap 14,8; 17,2; 18,3. W jaki sposób Babilon sprawia, że mieszkańcy świata upijają się winem jego rozpusty? Co symbolizuje to wino?`

17. rozdział Apokalipsy Jana przedstawia eschatologiczny Babilon jako nierządnicę upijającą mieszkańców ziemi winem swojej rozpusty (zob. Ap 17,2).

Wino Babilonu oznacza fałszywe nauki i fałszywą ewangelię oferowaną przez ten odstępczy system religijny. Dzisiaj, gdy wiele Kościołów protestanckich, wypełniając biblijne proroctwo, w szybkim tempie usuwa różnice, które niegdyś dzieliły je od Kościoła rzymskokatolickiego, i odwraca się od biblijnej prawdy, widzimy demoralizujący wpływ wina Babilonu wśród rzekomych wyznawców Chrystusa. Dostrzegamy poglądy, takie jak teistyczna ewolucja, zupełnie przeciwne biblijnemu stworzeniu, do którego nawiązuje przesłanie pierwszego anioła, zastępowanie zasady sola Scriptura teologiczną tradycją, zmianę etyki nacechowaną porzuceniem biblijnych definicji płci, małżeństwa itd. Pijani ludzie nie są w stanie prawidłowo myśleć. Gdy ludzie upijają się duchowo winem Babilonu, ten zwodzi ich, by czcili bestię z morza i przyjęli jej znamię.