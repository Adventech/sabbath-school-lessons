---
title:  Przesłanie pierwszego anioła (cz. II)
date:  05/03/2019
---

Apokalipsa Jana wskazuje na to, że głównym zagadnieniem kontrowersji podczas ostatniego kryzysu w historii tego świata będzie kwestia oddawania czci i wierności Bogu objawiającej się posłuszeństwem Jego przykazaniom (zob. Ap 14,12). Mieszkańcy świata podzielą się na dwie grupy: na tych, którzy boją się Boga i oddają Mu cześć, oraz na tych, którzy boją się bestii i czczą ją.

`Przeczytaj pierwsze cztery przykazania dekalogu (zob. Wj 20,2-11). Następnie przeczytaj 13. rozdział Apokalipsy Jana. Jak domaganie się przez bestię czci dla siebie (zob. Ap 13,7-8), ustanowienie obrazu bestii i zmuszanie do oddawania mu czci (zob. Ap 13,14-15), bluźnienie Bogu i Jego imieniu (zob. Ap 13,5-6) oraz narzucanie ludziom znamienia bestii (zob. Ap 13,16-17) wskazują na ataki szatana na pierwsze cztery przykazania dekalogu podczas finalnego kryzysu?`

Zasadniczą koncepcją pierwszych czterech przykazań dekalogu jest oddawanie czci Bogu. Apokalipsa Jana wskazuje, że przykazania te będą standardem lojalności wobec Boga podczas ostatecznego kryzysu. Finalna faza wielkiego boju między Chrystusem a szatanem wyraźnie będzie dotyczyć oddawania religijnej czci ze szczególną rolą pierwszych czterech przykazań biblijnego dekalogu.

Kluczowe zagadnienie podczas finalnego kryzysu zostało podkreślone w drugim wezwaniu przesłania pierwszego anioła. Wezwanie: „Oddajcie pokłon temu, który stworzył niebo i ziemię, i morze, i źródła wód” (Ap 14,7), jest niemal dosłownym cytatem z czwartego przykazania dekalogu (zob. Wj 20,11). Ten fakt wskazuje na to, że wezwanie do oddawania czci Bogu Stwórcy jest wezwaniem do świętowania soboty.

Odpoczynek i oddawanie czci Bogu siódmego dnia tygodnia — w sobotę — jest szczególnym znakiem naszej więzi z Bogiem (zob. Wj 31,13; Ez 20,12). Przesłanie pierwszego anioła to wezwanie do oddawania czci Stwórcy.

„Święcenie fałszywego dnia odpoczynku zgodnie z przepisami Kościoła, lecz wbrew czwartemu przykazaniu dekalogu, będzie znakiem wierności mocy wrogo ustosunkowanej do Boga, zaś zachowywanie prawdziwego szabatu, jako przejaw posłuszeństwa wobec prawa Bożego, będzie dowodem wierności względem Stwórcy. Podczas gdy jedna grupa przyjmie znak uległości wobec ziemskich mocy i otrzyma znamię zwierzęcia, druga wybierze znak wierności wobec autorytetu Boga i przyjmie pieczęć swego Stwórcy”12.

`Jak nasze zrozumienie prawdy o stworzeniu wiąże się ze zrozumieniem prawdy o zbawieniu? Dlaczego świętowanie soboty zgodnie z przykładem danym nam przez Boga jest dla nas tak ważne?`