---
title:  Przesłanie trzeciego anioła
date:  07/03/2019
---

`Jak Ap 14,12 przedstawia wierny lud Boży?`

Ap 14,9-10 ostrzega przed losem tych, którzy doświadczą gniewu Bożego w przeciwieństwie do wiernego ludu Bożego. W Starym Testamencie wylanie gniewu Bożego zostało symbolicznie opisane jako wypicie wina z kielicha (zob. Jr 25,15-16). Surowość sądu nad czcicielami bestii została wyrażona jako wypicie wina gniewu Bożego, które zostało nalane do kielicha jako „samo czyste wino” (Ap 14,10), czyli nierozcieńczone. W starożytności często rozcieńczano wino wodą, by osłabić jego upajające działanie. Ale wino gniewu Bożego jest opisane jako nierozcieńczone (gr. akratos). Nierozcieńczone — czyste — wino oznacza wylanie gniewu Bożego z całą siłą, bez miłosierdzia.

`Przeczytaj Ap 14,10-11 i 20,10-15. Jak Iz 34,8-10 i Jud 1,7 pomagają zrozumieć stwierdzenie: „A dym ich męki unosi się w górę na wieki wieków” (Ap 14,11)?`

Zapowiedź męki w ogniu i siarce oznacza zupełne unicestwienie. Ogień i siarka są narzędziem kary (zob. Rdz 19,24; Iz 34,8-10). Wznoszący się dym zagłady jest znanym wyobrażeniem w Biblii. Izajasz prorokował o przyszłym zniszczeniu Edomu przez ogień i siarkę — Edom miał się stać płonącą smołą, która „ani w nocy, ani w dzień nie zgaśnie, jego dym wznosić się będzie zawsze” (Iz 34,10). Juda, opisując los Sodomy i Gomory, dodaje, że poniosły one karę „ognia wiecznego” (Jud 1,7). Oczywiste jest, że nie chodzi tu o ogień, który wiecznie będzie płonąć, bo przecież ogień, który strawił te starożytne miasta, już dawno wygasł. To skutki działania tego ognia są wieczne, a nie on sam. Wieczny ogień w Apokalipsie Jana oznacza bezpowrotne unicestwienie, a sam ogień będzie płonął tak długo, aż dopełni swego dzieła.

`Choć możemy być wdzięczni Bogu za prawdę o tym, że żadne płomienie piekielne nie będą płonąć wiecznie, to jednak unicestwienie w ogniu piekielnym jest straszne. Jak trwałość i surowość kary świadczy o świętym zadaniu — jakie zostało nam powierzone — polegającym na ostrzeżeniu ludzi przed tym, co nadchodzi?`