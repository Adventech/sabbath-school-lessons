---
title:  Poselstwo trzech aniołów
date:  03/03/2019
---

Tuż przed końcem świata Bóg posyła swoje ostrzegawcze przesłania symbolicznie przedstawione jako trzej aniołowie lecący środkiem nieba i przemawiający do całej ludzkości. Greckie słowo angelos — tłumaczone jako anioł — oznacza posłańca. Dowody zawarte w Apokalipsie Jana świadczą, że trzej aniołowie to symbol ludu Bożego, któremu powierzono głoszenie światu przesłania na czasy końca.

`Przeczytaj Ap 14,6 i Mt 24,14. Przesłanie pierwszego anioła zostało określone jako ewangelia wieczna (zob. Ap 14,6). Jak fakt, iż przesłanie to zostało nazwane ewangelią wieczną, świadczy o treści i celu przesłania pierwszego anioła? Dlaczego przesłanie to jest tak ważne dla wszystkiego, w co wierzymy?`

Pierwsze przesłanie na czasy końca to głoszenie ewangelii w kontekście godziny sądu Bożego nad światem. Ewangelia to dobra nowina o Bogu, który zbawia ludzi na podstawie wiary w Jezusa Chrystusa i Jego dzieło dokonane dla nich. Ewangelia ta jest wieczna, bo Bóg nigdy się nie zmienia. Jego plan zbawienia został przyjęty, zanim jeszcze zostaliśmy stworzeni (zob. 2 Tm 1,9; Tt 1,2). Przesłanie pierwszego anioła obejmuje zarówno zbawienie, jak i sąd. Jest to dobra nowina dla tych, którzy oddają chwałę Bogu i czczą Go jako swego Stwórcę, ale jest to także ostrzeżenie przed sądem dla tych, którzy odrzucają Stwórcę i znak prawdziwego Jego uwielbienia ustanowiony przez Niego — siódmy dzień tygodnia, sobotę.

Trzej aniołowie zostali przedstawieni jako głoszący swoje przesłania „donośnym głosem” (Ap 14,6.9). Te przesłania są pilne i ważne, więc muszą być usłyszane przez wszystkich, gdyż dotyczą ich wiecznego przeznaczenia. Jako takie muszą być ogłoszone wszystkim narodom, plemionom, grupom językowym i ludom. To zwiastowanie jest szczególnie istotne, gdyż w czasach końca bestia będzie sprawować swoją „władzę nad wszystkimi plemionami i ludami, i językami, i narodami” (Ap 13,7). Zwodniczym działaniom szatana o ogólnoświatowym zasięgu przeciwstawione zostaje ogólnoświatowe głoszenie ewangelii w czasach końca.

Przesłania trzech aniołów są głoszone przez lud Boży, by przeciwstawić się szatanowi i jego sprzymierzeńcom w czasach końca — smokowi symbolizującemu pogaństwo i spirytyzm, bestii z morza symbolizującej rzymski katolicyzm oraz fałszywemu prorokowi, czyli bestii podobnej do baranka, a symbolizującej odstępczy protestantyzm (zob. 13. rozdział Apokalipsy Jana). Owe siły zła będą działać aż do czasu siódmej plagi (zob. Ap 16,13-14). Tak więc w świecie głoszone będą dwa przeciwstawne przesłania, a każde z nich ma na celu pozyskanie lojalności mieszkańców ziemi.

`Jako adwentyści dnia siódmego zostaliśmy powołani do tego, by dotrzeć do świata z prawdami zawartymi w poselstwach trzech aniołów na czasy końca. Co czynisz, by pomagać w tym dziele? Co jeszcze możesz uczynić w tym celu?`