---
title:  Przesłanie pierwszego anioła (cz. I)
date:  04/03/2019
---

`Przeczytaj Ap 14,7 i Koh 12,13-14. Co to znaczy bać się Boga? Jak pojęcie bojaźni Bożej ma się do ewangelii i jak ewangelia wiąże się z przestrzeganiem przykazań Bożych? (Zob. także Rz 7,7-13). Jak bojaźń Boża powiązana jest z wielbieniem Boga?`

Apel: „Bójcie się Boga i oddajcie mu chwałę” (Ap 14,7), pojawia się w kontekście ewangelii wiecznej. Świadomość tego, czego Chrystus dokonał dla naszego zbawienia, prowadzi do pozytywnej odpowiedzi na Jego wezwanie.

W Biblii bojaźń Boża i oddawanie chwały Bogu są ze sobą ściśle powiązane (zob. Ps 22,24; Ap 15,4). Razem pojęcia te określają właściwą więź z Bogiem (zob. Hi 1,8) i posłuszeństwo wobec Niego.

Bać się Boga, nie znaczy odczuwać strach czy lęk przed Nim, ale traktować Go poważnie i szanować Jego obecność w naszym życiu. Lud Boży w czasach końca to ci, którzy boją się Boga (zob. Ap 11,18; 19,5). Bóg pragnie, by Jego lud miłował Go (zob. Pwt 11,13; Mt 22,37), był Mu posłuszny (zob. Pwt 5,29; Koh 12,13) i odzwierciedlał Jego charakter (zob. Rdz 22,12).

Ważne jest, by lud Boży oddawał chwałę Bogu, gdyż „nadeszła godzina sądu jego” (Ap 14,7). Sąd, o którym tu mowa, to sąd śledczy poprzedzający powtórne przyjście Jezusa, a więc z tego powodu zwany też sądem przedadwentowym. Celem tego sądu jest wskazanie, czy szczerze służymy Bogu i czy wybór ten znajduje potwierdzenie w naszych czynach (zob. 2 Kor 5,10). Po zakończeniu tego sądu przeznaczenie każdego człowieka zostanie określone (zob. Ap 22,11), a Jezus przyjdzie, przynosząc zapłatę każdemu stosownie do jego uczynków (zob. Ap 22,12).

Sąd w 14. rozdziale Apokalipsy Jana jest częścią ewangelii. Dla tych, którzy mają właściwą więź z Bogiem, sąd jest dobrą nowiną — oznacza bowiem usprawiedliwienie, zbawienie, wolność i życie wieczne. Jednak ten sam sąd jest złą nowiną dla nieposłusznych ludzi, jeśli nie okażą skruchy i nie nawrócą się do Boga, by przyjąć Jego przesłanie o sądzie na czasy końca. Bóg nie chce, by ktokolwiek zginął, ale by wszyscy się opamiętali i okazali skruchę (zob. 2 P 3,9).

`Czy mógłbyś sam stanąć na sądzie? Jakiego wyroku mógłbyś się spodziewać, biorąc pod uwagę twoje dotychczasowe życie? Jak twoja odpowiedź świadczy o potrzebie przyjęcia ewangelii i dlaczego ewangelia jest ściśle związana z sądem w przesłaniu pierwszego anioła?`