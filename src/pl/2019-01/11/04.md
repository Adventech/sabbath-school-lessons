---
title:  Wyschnięcie Eufratu
date:  12/03/2019
---

`Przeczytaj Ap 16,12; 17,1.15. Co symbolizuje w Apokalipsie Jana rzeka Eufrat? Co oznacza wyschnięcie Eufratu w kontekście siedmiu plag ostatecznych?`

W czasach starotestamentowych Eufrat był ważną ze strategicznego punktu widzenia rzeką dla wrogów Izraela — Asyrii i Babilonii. Rzeka ta przepływała przez Babilon i była bardzo ważna dla miasta, gdyż gwarantowała plony i dostarczała wody dla jego mieszkańców. Babilon bez Eufratu nie mógł po prostu istnieć.

Ap 17,1 opisuje eschatologiczny Babilon jako położony nad wieloma wodami, co przypuszczalnie jest nawiązaniem do Eufratu (zob. Jr 51,13). Ap 17,15 wyjaśnia, że wody, nad którymi rozsiadł się eschatologiczny Babilon, oznaczają ludzi, którzy go popierają — społeczne, świeckie i polityczne potęgi światowe stojące za tym systemem. Jednak siły te ostatecznie wycofają swoje poparcie dla Babilonu.

Scena przedstawiająca szóstą plagę odzwierciedla zdobycie starożytnego Babilonu przez Persa Cyrusa (zob. 5. rozdział Księgi Daniela). Według starożytnego greckiego historyka Herodota (485-426) pewnej nocy król Belsazar wydał ucztę dla swoich dostojników. Tej samej też nocy Persowie skierowali Eufrat do specjalnie wykopanego kanału i osuszonym korytem rzeki dostali się pod murami do miasta, zdobywając je z zaskoczenia.

Symboliczne wyschnięcie Eufratu w Ap 16,12 prowadzi do upadku eschatologicznego Babilonu. Ponieważ Eufrat w Apokalipsie Jana oznacza potęgi światowe wspierające Babilon, to wyschnięcie Eufratu oznacza wycofanie poparcia i atak na Babilon prowadzący do jego upadku.

Gdy ludzkość ujrzy gwałtowne zmiany zachodzące w świecie przyrody (zob. Ap 16,3-9), zwróci się do Babilonu o pomoc. Jednak gdy piąta plaga spadnie na siedzibę władzy Babilonu (zob. Ap 16,10-11), ludzie zrozumieją, że Babilon nie może im pomóc. Czując się oszukani, zwrócą się przeciwko Babilonowi i spowodują jego ostateczny upadek (zob. Ap 17,16). Jednak, jak zauważyliśmy, serca ludzi pozostaną zatwardziałe i nieprzychylne wobec Boga i Jego naśladowców. Wskutek tego ludzie ci ulegną ostatecznemu zwiedzeniu szatana, który będzie usiłował posłużyć się nimi, aby zgładzić lud Boży z powierzchni ziemi.

`W jaki sposób przekonałeś się, że ryzykowne jest pokładanie ufności w ludziach i ludzkich instytucjach?`