---
title:  Znaczenie siedmiu plag ostatecznych
date:  10/03/2019
---

Ludzie dokonali wyboru, opowiadając się albo za Bogiem, albo za Babilonem. Zanim Chrystus przyjdzie powtórnie, niszczycielskie wiatry szatańskiej furii, powstrzymywane dotąd (zob. Ap 7,1-3), zostaną uwolnione, a potem nastąpi siedem plag ostatecznych.

`Przeczytaj Ap 15,1 i Wj 7,1-11,10. Czego plagi egipskie mogą nauczyć nas o celu i znaczeniu siedmiu plag ostatecznych?`

Siedem plag nosi miano ostatecznych, gdyż nastąpią u samego końca dziejów tego świata. W przeciwieństwie do nich plagi towarzyszące siedmiu trąbom obejmowały niemal całą erę chrześcijańską i miały ograniczony zasięg. Plagi towarzyszące trąbom spadały, gdy ewangelia nadal była głoszona (zob. Ap 10,8-11,14), a wstawiennictwo Chrystusa wciąż trwało (zob. Ap 8,2-5). Plagi te były więc połączone z miłosierdziem, a ich celem było przywieść wrogów Boga do skruchy.

Natomiast wylanie siedmiu plag ostatecznych nastanie tuż przed powtórnym przyjściem Jezusa Chrystusa. Spadną one na tych, którzy, podobnie jak niegdyś faraon, zatwardzili swoje serca — odrzucili odkupieńczą miłość Boga i nie są już zdolni do okazania skruchy (zob. Ap 16,11). Gniew Boga to sprawiedliwy Jego sąd stosowny do wyborów dokonanych przez ludzi (zob. Rz 1,26-28). Potępieni ludzie poniosą konsekwencje własnych wyborów.

`Przeczytaj Ap 15,5-8; Wj 40,34-35; 1 Krl 8,10-11. Co w kwestii czasu wylania siedmiu plag ostatecznych sugeruje stwierdzenie, iż „nikt nie mógł wejść do świątyni” (Ap 15,8)?`

Zdanie „nikt nie mógł wejść do świątyni” (Ap 15,8), wskazuje, że czas łaski jest już zakończony (zob. Ap 22,11). Gdy wstawiennicza służba Chrystusa w niebie skończy się, nie będzie już możliwe doprowadzenie do skruchy kogokolwiek, kto wcześniej jej nie okazał. Tak więc siedem plag ostatecznych nie skłoni nikogo do skruchy, a jedynie obnażą one zatwardziałość serc tych, którzy stanęli po stronie Babilonu, oraz sprawią, że ludzie ci jeszcze bardziej znienawidzą Boga (zob. Ap 16,9.11).

`Spójrz na stan współczesnego świata, który pogrąża się w coraz większym grzechu. Czego fakt, iż siedem plag ostatecznych jest tak długo odwlekanych, uczy o miłosierdziu i cierpliwości Boga?`