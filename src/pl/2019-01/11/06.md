---
title:  Gromadzenie się na armagedonową bitwę
date:  14/03/2019
---

`Przeczytaj Ap 16,16. Jak skuteczne będzie zwiedzenie szatana w czasach końca w celu zgromadzenia mieszkańców świata na armagedonową bitwę?`

Zwodnicze demoniczne cuda odniosą ogólnoświatowy sukces. Odrzucając biblijną prawdę, ludzie uwierzą w kłamstwo, któremu będą towarzyszyć zwodnicze cuda (zob. 2 Tes 2,9-12). Zjednoczą się w jednym celu, co zostało symbolicznie podkreślone przez ich zgromadzenie się w jednym miejscu, które po hebrajsku nazywa się Armagedon, co znaczy: góra Megiddo. Megiddo nie było górą, ale warownym miastem w dolinie Jezreel (czyli na równinie Ezdrelon) u stóp pasma górskiego Karmel. Miasto to miało ważne strategiczne znaczenie.

Równina Ezdrelon słynęła z wielu decydujących bitew w dziejach Izraela (zob. Sdz 5,19; 6,33; 2 Krl 9,27; 23,39-30). Apokalipsa Jana używa tego historycznego tła, by przedstawić finalny konflikt (zwany armagedonem) między Chrystusem a siłami zła. Mieszkańcy świata zostali przedstawieni jako zjednoczona armia pod przywództwem szatańskiego przymierza.

Wyrażenie góra Megiddo jest najwyraźniej nawiązaniem do góry Karmel wznoszącej się nad doliną, w której znajdowało się starożytne miasto Megiddo. Góra Karmel była miejscem jednej z największych konfrontacji w dziejach Izraela między prawdziwym Bożym prorokiem (Eliaszem) a fałszywymi prorokami Baala (zob. 18. rozdział 1 Księgi Królewskiej). Ten pokaz miał rozstrzygnąć to, kto jest Prawdziwym Bogiem. Ogień, który spadł z nieba, wykazał, że Jahwe jest Jedynym Prawdziwym Bogiem i tylko On zasługuje na boską cześć. Ponieważ sporna duchowa kwestia armagedonowej bitwy: Czy być posłusznym Bogu, czy człowiekowi?, zostanie rozstrzygnięta przed wylaniem plag ostatecznych, ci, którzy staną po stronie smoka, bestii i fałszywego proroka (zob. Ap 16,13), znajdą się pod zupełnym panowaniem diabła — podobnie jak Judasz, gdy wydał Jezusa na ukrzyżowanie (zob. Łk 22,3). Gdy uświadomią sobie, że stanęli po niewłaściwej stronie, będą wołali do gór, by upadły na nich i ukryły ich (zob. Ap 6,16; zob. także 2 Tes 1,7-8).

Jednak zanim zostaną wylane ostateczne plagi, Ap 13,13-14 przedstawia bestię z ziemi jako zrzucającą ogień z nieba, by zwieść mieszkańców świata i wmówić im, że fałszywy system religijny, obejmujący fałszywe ożywienie duchowe pod wpływem złych duchów, jest dziełem Bożym.

Armagedon to nie konflikt wojskowy między państwami, który miałby być stoczony gdzieś na Bliskim Wschodzie, ale globalne duchowe zmagania, w których Chrystus zdecydowanie sprzeciwi się siłom ciemności (zob. 2 Kor 10,4). Wynik tego starcia będzie podobny jak na górze Karmel, ale będzie miał ogólnoświatowe skutki — Bóg zatriumfuje nad siłami ciemności.

`Od wielu lat miliony ludzi śledzą polityczne i wojskowe zmagania na Bliskim Wschodzie jako rzekome znaki końca świata i armagedonu; pomimo licznych przepowiedni i wyznaczania dat armagedon, jakiego oczekują, nie nastąpił i nie nastąpi. Jak możemy się ustrzec popełniania podobnych błędów w kwestii interpretowania lokalnych wydarzeń jako rzekomego wypełnienia biblijnych proroctw?`