---
title:  Do dalszego studium
date:  15/03/2019
---

„Tylko ci, którzy żyją zgodnie z prawami zawartymi w Biblii, ostoją się w ostatecznej walce. Każdy stanie przed wyborem:

— Słuchać Boga czy ludzi?

(...). Apostoł Paweł, mówiąc o ostatecznych dniach, stwierdził: »Albowiem przyjdzie czas, że zdrowej nauki nie ścierpią« (2 Tm 4,3). Ten czas już przyszedł. Tłumy odwracają się od prawd biblijnych, gdyż te nie zgadzają się z pragnieniami grzesznego i miłującego świat serca, szatan zaś podsuwa im zwodnicze nauki, w jakich znajdują upodobanie.

Bóg chce mieć na ziemi lud, który jedynie Biblię uznaje za podstawę wszelkich nauk i reform. Ani opinie uczonych, ani twierdzenia nauki, ani artykuły wiary lub uchwały rad Kościołów, których jest tak wiele, jak wiele jest Kościołów, i które przeczą sobie wzajemnie, ani też głos większości — wszystko to razem wzięte nie może być argumentem za lub przeciw jakiejkolwiek zasadzie wiary. Zanim przyjmiemy jakieś poselstwo lub naukę, powinniśmy zażądać najpierw wyraźnego dowodu:

— Tak mówi Pan.

(...). Głównym momentem tego wielkiego dramatu zwiedzenia będzie chwila, gdy sam szatan ukaże się ludziom jako Chrystus. Kościół długo czekał na przyjście Zbawiciela i na spełnienie swych nadziei. Teraz wielki oszust upozoruje przyjście Pana. W różnych częściach świata pojawi się wśród ludzi jako majestatyczna istota o oślepiającej jasności, przypominająca postać Syna Bożego przedstawioną w Apokalipsie Jana (zob. Ap 1,13­-15). Wspaniałości, jaka będzie go otaczać, nie widziało jeszcze żadne ludzkie oko. W powietrzu zabrzmi radosny okrzyk:

— Chrystus przyszedł! Chrystus przyszedł!

Ludzie złożą mu hołd, padając przed nim, a on podniesie nad nimi swe ręce, błogosławiąc ich, jak kiedyś Jezus błogosławił swych uczniów, gdy jeszcze był na ziemi. Jego delikatny i miły głos będzie brzmiał jak piękna muzyka. Łagodnym i współczującym tonem wypowie niektóre prawdy nieba, których kiedyś uczył Zbawiciel, uzdrowi chorych, a potem w przybranej postaci Chrystusa powie, że zmienił święcenie soboty na święcenie niedzieli i nakaże wszystkim czcić dzień, który on błogosławi. Stwierdzi następnie, że ci, którzy nadal święcą siódmy dzień, znieważają jego imię i nie chcą słuchać aniołów, jakich wysłał do nich ze światłem i prawdą. Będzie to największe zwiedzenie”3.

**Pytania do dyskusji**

`1. Przeczytaj ostrzeżenie Jezusa w Ap 16,15 wtrącone w opis przygotowań do armagedonu. Zwróć uwagę na podobieństwo tego ostrzeżenia do rady skierowanej wcześniej przez Chrystusa do zboru w Laodycei (zob. Ap 3,18). Jak słowa Chrystusa podkreślają znaczenie laodycejskiego przesłania dla ludu Bożego żyjącego w czasie przygotowania do tego finalnego konfliktu? W jaki sposób to przesłanie odnosi się do ciebie osobiście?`

`2. Białe szaty w Apokalipsie Jana symbolizują sprawiedliwość Chrystusa (zob. Ap 3,4-5; 19,7-9). Jedynie ci, którzy przywdzieją białą szatę sprawiedliwości Chrystusa, będą mogli przetrwać finalny kryzys. W jaki sposób możemy zachować nasze białe i czyste szaty dzięki krwi Baranka (zob. Ap 7,14)?`