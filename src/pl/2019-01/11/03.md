---
title:  Wylanie siedmiu plag ostatecznych
date:  11/03/2019
---

Wraz z ustaniem w niebiańskiej świątyni wstawiennictwa Chrystusa los każdego człowieka będzie na zawsze przypieczętowany. Nadejdzie czas, by ci, którzy wzgardzili ewangelią, doświadczyli gniewu Bożego w całej pełni.

Siedem plag ostatecznych odzwierciedla plagi wylane na Egipt (zob. Wj 7,1-11,10). Jak plagi spadające na starożytnych Egipcjan nie dotknęły Izraelitów, tak i eschatologiczny lud Boży będzie chroniony w tym czasie ucisku (zob. Ps 91,3-10)1. Plagi egipskie pokazały zatwardziałość serca faraona i niezdolność egipskich bogów do ochronienia Egipcjan. Podobnie siedem plag ostatecznych stopniowo coraz bardziej zatwardzi serca czcicieli bestii z morza i objawi bezsilność Babilonu w kwestii uchronienia ich przed karą Bożą.

`Przeczytaj Ap 15,1-11. Co i jak opisano w tych wersetach?`

Pierwsze cztery plagi „nie ogarną całej ziemi, gdyż wszyscy jej mieszkańcy musieliby zginąć”2. Pierwsza plaga powoduje złośliwe i odrażające wrzody wyłącznie u czcicieli bestii. Plagi druga i trzecia dotykają mórz, rzek i źródeł, zamieniając wodę w krew. Bez wody do picia zbuntowana ludzkość nie może przetrwać. Czwarta plaga dotyka słońca, tak iż pali ludzi żarem, powodując nieznośne cierpienia.

Nieznośne cierpienie powodowane przez plagi nie zmiękczy serc niesprawiedliwych ludzi i nie zmienią oni swojej buntowniczej postawy. Zamiast tego będą oni przeklinać Boga i bluźnić Mu za to, że dopuścił do tych plag. Nikt z bezbożnych nie okaże więc skruchy.

W Ap 16,10-11 (zob. także Wj 10,21-23) widzimy, że piąta plaga dotknie tronu bestii. To szatan przekazał tron bestii (zob. Ap 13,2). Teraz nawet tron szatana nie może się ostać wobec siły plag. Gdy ludzie będą cierpieć, uświadomią sobie, że Babilon nie może ich ochronić. Jednak nastawili się przeciwko Bogu i nawet przerażające plagi nie zmienią ich postawy.

`Jak możemy trwać w łączności z Panem, aby nawet w obliczu nieszczęścia być pewnymi Jego miłości i ufać Mu pomimo cierpienia, które nas spotyka?`