---
title:  Ostatnie wielkie zwiedzenie szatana
date:  13/03/2019
---

W Ap 16,12 czytamy, że celem osuszenia Eufratu jest przygotowanie drogi „dla królów ze wschodu słońca”. W Starym Testamencie królowie ze wschodu słońca to Cyrus i jego armia przybywający z północy, a następnie podchodzący bezpośrednio do Babilonu ze wschodu (zob. Iz 41,25). Ich podbój Babilonii umożliwił ludowi Bożemu powrót do ojczyzny (zob. Iz 44,27-28). W podobny sposób symboliczne osuszenie eschatologicznego Eufratu przygotuje drogą dla królów ze wschodu, by umożliwić wyzwolenie ludu Bożego u kresu historii świata.

Królami ze wschodu słońca w Ap 16,12 są Chrystus i Jego niebiańskie wojsko. Podczas swego powtórnego przyjścia Jezus przybędzie w otoczeniu swoich anielskich zastępów przyobleczonych „w czysty, biały bisior” (Ap 19,14), który oznacza ich bezgrzeszność (zob. Ap 15,6). Na czele niebiańskich zastępów Chrystus, jak wskazuje Ap 17,14, pokona siły szatańskie uciskające Jego lud (por. Mt 24,30-31). Ostateczny konflikt sił zła z Chrystusem i Jego ludem prowadzący do drugiego adwentu został nazwany armagedonem.

`Przeczytaj Ap 16,13-14. Jaka jest rola trzech nieczystych duchów w przygotowaniu świata na armagedon? W jakim sensie jest to szatańska podróbka poselstwa trzech aniołów z 14. rozdziału Apokalipsy Jana (zob. 1 Tm 4,1)?`

W czasie ostatnich wydarzeń prowadzących do końca czasu łaski każdy człowiek będzie musiał wybrać, po której z dwóch stron stanie podczas armagedonu. Zanim nastąpi ten ostateczny duchowy bój, Jan widzi trzy demoniczne duchy przypominające żaby. Ostatnia próba szatana, by zwieść ludzkość, zostanie przeprowadzona z pomocą demonicznych kłamliwych duchów. Smok (pogaństwo i spirytyzm), bestia z morza (rzymski katolicyzm) i fałszywy prorok (odstępczy protestantyzm) zjednoczą się pod wodzą szatana (zob. Ap 13,11-12). Szatan uzdolni bestię podobną do baranka do dokonywania wielkich cudów obejmujących spirytystyczne objawienia (zob. Ap 13,13-17). Znaki te będą częścią zwodniczej strategii szatana w czasach końca w celu przekonania mieszkańców świata, by poszli za nim zamiast za Prawdziwym Bogiem.

Zaślepieni nienawiścią do Boga i Jego prawdy przywódcy światowi chętnie uwierzą w szatańskie kłamstwa mające pozór przyjemnych religijnych teorii (zob. 2 Tes 2,9-12). Ostatecznie zjednoczą się podczas finalnej bitwy, która doprowadzi do końca świata.