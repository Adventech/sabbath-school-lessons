---
title:  Weselna uczta Baranka
date:  24/03/2019
---

`Przeczytaj Ap 19,6-9 i J 14,1-3. Dlaczego uczta weselna jest właściwą ilustracją długo oczekiwanego połączenia Chrystusa z Jego ludem?`

Dwa tysiące lat temu Chrystus opuścił swój niebiański dom, by zaprosić swoich wyznawców na weselną ucztę (zob. Mt 22,1-14), która odbędzie się po Jego zaślubinach z Jego oblubienicą. „Zawarcie małżeństwa symbolizuje przyjęcie przez Chrystusa Jego królestwa. Święte miasto, Nowe Jeruzalem, (...) nazwane jest oblubienicą, małżonką Baranka. (...). W Apokalipsie Jana lud Boży przedstawiony jest jako zaproszeni na ucztę weselną goście (zob. Ap 19,9). Będąc gośćmi, nie mogą być jednocześnie oblubienicą.

(...). W przypowieści z 22. rozdziału Ewangelii Mateusza użyty jest podobny symbol uczty weselnej. Wynika z niego wyraźnie, że sąd śledczy będzie miał miejsce przed uroczystością weselną. Zanim bowiem uczta się rozpoczęła, król przyszedł, aby przypatrzeć się gościom, czy są odziani w szaty weselne (zob. Mt 22,11), to jest w nieskalane szaty charakteru wybielonego »we krwi Baranka« (Ap 7,14)”1.

Po swojej śmierci i zmartwychwstaniu Oblubieniec powrócił do domu swego Ojca, by przygotować miejsce dla swego ludu, to jest swoich gości weselnych (zob. J 14,1-3). Podczas przygotowywania się na Jego powrót pozostali oni na ziemi. Przy końcu świata On przyjdzie powtórnie i zabierze ich do domu swego Ojca.

W Ap 19,8 czytamy, że czysty i lśniący bisior (lniana tkanina) został dany oblubienicy Chrystusa. To oznacza, że goście weselni, którzy wejdą do miasta, nie przypisują sobie żadnej zasługi w związku ze swoimi dobrymi uczynkami. Choć czysty i lśniący bisior oznacza sprawiedliwe uczynki świętych, to uczynki te są wynikiem ich jedności z Chrystusem, który żyje w nich. Tak więc owe szaty symbolizują Jego sprawiedliwość oraz fakt, iż dzięki Jego sprawiedliwości Jego wyznawcy „przestrzegają przykazań Bożych i wiary Jezusa” (Ap 14,12).

Będąc na ziemi, Jezus opowiedział przypowieść o uczcie weselnej. Jeden z gości wybrał się na tę ucztę we własnej szacie, zamiast w szacie weselnej dostarczonej przez króla, wskutek czego został wyrzucony z wesela (zob. Mt 22,1-14).

Ap 3,18 wskazuje, że szata sprawiedliwości Chrystusa, złoto wiary i miłości oraz maść Ducha Świętego, przywracająca duchowy wzrok, to największe potrzeby ludu Bożego żyjącego w czasach końca. Oferta Jezusa dla laodycejczyków, by nabyli od Niego te dary, wskazuje nam, że On domaga się czegoś w zamian za to, co nam oferuje. Otóż żąda oddania Mu naszej rzekomej samowystarczalności i pewności siebie, a w zamian daje nam życie pełne posłuszeństwa Jemu i zaufania do Niego jako naszej jedynej nadziei na zbawienie.

`Nie jesteśmy zbawieni dzięki naszym dobrym uczynkom, ale jakie sprawiedliwe uczynki jasno określają twoje życie w wierze?`