---
title:  Koniec armagedonu
date:  25/03/2019
---

`Przeczytaj Ap 19,11-16. Jak nazywa się Jeździec na białym koniu i co oznacza ostry miecz wychodzący z Jego ust? Co mówi to nam o tym, jak to jest znaleźć się ostatecznie po zwycięskiej stronie?`

Widzimy tu opis powtórnego przyjścia Chrystusa i spełnienia Jego obietnicy. Przyjścia tego oczekiwali wierzący we wszystkich czasach. Jego lud — podobnie jak sam Jezus — opiera swoją wiarę na Słowie Bożym. Ap 19,11-16 jest zwieńczeniem wielu zwycięstw Jezusa: zwycięstwa nad szatanem w niebie, zwycięstwa nad szatanem na pustyni, zwycięstwa na krzyżu i ostatecznego zwycięstwa podczas powtórnego przyjścia.

„Na wschodzie pojawia się mały biały obłok wielkości połowy ludzkiej dłoni. Jest to obłok otaczający Zbawiciela. Lud Boży wie, że to znak Syna Człowieczego. W uroczystym milczeniu wszyscy obserwują, jak obłok zbliża się, rośnie i staje się coraz wspanialszy, aż w końcu przekształca się w olbrzymi jaśniejący obłok chwały, który na dole otoczony jest pożerającym ogniem, a na górze tęczą przymierza; to Jezus zbliża się jako Potężny Zwycięzca. Nie jest to już mąż boleści pijący gorzki kielich zniewagi i bólu, lecz Zwycięzca na niebie i ziemi, który osądzi żywych i umarłych. Jest Wiernym i Prawdziwym, który »sprawiedliwie sądzi i sprawiedliwie walczy. (...). I szły za nim wojska niebieskie« (Ap 19,11.14). Towarzyszy Mu niezliczony orszak świętych aniołów śpiewających hymny na Jego cześć. Wydaje się, że niebo jest pełne świetlanych postaci — krocie tysięcy i tysiące tysięcy. Ludzkie pióro nie zdoła opisać wspaniałości tego obrazu, a śmiertelny umysł jej pojąć”2.

W 2 Tes 1,8-10 Paweł podaje kolejny opis ostatecznego zwycięstwa Chrystusa podczas Jego powtórnego przyjścia, gdy wszystkie świeckie i religijne potęgi, które knuły przeciwko Niemu, zostaną unicestwione, a Jego lud zostanie wyzwolony i obdarzony życiem wiecznym.

`19. rozdział Apokalipsy Jana opisuje dwie uczty — jedną w Ap 19,9, a drugą w Ap 19,17-18. Na pierwszej uczcie ludzie będą osobami spożywającymi, a na drugiej — żerowiskiem. Trudno sobie wyobrazić większy kontrast w przedstawieniu tego, co jest stawką wielkiego boju dla każdego człowieka. Czego te sceny powinny nauczyć nas o tym, jak poważnie powinniśmy traktować naszą misję, do której wzywa nas nasza wiara?`