---
title:  Nowe niebo i nowa ziemia
date:  27/03/2019
---

`Po unicestwieniu grzechu ziemia zostanie odnowiona jako miejsce zamieszkania odkupionych. Jaki będzie ten nowy świat?`

W Ap 21,1 Jan widzi „nowe niebo i nową ziemię”. Biblia mówi o trzech niebach: atmosferze, widzialnym kosmosie oraz siedzibie Boga (zob. 2 Kor 12,2). W Ap 21,1 chodzi o atmosferę ziemi. Skażona ziemia i skażone niebo nie mogą przetrwać Bożej obecności (zob. Ap 20,11). Greckie słowo kainos (nowy) odnosi się do czegoś, co jest nowe pod względem jakościowym, a nie tylko w sensie następstwa czasowego. Nasza planeta zostanie oczyszczona przez ogień i przywrócona do stanu sprzed upadku (zob. 2 P 3,10-13).

Szczególnie interesujące jest to, że pierwszą rzeczą, której Jan nie dostrzega na nowej ziemi, jest morze. Fakt, iż Jan nawiązuje do morza, a nie do mórz jako takich, wskazuje na to, że przypuszczalnie ma na myśli otaczające wyspę Patmos morze będące symbolem rozłąki i cierpienia. Dla niego brak morza na nowej ziemi oznaczał wolność od cierpienia spowodowanego rozłąką z ukochanymi ludźmi.

`Przeczytaj Ap 21,2-8; 7,15-17. Jakie podobieństwa występują między opisem nowej ziemi i Edenu w 2. rozdziale Księgi Rodzaju?`

Życie wolne od cierpienia i śmierci na odnowionej ziemi jest zagwarantowane przez obecność Boga wśród Jego ludu. Ta obecność będzie się objawiać w Nowym Jeruzalem, które dzięki temu stanie się przybytkiem „Boga między ludźmi” (Ap 21,3), czyli miejscem zamieszkania Stwórcy pośród Jego ludu. Obecność Boga uczyni nową ziemię prawdziwym odzyskanym rajem.

Obecność Boga gwarantuje też wolność od cierpienia, łez, śmierci, smutku, płaczu i bólu — wszystkich skutków grzechu. Wraz z unicestwieniem grzechu „pierwsze rzeczy przeminęły” (Ap 21,4).

Taką nadzieję na uwolnienie od śmierci i cierpienia wyraziła Marta po śmierci swojego brata:

— „Panie! Gdybyś tu był, nie byłby umarł brat mój” (J 11,21).

Maria i Marta wiedziały, że śmierć nie może panować w obecności Chrystusa. Podobnie stała obecność Boga na nowej ziemi będzie gwarantować wolność od bólu i cierpienia, jakich doświadczamy w tym życiu. Taka wielka nadzieja została nam obiecana w Chrystusie i potwierdzona przez Jego przelaną krew.

`Dlaczego obietnica nowego i wiecznego życia w nowym i lepszym świecie jest tak ważna we wszystkim, w co wierzymy? Czym byłaby nasza wiara bez tej obietnicy?`