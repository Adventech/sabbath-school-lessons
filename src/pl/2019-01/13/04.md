---
title:  Milenium
date:  26/03/2019
---

`Przeczytaj Ap 20,1-3 oraz Jr 4,23-26. Jaki będzie stan ziemi podczas milenium? W jaki sposób szatan zostanie związany łańcuchem?`

Szczególny okres tysiąca lat (milenium) rozpocznie się po powtórnym przyjściu Chrystusa. W tym czasie szatan i upadli aniołowie będą związani łańcuchem. Skucie szatana łańcuchem jest symboliczne, bo duchowe istoty nie mogą być ograniczone fizycznymi środkami. Szatan będzie bowiem związany łańcuchem okoliczności. Plagi spustoszą ziemię i pozbawią życia wszystkie żywe istoty, cofając naszą planetę do stanu pustkowia i chaosu sprzed stworzenia (zob. Rdz 1,2). W takim stanie ziemia stanie się więzieniem szatana na tysiąc lat. Ponieważ nie będzie nikogo, kogo mógłby kusić i dręczyć, szatan i jego demony będą zmuszeni rozmyślać o skutkach ich buntu przeciwko Bogu.

`Przeczytaj Ap 20,4-6. Gdzie będą przebywać odkupieni podczas milenium?`

Apokalipsa Jana wskazuje, że lud Boży spędzi milenium w niebie, czyli w miejscu przygotowanym dla zbawionych przez Jezusa (zob. J 14,1-3). W swojej wizji Jan ujrzał odkupionych przed tronem Bożym jako królów i kapłanów biorących udział w sądzie nad światem. Jezus obiecał bowiem swoim uczniom:

— „Zasiądziecie i wy na dwunastu tronach i będziecie sądzić dwanaście pokoleń izraelskich” (Mt 19,28).

Także Paweł uczył, że święci będą sądzić świat (zob. 1 Kor 6,2-3). Ten sąd dotyczy uczciwości Bożych działań. Przez wieki szatan budził wątpliwości co do charakteru Boga i Jego postępowania wobec stworzonych istot. W czasie milenium Bóg pozwoli odkupionym zbadać rejestry dziejów, by znaleźć odpowiedzi na wszystkie pytania dotyczące uczciwości Jego decyzji co do losu potępionych, jak również Jego prowadzenia w ich własnym życiu. Pod koniec milenium wszelkie wątpliwości co do sprawiedliwości Boga zostaną na zawsze wyjaśnione. Lud Boży przekona się ponad wszelką wątpliwość, że szatańskie oskarżenia były bezpodstawne. Zbawieni będą wówczas gotowi do tego, by podczas sądu ostatecznego być świadkami wymierzenia Bożej sprawiedliwości tym, którzy zostali potępieni.

`Kto z nas nie ma poważnych wątpliwości i trudnych pytań, które obecnie pozostają bez odpowiedzi? Jak o charakterze Boga świadczy fakt, że pewnego dnia odpowie On na wszystkie nasze trudne pytania?`