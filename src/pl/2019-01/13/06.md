---
title:  Nowe Jeruzalem
date:  28/03/2019
---

Jan opisuje stolicę nowej ziemi — Nowe Jeruzalem. Choć będzie to realne miejsce zamieszkane przez realnych ludzi, to życie w Nowym Jeruzalem wykracza poza granice doczesnej wyobraźni (zob. 1 Kor 2,9).

`Przeczytaj Ap 21,9-21. Jakie są zewnętrzne cechy Nowego Jeruzalem?`

Nowe Jeruzalem zostało nazwane oblubienicą, małżonką Baranka. Nowe Jeruzalem to miejsce, które Chrystus przygotowuje obecnie dla swojego ludu (zob. J 14,1-3).

Miasto jest otoczone wysokim murem, w którym znajduje się dwanaście bram — trzy bramy z każdej z czterech stron miasta pozwalające wejść do niego z dowolnego kierunku. Ta cecha wskazuje na powszechną dostępność miasta. W Nowym Jeruzalem wszyscy ludzie będą mieli nieograniczony dostęp do obecności Boga.

Ponadto miasto zostało przedstawione jako doskonały sześcian — jego długość, szerokość i wysokość wynosi 12 tysięcy stadiów. Sześcian ma dwanaście krawędzi. Łączna długość krawędzi tego miasta wynosi 144 tysiące stadiów, co odzwierciedla liczbę 144 tysięcy tych, którzy żywo doczekają powtórnego przyjścia Jezusa i zostaną przemienieni, nie doświadczając śmierci. W starotestamentowej świątyni miejsce najświętsze także było idealnym sześcianem (zob. 1 Krl 6,20). Tak więc Nowe Jeruzalem pełni rolę Bożego przybytku — miejsca, w którym Bóg odbiera hołdy swoich wyznawców.

`Przeczytaj Ap 21,21-22,5. Jakie wewnętrzne cechy miasta przypominają ogród Eden? Jakie znaczenie ma obietnica, że w mieście tym „nie będzie już nic przeklętego” (Ap 22,3)?`

Najważniejszą cechą Nowego Jeruzalem jest rzeka wody żywota wypływająca z tronu Bożego (zob. Rdz 2,10). W przeciwieństwie do rzek Babilonii, nad którymi wyznawcy Boży siedzieli jako wygnańcy i tęsknili za Jerozolimą (zob. 137. rozdział Księgi Psalmów), nad brzegami rzeki żywota w Nowym Jeruzalem pielgrzymujący lud Boży wszystkich wieków znajdzie wreszcie swój dom.

`Na obu brzegach rzeki rośnie drzewo żywota, którego liście „służą do uzdrawiania narodów” (Ap 22,2). Nie chodzi tu o uzdrawianie z chorób, gdyż na nowej ziemi nie będzie chorób. Słowa te dotyczą uleczenia wszelkich ran spowodowanych przez bariery dzielące ludzi na przestrzeni dziejów. Odkupieni ze wszystkich wieków i ze wszystkich ludów będą tworzyć jedną Bożą rodzinę.`