---
title:  Cel księgi
date:  31/12/2018
---

W Ap 1,1 czytamy, że celem księgi jest ukazanie przyszłych wydarzeń — od czasu, gdy księga została napisana. Kto choć trochę zna Apokalipsę Jana, zauważy, że zapowiedź wydarzeń — czy tych już wypełnionych (z naszego punktu widzenia), czy mających się wypełnić w przyszłości (także z naszego punktu widzenia) — zajmuje większość treści tej księgi.

Głównym celem biblijnych proroctw jest upewnienie nas, że bez względu na to, co przyniesie przyszłość, Bóg panuje nad wszystkim. Apokalipsa Jana to właśnie czyni — zapewnia nas, że Jezus Chrystus jest ze swoim ludem przez całe dzieje tego świata i będzie z nim także podczas burzliwych wydarzeń czasów końca.

Tak więc proroctwa Apokalipsy Jana mają dwa praktyczne cele: (1) nauczyć nas, jak żyć dzisiaj, i (2) przygotować nas na przyszłość.

`Przeczytaj Pwt 29,28. Jak ten werset pomaga nam zrozumieć, dlaczego niektóre rzeczy nie zostały nam objawione? Jaki jest cel tego, co zostało nam objawione? Mówiąc innymi słowy, dlaczego powinniśmy wiedzieć to, co zostało objawione? Zob. także Ap 22,7.`

Proroctwa Apokalipsy Jana dotyczące czasów końca zostały objawione nie po to, by zaspokoić natrętną ciekawość dotyczącą przyszłości. Księga objawia tylko te elementy przyszłości, których poznanie jest dla nas istotne. Zostały one ukazane, by uświadomić nam powagę tego, co się wydarzy, tak byśmy zdali sobie sprawę z naszej zależności od Boga i wynikającej z niej potrzeby posłuszeństwa wobec Niego.

Przez wieki rozmaite dociekania i sensacyjne interpretacje towarzyszyły większości nauczania w kwestii wydarzeń czasów końca. Niejedna fortuna urosła na wieszczeniu rychłego końca świata i straszeniu ludzi, by oddali pieniądze na działalność tych, co głosili, iż świat wkrótce przestanie istnieć. Za każdym razem koniec jednak nie nadchodził, a ludzi ogarniało poczucie zawodu i zniechęcenia. Jak to się dzieje ze wszystkimi dobrymi rzeczami danymi nam przez Boga, także proroctwa mogą być nadużywane i błędnie interpretowane.

`Przeczytaj J 14,29. Jaka niezwykle ważna zasada zawarta w tym wersecie uświadamia nam rzeczywisty cel proroctwa?`