---
title:  Symboliczny język Apokalipsy Jana
date:  01/01/2019
---

`Przeczytaj Ap 13,1; Dn 7,1-3 i Ez 1,1-14. Jaka jedna wspólna rzecz łączy te wszystkie trzy wizje?`

W Ap 1,1 czytamy: „To też wyjawił On za pośrednictwem zesłanego anioła swojego słudze swemu Janowi”. Znajdujemy tu bardzo ważne słowo tej księgi. Otóż słowo wyjawić jest tłumaczeniem greckiego słowa semainein, które znaczy: ukazać przy pomocy symbolicznych znaków. Słowo to zostało użyte w greckim przekładzie Starego Testamentu (Septuagincie) w wersecie, w którym Daniel wyjaśnia królowi Nebukadnesarowi, iż przy pomocy posągu ze złota, srebra, miedzi, żelaza i gliny „Bóg pokazał królowi, co nastanie na końcu dni” (Dn 2,45 LXXPL). Używając tego samego słowa, apostoł mówi nam, że sceny i wydarzenia opisane w Apokalipsie Jana zostały mu ukazane w wizji w symbolicznych przedstawieniach. Jan, kierowany przez Ducha Świętego, wiernie spisał te symboliczne przedstawienia, tak jak ukazano mu je w owych wizjach (zob. Ap 1,2).

Tak więc słowa, którymi wyrażone są proroctwa Apokalipsy Jana, w przeważającej mierze nie mogą być interpretowane dosłownie. Z reguły brzmienie Biblii zazwyczaj zakłada dosłowne rozumienie tekstu (o ile sam tekst nie wskazuje na zamierzony symbolizm). Ale gdy czytamy Apokalipsę Jana, to jeśli jej tekst nie wskazuje wyraźnie na dosłowne znaczenie, musimy interpretować ją symbolicznie. Choć przepowiadane wydarzenia są oczywiście rzeczywiste, to jednak ich przedstawienie zostało dokonane przy pomocy symboli i w konsekwencji opisane symbolicznym językiem.

Pamiętając o symbolicznym charakterze większości tekstu Apokalipsy Jana, zachowajmy ostrożność, by nie wypaczyć jej proroczego przesłania. Starając się określić znaczenie symboli użytych w księdze, musimy to czynić z zachowaniem największej ostrożności, by nie przypisywać tekstowi znaczenia opartego wyłącznie na ludzkiej wyobraźni czy współczesnych znaczeniach przypisywanych pewnym symbolom w naszej kulturze. Zamiast tego musimy sięgnąć do Biblii oraz symboli zawartych i objaśnionych w niej, aby pojąć ich znaczenie w Apokalipsie Jana.

Starając się zrozumieć znaczenie symboli użytych w Apokalipsie Jana, musimy pamiętać, że większość z nich została zaczerpnięta ze Starego Testamentu. Przedstawiając przyszłość w języku przeszłości, Bóg pragnął nam uświadomić, że Jego zbawcze dokonania w przyszłości będą podobne do Jego zbawczych dokonań z przeszłości. Czego dokonał On dla swego ludu w przeszłości, tego dokona znowu w przyszłości. Zatem starając się rozszyfrować symbole i wyobrażenia Apokalipsy Jana, musimy zacząć od zwrócenia bacznej uwagi na Stary Testament.