---
title:  Bóstwo
date:  02/01/2019
---

Apokalipsa Jana zaczyna się od pozdrowienia podobnego do tych, jakie znajdują się w listach apostoła Pawła. Księga ta najwyraźniej została wysłana w czasach Jana jako jego list do siedmiu zborów w Azji Mniejszej (zob. Ap 1,11). Jednak Apokalipsa Jana została napisana nie tylko dla tych siedmiu zborów, ale dla wszystkich pokoleń chrześcijan aż po kres dziejów tego świata.

`Przeczytaj Ap 1,4-5 i Rz 1,7. Jakie pozdrowienia w obu fragmentach wskazanych ksiąg są podobne do siebie i od kogo są przesyłane?`

Oba fragmenty nowotestamentowych ksiąg zawierają listowne pozdrowienie: „Łaska wam i pokój” (Ap 1,4; Rz 1,7). To wyrażenie składa się greckiego pozdrowienia charis (łaska) i hebrajskiego pozdrowienia szalom (pokój, dobro/ dobrobyt/pomyślność/dobre samopoczucie). Jak wskazują oba fragmenty nowotestamentowych ksiąg, dawcą łaski i pokoju są trzy osoby Bóstwa.

Bóg Ojciec został przedstawiony jako „Ten, który jest i który był, i który ma przyjść” (Ap 1,8; zob. Ap 4,8). Wyrażenie to nawiązuje do boskiego imienia Jahwe — „Jestem, który jestem” (Wj 3,14) — odnoszącego się do wiecznego istnienia Boga.

Do Ducha Świętego odnoszą się słowa: „Od siedmiu duchów” (Ap 4,4; por. Ap 5,6). Siedem to liczba doskonałości i pełni. Siedem duchów oznacza Ducha Świętego działającego w siedmiu zborach. Ten obraz odnosi się do wszechobecności Ducha Świętego, uzdalniającego wierzących do wypełniania ich powołania, oraz Jego nieustannego działania wśród ludu Bożego na przestrzeni dziejów.

Jezus Chrystus został nazwany trzema tytułami: „Świadkiem wiernym, pierworodnym z umarłych i władcą nad królami ziemskimi” (Ap 1,5). Odnoszą się one do Jego śmierci na krzyżu, Jego zmartwychwstania i Jego panowania w niebie. Następnie Jan stwierdza, podając czego dokonał Jezus, „który miłuje nas i który wyzwolił nas z grzechów naszych przez krew swoją, i uczynił nas rodem królewskim, kapłanami Boga i Ojca swojego” (Ap 1,5-6).

Wyrażenie „miłuje nas” (Ap 1,5) w greckim oryginale oznacza nieustającą Chrystusową miłość, która obejmuje przeszłość, teraźniejszość i przyszłość. Ten, który nas miłuje, wyzwolił nas z naszych grzechów przez swoją krew. W języku greckim czasownik przetłumaczony jako wyzwolił oznacza akt dokonany w przeszłości. Gdy Jezus umarł na krzyżu, dostarczył doskonałego i pełnego zadośćuczynienia za nasze grzechy.

`Ef 2,6 i Flp 3,20 przedstawiają odkupionych jako wzbudzonych do życia i zasiadających z Jezusem w niebiańskich okręgach. Co to oznacza i jak obecnie korzystamy z tego chwalebnego statusu w Chrystusie jako królowie i kapłani (zob. Ap 1,6), nadal jednak pozostając w tym świecie przeklętym z powodu grzechu? Jak ten fakt powinien wpływać na nasz sposób życia?`