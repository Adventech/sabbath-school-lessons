---
title:  Tytuł księgi
date:  30/12/2018
---

`Przeczytaj Ap 1,1-2. Jakie znaczenie ma pełny tytuł księgi? Co tytuł ten mówi nam o Tym, któremu księga ta tak naprawdę jest poświęcona?`

Ap 1,1 zawiera tytuł księgi, który brzmi następująco: „Objawienie Jezusa Chrystusa”. Słowo objawienie jest tłumaczeniem greckiego słowa apokalypsis, które dosłownie oznacza: odkrycie, odsłonięcie, ujawnienie. Apokalipsa Jana to odsłonięcie Jezusa Chrystusa. Księga ta pochodzi od Niego i jest o Nim — pochodzi od Boga przez Jezusa Chrystusa (zob. Ap 22,16), świadcząc o Jezusie Chrystusie, który jest istotą jej treści. Tak więc Apokalipsa Jana jest samoobjawieniem Chrystusa przeznaczonym dla Jego ludu oraz wyrazem Jego troski o Jego wyznawców.

Centralną postacią Apokalipsy Jana jest Jezus. Księga zaczyna się od Niego (zob. Ap 1,5-8) i kończy się na Nim (zob. Ap 22,12-16). „Niechaj przemówi Księga Daniela oraz Apokalipsa Jana. Niech powiedzą, co jest prawdą, ale na każdym etapie przedstawiania tych zagadnień wywyższajcie Jezusa jako centrum wszelkiej nadziei, »korzeń i ród Dawidowy« (Ap 22,16), gwiazdę jasną poranną”1.

Jezus Apokalipsy Jana jest Jezusem czterech ewangelii. Apokalipsa Jana kontynuuje opis Jezusa i Jego dzieła zbawienia dla Jego ludu rozpoczęty w ewangeliach. Księga skupia się na poszczególnych zagadnieniach istnienia i działalności Jezusa. W zasadzie zaczyna się tam, gdzie kończą się ewangelie, mianowicie od zmartwychwstania i wniebowstąpienia Jezusa.

Apokalipsa Jana i List do Hebrajczyków podkreślają niebiańską służbę Jezusa. Wskazują, że po wniebowstąpieniu Jezus objął królewską i kapłańską służbę w niebiańskiej świątyni. Bez Apokalipsy Jana (i Listu do Hebrajczyków) nasze poznanie arcykapłańskiej służby Chrystusa w niebie na rzecz Jego ludu byłoby dość ograniczone. Ale oto obok Listu do Hebrajczyków także ostatnia księga Nowego Testamentu dostarcza nam wyjątkowego wglądu w służbę Jezusa Chrystusa dla nas.

`Przeczytaj J 14,1-3. Jak szeroka pojmowana obietnica zawarta w tych słowach Jezusa pomaga nam lepiej zrozumieć, co Jezus czyni obecnie w niebie? Jaką nadzieję możemy czerpać z tej wspaniałej obietnicy?`