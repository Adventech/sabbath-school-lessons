---
title:  Najważniejszy wątek Apokalipsy Jana
date:  03/01/2019
---

Zakończenie wstępu Apokalipsy Jana wskazuje na prawdziwą ogniskową całej księgi — powtórne przyjście Jezusa w mocy i chwale. W zakończeniu Apokalipsy Jana obietnica powtórnego przyjścia Chrystusa została powtórzona aż trzykrotnie (zob. Ap 22,7.12.20).

`Przeczytaj Ap 1,7-8. Słownictwo tego fragmentu księgi zostało zaczerpnięte z kilku proroczych miejsc Biblii: Dn 7,13-14; Za 12,10; Mt 24,30. Co wersety te mówią nam o pewności powtórnego przyjścia Jezusa?`

W Apokalipsie Jana powtórne przyjście Chrystusa jest końcowym punktem historii tego świata. Powtórne przyjście oznacza zakończenie dziejów świata i początek wiecznego Królestwa Bożego, jak również uwolnienie od wszelkiego zła, cierpienia, bólu oraz śmierci.

Ap 1,7 wskazuje — jak cały Nowy Testament — na dosłowne, widzialne i osobiste przyjście Chrystusa w majestacie i chwale. Wszyscy ludzie żyjący wówczas na ziemi, a także ci, którzy go przebili, będą świadkami Jego przyjścia. Te słowa wskazują na specjalne zmartwychwstanie pewnych ludzi tuż przed powtórnym przyjściem Chrystusa, w tym właśnie tych, którzy przyczynili się do Jego ukrzyżowania. Podczas gdy przez swoje przyjście Jezus przyniesie zbawienie tym, którzy na Niego czekają, to jednocześnie przyniesie także sąd pozostałym mieszkańcom ziemi, którzy wzgardzili Jego miłosierdziem i Jego miłością.

Pewność powtórnego przyjścia Chrystusa została potwierdzona słowami: „Tak jest! Amen” (Ap 1,7). Polskie słowa tak jest są tłumaczeniem greckiego wyrazu nai, zaś amen to hebrajskie potwierdzenie. Zestawione razem słowa te wyrażają całkowitą pewność. Te same słowa kończą badaną przez nas księgę (zob. Ap 22,20).

„Ponad osiemnaście wieków [tekst napisany w 1913 roku] upłynęło od czasu, gdy Zbawiciel dał obietnicę swego powtórnego przyjścia. Przez stulecia Jego słowa napełniały nadzieją serca Jego wiernych. Obietnica nie została jeszcze spełniona, ponieważ głos Dawcy Życia nie wywołał śpiących świętych z ich grobów. Jednak słowa wypowiedziane przez Chrystusa nie straciły nic ze swojej wiarygodności. W swoim czasie Bóg wypełni Jego słowo. Czy ktokolwiek powinien się czuć zmęczony czekaniem dzisiaj? Czy powinniśmy tracić wiarę teraz, gdy jesteśmy tak blisko wiecznego świata? Czy ktokolwiek powinien mówić: Jest jeszcze tak daleko do tego miasta? O nie! Jeszcze chwila i ujrzymy Króla w Jego pięknie. Jeszcze chwila, a otrze On wszystkie łzy z naszych oczu. Jeszcze chwila, a On stawi nas jako »nieskalanych z weselem przed obliczem swojej chwały« (Jud 1,24)”2.

`Uczyniona obietnica jest tak solenna, jak wiarygodność osoby, która ją daje, i zdolność jej dotrzymania. Jak fakt, iż obietnica powtórnego przyjścia Jezusa została uczyniona przez Boga, który w przeszłości dotrzymał wszystkich swoich obietnic, daje nam pewność, że Chrystus przyjdzie powtórnie zgodnie z tym, co obiecał?`