---
title:  Przesłania Chrystusa do Smyrny i Pergamu
date:  13/01/2019
---

Smyrna była pięknym i bogatym miastem, ale także ośrodkiem nakazanego odgórnie kultu cesarza. Odmowa uczestniczenia w uroczystościach ku czci cesarza mogła doprowadzić do wyjęcia spod prawa i prześladowania, a nawet męczeńskiej śmierci.

`Przeczytaj Ap 2,8-11. Jak sposób przedstawienia się Jezusa temu zborowi nawiązuje do sytuacji tej wspólnoty? Jaka była sytuacja zboru w Smyrnie? Jakiego ostrzeżenia przed tym, co ma nastąpić, udzielił Jezus tamtejszym chrześcijanom?`

Przesłanie do zboru w Smyrnie odnosi się proroczo do Kościoła w erze poapostolskiej, gdy chrześcijanie byli brutalnie prześladowani przez Cesarstwo Rzymskie. „Dziesięć dni” w Ap 2,10 to wskazanie na dziesięć lat prześladowań za panowania cesarza Dioklecjana w latach 303-313. Prześladowania te zakończyły się wydaniem przez cesarza Konstantyna Wielkiego edyktu mediolańskiego gwarantującego chrześcijanom wolność religijną.

Pergam był ośrodkiem różnych pogańskich kultów, w tym kultu Asklepiosa, greckiego boga sztuki lekarskiej, którego nazywano Zbawicielem i czczono pod postacią węża. Ludzie przybywali tam z daleka do świątyni Asklepiosa w nadziei na uzdrowienie. Pergam odgrywał też wiodącą rolę w popularyzacji kultu cesarza, który podobnie jak w Smyrnie był obowiązkowy. Nic dziwnego, że chrześcijanie w Pergamie zostali określeni jako mieszkający „tam, gdzie jest tron szatana” (Ap 2,13).

`Przeczytaj Ap 2,12-15. Jak Jezus przedstawił się temu zborowi i jak pochwalił jego duchowy stan?`

Chrześcijanie w Pergamie doświadczali pokus zarówno z zewnątrz, jak i wewnątrz Kościoła. Choć większość z nich dochowywała wierności Bogu, niektórzy zwani nikolaitami opowiedzieli się za kompromisem z pogaństwem w celu uniknięcia prześladowania. Podobnie jak Bileam, który stał się odstępcą i zwiódł Izraelitów do grzechu przeciwko Bogu w drodze do Ziemi Obiecanej (zob. Lb 31,16), ludzie ci uznali, że wygodniej i korzystniej będzie pójść na kompromis w kwestii zasad wiary. Choć podczas zjazdu w Jerozolimie przywódcy Kościoła wyraźnie podkreślili nakaz powstrzymywania się od tego, co zostało ofiarowane bałwanom, „i od nierządu” (Dz 15,29), nauka Bileama pozwalała odrzucić to pochodzące od Boga postanowienie. Jedyne wyjście, jakie oferuje Jezus zborowi w Pergamie, jest następujące:

— „Upamiętaj się” (Ap 2,16).

Zbór w Pergamie jest proroczym obrazem Kościoła istniejącego mniej więcej w latach 313-538. Choć niektórzy członkowie Kościoła pozostawali wierni Bogu, to jednak duchowy upadek i odstępstwo pogłębiały się gwałtownie.

`Co to znaczy nie zaprzeć się „wiary mojej [Jezusa]” (Ap 2,13 BT; zob. Ap 14,12)? Jak nasza odmowa zaparcia się wiary pomaga nam odrzucić kompromis i pozostać wiernymi „aż do śmierci” (Ap 2,10)?`