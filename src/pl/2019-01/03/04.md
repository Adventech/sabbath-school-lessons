---
title:  Przesłanie Chrystusa do Sardes
date:  15/01/2019
---

Sardes miało wspaniałą historię, ale w czasach rzymskich miasto utraciło swoje znaczenie. Choć jego mieszkańcy nadal cieszyli się dostatkiem, to jednak chwała Sardes bardziej opierała się na dawnych dziejach niż obecnym znaczeniu. To starożytne miasto zostało zbudowane na szczycie góry i było prawie nie do zdobycia. Ponieważ mieszkańcy czuli się bezpieczni, mury miejskie były słabo strzeżone.

`Przeczytaj Ap 3,1-6; Mt 24,42-44; 1 Tes 5,1-8. Jakie trzy zalecenia daje Jezus chrześcijanom w Sardes, by uleczyć ich duchowy stan? Jak wezwanie do czujności nawiązuje do dawnej historii miasta?`

Choć Jezus uznał niektórych chrześcijan w Sardes jako wiernych, to jednak większość Jego wyznawców była duchowo martwa. Zbór ten nie został oskarżony o żaden jawny grzech czy odstępstwo (jak Pergam i Tiatyra), ale o duchowy bezwład.

Przesłanie do zboru w Sardes odnosi się proroczo do duchowego stanu protestantyzmu w czasach poreformacyjnych — od około 1565 do 1740 roku — gdy Kościół pogrążył się w pozbawionym życia formalizmie i stanie duchowego samozadowolenia. Pod wpływem wzbierającej fali racjonalizmu i zeświecczenia osłabł nacisk kładziony na zbawienną łaskę ewangelii i poświęcenie się dla Chrystusa, ustępując miejsca suchym filozoficznym argumentom. Kościół w tym okresie, choć wydawał się żyć, był duchowo martwy.

Przesłanie to odnosi się także do każdego pokolenia chrześcijan. Zawsze bowiem są tacy chrześcijanie, którzy z dumą mówią o swojej przeszłej wierności Chrystusowi. Jednak ich religia jest formalna — brakuje w niej autentyczności i serdecznego poświęcenia dla ewangelii.

`Pamiętając zawsze o wielkiej prawdzie dotyczącej zbawienia wyłącznie z łaski przez wiarę w Chrystusa, w jakim sensie możemy powiedzieć, że nasze uczynki nie zostały uznane jako doskonałe przed Bogiem (zob. Ap 3,2)? Co to znaczy i jak możemy udoskonalić nasze uczynki przed Nim? Zob. Mt 5,44-48.`