---
title:  Chrześcijanie w Laodycei
date:  17/01/2019
---

Ostatni zbór, do którego Jezus skierował przesłanie, znajdował się w Laodycei, bogatym mieście leżącym na ważnym szlaku handlowym. Laodycea słynęła z produkcji wełny, banków posiadających znaczne ilości złota oraz szkoły medycznej, w której przygotowywano leczniczą maść na oczy. Dobrobyt, jakim cieszyli się mieszkańcy Laodycei, napełniał ich jednak poczuciem samowystarczalności. Około 60 roku naszej ery, gdy trzęsienie ziemi zniszczyło miasto niemal zupełnie, obywatele Laodycei odrzucili ofertę finansowego wsparcia z Rzymu, twierdząc, że mają dość własnych środków, by odbudować miasto samodzielnie. Gdy w mieście zabrakło wody, zaczęto dostarczać ją przy pomocy akweduktu z gorących źródeł w Hierapolis. Dopływając do Laodycei, woda z gorącej stawała się letnią.

`Przeczytaj Ap 3,14-17 i Oz 12,9. Jak duch samowystarczalności mieszkańców miasta oddziaływał na laodycejskich chrześcijan?`

Jezus nie skarcił chrześcijan w Laodycei z powodu poważnego grzechu czy jakiegoś odstępstwa. Ich problemem było raczej samozadowolenie prowadzące do duchowej gnuśności. Podobnie jak woda, która płynęła akweduktem do miasta, nie byli ani ożywczo chłodni, ani gorący, ale letni. Uważali się za bogatych i wmawiali sobie, że niczego więcej nie potrzebują, a jednak byli duchowo ubodzy i nadzy, a w dodatku ślepi na swój duchowy stan.

Zbór w Laodycei symbolizuje duchowy stan Kościoła Bożego w ostatnim okresie dziejów świata, jak wskazują w Apokalipsie Jana pewne ogniwa łączące z czasami końca. Jedno z takich ogniw dotyczy równoległego ostrzeżenia Jezusowego w Ap 16,15 nawiązującego do białych szat Jego sprawiedliwości niezbędnych duchowo nagim laodycejczykom (zob. Ap 3,18). Ostrzeżenie, by pilnować swoich szat i nie chodzić nago, występuje w kontekście armagedonu, duchowej bitwy. Moment tego ostrzeżenia przekazanego przez Jezusa może się wydawać nieco dziwny na pierwszy rzut oka, gdyż w owym czasie nie będzie już można otrzymać tej białej szaty sprawiedliwości. Czas łaski będzie już wówczas zakończony dla wszystkich. Jednak przestroga, by pilnować swoich szat, występuje w powiązaniu z szóstą plagą i armagedonem, gdyż Jezus pragnie przypomnieć laodycejczykom, by byli gotowi już teraz, z wyprzedzeniem, na ten straszliwy konflikt, zanim będzie na zawsze za późno. Tak więc Ap 16,15 ostrzega laodycejczyków, że jeśli nie usłuchają rady Jezusa i pozostaną nadzy (zob. Ap 3,17-18), to będą zgubieni i zostaną zawstydzeni podczas Jego powtórnego przyjścia (zob. 1 J 2,28-3,3).

Jezus zapewnia laodycejczyków, że ich miłuje. Wzywa ich do skruchy (zob. Ap 3,19). Swoje wezwanie kończy, przedstawiając siebie jako Oblubieńca z Pieśni nad Pieśniami (zob. Pnp 5,2-6) stojącego u drzwi, pukającego i czekającego, by Mu otworzyć (zob. Ap 3,20). Każdy, kto otworzy drzwi i wpuści Go, otrzymuje obietnicę, że będzie z Nim wieczerzał, a ostatecznie także panował wraz z Nim na Jego tronie (zob. Ap 20,4).

`Przeczytaj Ap 3,18-22. Jakiej rady udzielił Jezus laodycejczykom? Co symbolizują złoto, biała szata i maść na oczy (zob. 1 P 1,7; Iz 61,10; Ef 1,17-18)? Co ta rada oznacza dla nas, adwentystów dnia siódmego, utożsamiających się ze zborem laodycejskim?`