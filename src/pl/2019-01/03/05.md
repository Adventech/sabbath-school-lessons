---
title:  Przesłanie Chrystusa do Filadelfii
date:  16/01/2019
---

Szóstym zborem, do którego skierował przesłanie Jezus, był zbór w Filadelfii (co znaczy miłość braterska). Miasto to znajdowało się na rzymskim szlaku handlowym i stanowiło niejako bramę — otwarte drzwi — do rozległej i żyznej doliny. Wykopaliska archeologiczne wskazują na to, że było ono ośrodkiem, do którego przybywano w celu uzyskania poprawy zdrowia i na leczenie. Ponieważ miasto było nękane częstymi trzęsieniami ziemi, wielu jego mieszkańców osiedlało się w okolicy i mieszkało w skromnych chatach.

`Przeczytaj Ap 3,7-9. Jak sposób przedstawienia się Jezusa odnosi się do sytuacji zboru w Filadelfii? Co stwierdzenie Jezusa: „Niewielką masz moc” (Ap 3,8), mówi o stanie tego zboru?`

Przesłanie skierowane do tego zboru w proroczy sposób dotyczy wielkiego ożywienia w protestantyzmie podczas dwóch kolejnych ruchów przebudzeniowych w Wielkiej Brytanii i Stanach Zjednoczonych w latach 1740-1844. Zważywszy na światło, jakie otrzymali, wierni Boży rzeczywiście w tym okresie zachowywali Jezusowe Słowo (zob. Ap 3,8). Kładziono stopniowo coraz większy nacisk na posłuszeństwo Bożym przykazaniom i czystość życia. „Otwarte drzwi” (Ap 3,8) to najwyraźniej droga do niebiańskiej świątyni, jako że w przesłaniu wspomniana jest także świątynia „Boga mojego” (Ap 3,12; por. Ap 4,1-2). Fakt, iż jedne drzwi zostają zamknięte, a drugie otwarte, wskazuje na zmianę, jaka nastąpiła w 1844 roku w arcykapłańskiej służbie Jezusa.

`Przeczytaj Ap 3,10-13. Co wskazuje, że czas jest krótki, a powtórne przyjście Jezusa zbliża się coraz bardziej? Co oznacza wypisanie imienia Boga na Jego wyznawcach (zob. 2 Tm 2,19)? Jeśli imię oznacza charakter osoby, to co Wj 34,6 mówi nam o tych, którzy noszą imię Boga wypisane na nich?`

Wielkie ożywienie religijne nastąpiło w Kościołach po obu stronach Atlantyku. W latach poprzedzających rok 1844 przesłanie o rychłym powtórnym przyjściu Chrystusa było głoszone w wielu częściach świata. Obietnica wypisania imienia Boga na tych, którzy zwyciężą, oznacza, że charakter Boga ma się objawić wśród Jego naśladowców. Równie ważna jak przesłanie dotyczące rychłego powtórnego przyjścia Chrystusa jest obietnica, iż On przygotuje swój lud na to wielkie wydarzenie, przebaczając grzechy swoich wiernych i wpisując swoje prawo w ich serca (zob. Flp 1,6; Hbr 10,16-17).

`Co znaczy dla ciebie obietnica rychłego powtórnego przyjścia Chrystusa? Jaką pewność daje nam Jego obietnica, iż dokończy On dzieło, które rozpoczął?`