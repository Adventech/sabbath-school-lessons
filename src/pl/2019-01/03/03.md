---
title:  Przesłanie Chrystusa do Tiatyry
date:  14/01/2019
---

W porównaniu z innymi miastami Tiatyra nie miała takiego politycznego ani kulturowego znaczenia w starożytnym świecie, a tamtejszy zbór był mało znany. Aby prowadzić biznes czy choćby otrzymać pracę, ludzie w Cesarstwie Rzymskim musieli należeć do cechów rzemieślniczych. W Tiatyrze skrupulatnie przestrzegano tego wymogu. Członkowie cechów musieli uczestniczyć w uroczystościach religijnych związanych ze świątynnymi obrzędami, które nierzadko obejmowały niemoralne praktyki. Ci, którzy odmawiali udziału w takich uroczystościach, byli wykluczani z cechów i ponosili finansowe straty. Dla ówczesnych chrześcijan oznaczało to wybór między całkowitym kompromisem albo zupełnym wykluczeniem społecznym ze względu na ewangelię.

`Przeczytaj Ap 2,18-29. Jak Jezus przedstawił się zborowi w Tiatyrze (zob. także Dn 10,6)? Za co Jezus pochwalił zbór w Tiatyrze i na jakie niepokojące rzeczy zwrócił uwagę?`

Podobnie jak to było ze zborem w Pergamie, także i zbór w Tiatyrze był popychany do zawarcia kompromisu z pogańskim środowiskiem. Imię Izebel nawiązuje do żony króla Achaba, która doprowadziła Izraelitów do odstępstwa (zob. 1 Krl 16,31-33). Jezus przedstawia ją jako przykład duchowej niemoralności (zob. Ap 2,20). Ci, którzy poświęcają prawdę w imię kompromisu i przyjmują nieczyste pogańskie poglądy i praktyki, dopuszczają się duchowego cudzołóstwa z nią.

Zbór w Tiatyrze symbolizuje stan chrześcijaństwa w latach 538-1565. Niebezpieczeństwo dla chrześcijan nie pochodziło wówczas z zewnątrz Kościoła, ale znajdowało się wewnątrz niego. Biblię zastąpiono tradycją, kapłaństwo Chrystusa zastąpiono ludzkim kapłaństwem i kultem relikwii, a dobre uczynki przedstawiano jako środek służący do zbawienia człowieka. Ci, którzy nie przyjęli tych wypaczeń, byli prześladowani, a nawet zabijani. Przez wieki prawdziwy Kościół znajdował schronienie na dzikich pustkowiach (zob. Ap 12,6.13-14). Jednak Jezus pochwalił zbór w Tiatyrze za wiarę i miłość oraz uczynki i służbę, wskazując w ten sposób reformację i początek powrotu do Biblii.

`Pomyśl o słowach Jezusa zapisanych w Ap 2,25: „Trzymajcie się tylko mocno tego, co posiadacie, aż przyjdę”. Co te słowa oznaczają dla nas wszystkich razem i każdego z osobna? Co otrzymaliśmy od Jezusa i czego mamy się trzymać?`