---
title:  Znaczenie Pięćdziesiątnicy
date:  24/01/2019
---

Wylanie Ducha Świętego w dniu Pięćdziesiątnicy (zob. Dz 2,1-4) było potwierdzeniem jednego z najważniejszych wydarzeń w dziejach planu zbawienia — rozpoczęcia przez Chrystusa służby Najwyższego Kapłana i Króla w niebiańskiej świątyni na mocy Jego ofiary złożonej na Golgocie (zob. także Dz 1,4-8; 2,33). Pełniąc arcykapłańską służbę po prawicy Ojca (zob. Ap 5,6-7), Chrystus może kierować realizacją planu zbawienia aż do jego ostatecznego wypełnienia. Jako nasz Pośrednik w niebiańskiej świątyni Jezus działa na rzecz naszego zbawienia. Przez Niego wierzący mogą mieć przystęp do Boga i otrzymać przebaczenie swoich grzechów.

`Przeczytaj Dz 2,32-36 i J 7,39. Jaką nadzieję i jakie pocieszenie znajdujesz w fakcie, iż Jezus jest teraz w niebie jako nasz Kapłan i Król?`

Uwielbienie i wywyższenie Chrystusa w niebiańskiej świątyni zostało potwierdzone wylaniem Ducha Świętego na uczniów. Ap 5,6 wskazuje na „siedem duchów Bożych zesłanych na całą ziemię”. Jak zauważyliśmy we wcześniejszej lekcji, siedem duchów oznacza pełnię działania Ducha Świętego w świecie. Gdy tylko Chrystus został intronizowany w niebie, Duch Święty został posłany na ziemię. Zesłanie Ducha Świętego jest jednym z pierwszych dokonań Chrystusa jako naszego Najwyższego Kapłana w niebiańskiej świątyni. Wylanie Ducha Świętego oznaczało, że Jezus spotkał się z Ojcem i że Bóg Ojciec zaakceptował Jego ofiarę złożoną za ludzkość.

„Wstąpienie Chrystusa do nieba było znakiem, że Jego naśladowcy mieli otrzymać obiecane błogosławieństwo. (...). Gdy tylko ceremonia dobiegła końca, Duch Święty zstąpił na uczniów w obfitych strumieniach, a Chrystus został uwielbiony tą chwałą, którą dzielił z Ojcem od wieczności. Wylanie Ducha w dniu Pięćdziesiątnicy było sygnałem niebios, że intronizacja Odkupiciela została dokonana. Zgodnie ze swoją obietnicą posłał On Ducha Świętego z nieba do swoich naśladowców na znak, że jako Kapłan i Król otrzymał wszelką moc w niebie i na ziemi, będąc Namaszczonym Władcą nad swoim ludem”11.

`Przeczytaj Hbr 4,16; 8,1. Jaką nadzieję i jaką zachętę znajdujesz w pewności, że Jezus jako Kapłan i Król otrzymał pełnię władzy w niebie i na ziemi? Jak świadomość tego faktu pomaga ci radzić sobie z codziennym życiem i niepewnością dotyczącą przyszłości?`