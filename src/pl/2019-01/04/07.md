---
title:  Do dalszego studium
date:  25/01/2019
---

Przesłanie 4. i 5. rozdziału Apokalipsy Jana jest szczególnie ważne dla ludu Bożego żyjącego pod koniec historii świata. Przyjście Ducha Świętego w dniu Pięćdziesiątnicy wyznaczyło początek głoszenia ewangelii całemu światu, a zasadniczym przesłaniem ewangelii jest Jezus wywyższony jako Kapłan i Król po prawicy Ojca. Ta prawda o Jezusie była istotą wiary pierwszych chrześcijan (zob. Hbr 8,1) i kamieniem węgielnym ich kaznodziejstwa (zob. Dz 2,32-33; 5,30-31). Była także ich motywacją oraz źródłem wiary i odwagi w obliczu prześladowań i trudów życia (zob. Dz 7,55-56; Rz 8,34). Dzięki temu wielu ludzi odpowiadało pozytywnie na głoszoną ewangelię. Od tej pory Królestwo Boże przejawiało się i nadal przejawia się w służbie Ducha Świętego.

Nie wolno nam zapominać, że jedynie dobra nowina o zbawieniu w Chrystusie może dotrzeć do ludzi i zmienić ich tak, iż odpowiedzą na wezwanie wiecznej ewangelii, by bać się Boga, oddawać Mu chwałę i czcić Go (zob. Ap 14,7). Naszą jedyną nadzieją jest Zbawiciel, który jest naszym Kapłanem i Królem w niebiańskiej świątyni. On jest ze swoim ludem i będzie z nim aż do końca (zob. Mt 28,20). On dzierży przyszłość w swoich rękach.

Tak więc nigdy nie zapominajmy, że głoszenie tego, co jest sercem ewangelii, prowadzi do pełni sukcesu w głoszeniu ostatniego przesłania dla zgubionej i cierpiącej ludzkości. Nic w naszym głoszeniu nie jest ważniejsze niż krzyż Chrystusa i to, czego ten krzyż uczy nas o Bogu.12

**Pytania do dyskusji**

`1. Pewnego dnia znajdziemy się w niebie, chwaląc i czcząc Pana za Jego dobroć, za Jego moc, a zwłaszcza za Jego łaskę. W jaki sposób już dzisiaj możemy to praktykować, zanim nastąpi ten wspaniały dzień? Jak z wdzięcznym sercem możemy czcić i chwalić Boga już teraz za wszystko, co kiedyś dla nas uczynił i czyni właśnie teraz?`

`2. Przeczytaj Ap 4,11; 5,9. W jakich rolach widzimy tu Ojca i Syna oraz w jaki sposób obie te role mają kluczowe znaczenie nie tylko w planie zbawienia, ale także w tym, dlaczego Bóg jest godny naszej czci? W jaki sposób sobota i to, czego uczy, wyraża te dwie wspaniałe prawdy o naszym Bogu?`