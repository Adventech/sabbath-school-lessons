---
title:  W niebiańskiej sali tronowej
date:  20/01/2019
---

Począwszy od Ap 4,1, Jezus zaprasza Jana, by wstąpił do nieba i ujrzał panoramę dziejów od czasów apostolskich aż po powtórne przyjście Chrystusa.

`Ap 4,1-8; Ez 1,26-28 i Ap 5,11-14 opisują niebiańską salę tronową. Czego wersety te uczą nas o charakterze tego miejsca?`

Apostoł zajrzał przez otwarte drzwi do niebiańskiej świątyni i zobaczył tron Boga. Tron symbolizuje panowanie i władzę Boga nad stworzeniem, zaś tęcza wokół tronu oznacza wierność Boga Jego obietnicom (zob. Rdz 9,13-16; Iz 54,9-10). Szatan, który uważa się za władcę tego świata i jest wrogiem Boga, kwestionuje władzę Stwórcy. Centralną kwestią w wielkim boju między Bogiem a szatanem jest to, kto ma prawo panować. Celem zebranej wokół niebiańskiego tronu rady, którą Jan ujrzał, było potwierdzenie prawowitego panowania Boga nad wszechświatem (zob. Rdz 4,1-8; Ap 5,11-14).

`Przeczytaj Ap 4,8-11; 5,9-14. Czego możesz się nauczyć z tych wersetów o znaczeniu prawdziwego nabożeństwa? Dlaczego w 4. rozdziale Apokalipsy Jana to Bóg jest godny czci, a w 5. rozdziale Apokalipsy Jana — Baranek?`

4. rozdział Apokalipsy Jana zawiera ogólny opis tronowej sali Boga w niebiańskiej świątyni oraz nabożeństwa, które nieustannie się tam odbywa. Podczas gdy nabożeństwo opisane w 4. rozdziale Apokalipsy Jana wywyższa Boga jako Stwórcę, to w 5. rozdziale Apokalipsy Jana ukazuje cześć dla Niego jako dokonującego odkupienia przez zabitego Baranka. Rozdziały te wskazują, że prawdziwe nabożeństwo opiera się na Bożych doniosłych dokonaniach w dziele stworzenia i odkupienia. Bóg, który stworzył świat w sześć dni, ma moc i zdolność przywrócić świat do pierwotnego stanu i uczynić go wiecznym domem Jego ludu, tak jak obiecał.

`Pomyśl o tym, czego uczy ewangelia, iż Stwórca Wszechświata stał się także zabitym Barankiem (zob. Ap 5,12) za nas. Jaką zdumiewającą nadzieję niesie nam ta nauka w świecie pełnym cierpienia i zamieszania?`