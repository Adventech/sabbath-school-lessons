---
title:  Godzien jest ten Baranek…
date:  23/01/2019
---

`Przeczytaj Ap 5,8-14; Ef 1,20-23; Hbr 10,12. Co wersety te mówią o podstawie nadziei i pocieszenia dla nas w świecie, który nie daje żadnej nadziei i żadnego pocieszenia?`

Gdy Chrystus-Baranek podchodzi do tronu, bierze księgę. Ten gest wskazuje na to, że cała władza i wszelkie zwierzchnictwo należą do Niego (zob. Mt 28,18; Ef 1,20-22). W owej chwili cały wszechświat uznał prawowitą władzę Chrystusa nad światem. Co Adam utracił, Chrystus odzyskał.

Gdy Chrystus wziął księgę, oznaczało to, że trzyma przeznaczenie całej ludzkości w swoich rękach. Cztery żywe istoty i starsi upadają przed Nim i oddają Mu cześć, jak czytamy w Ap 5,9:

— „Godzien jesteś wziąć księgę i zdjąć jej pieczęcie, ponieważ zostałeś zabity”.

W tym akcie uwielbienia potężni aniołowie i reprezentanci odkupionej ludzkości potwierdzają skuteczność ofiary Chrystusa złożonej za wszystkich ludzi. Swoją krwią zapłacił On okup za upadłą ludzkość oraz oferuje wszystkim ludziom nadzieję, odkupienie i obietnicę przyszłości, jakiej nie potrafią sobie wyobrazić.

Do czterech żywych istot i dwudziestu czterech starszych przyłączają się niezliczone anielskie zastępy otaczające tron i kierujące chwałę ku Barankowi, który został zabity, ale żyje, by wstawiać się za upadłą ludzkością (zob. Hbr 7,25). Razem wszystkie żywe istoty obecne w tronowej sali ostatecznie oświadczają potężnym głosem:

— „Godzien jest ten Baranek zabity wziąć moc i bogactwo, i mądrość, i siłę, i cześć, i chwałę, i błogosławieństwo” (Ap 5,12).

Wówczas całe stworzenie w niebie i na ziemi łączy się w królewskim uwielbieniu dla Ojca i Chrystusa:

— „Temu, który siedzi na tronie, i Barankowi, błogosławieństwo i cześć, i chwała, i moc na wieki wieków” (Ap 5,13).

Na tę chwałę cztery żywe istoty odpowiadają: Amen, a starsi oddają pokłon, dopełniając uwielbienia w niebiańskiej sali tronowej.

`Współcześni naukowcy snują przypuszczenia, że pewnego dnia wszechświat spłonie, zapadnie się albo rozleci się w pył. Jakże inną przyszłość ukazuje Słowo Boże! Jak już teraz możemy radować się z przyszłości, która wkrótce nas czeka?`