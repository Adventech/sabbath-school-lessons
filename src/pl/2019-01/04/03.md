---
title:  Niebiańskie zgromadzenie w sali tronowej
date:  21/01/2019
---

Opis starszych9 w Ap 4,4 wskazuje, że nie są to istoty anielskie. Tytuł starsi w Biblii odnosi się zazwyczaj do ludzi. W odróżnieniu od aniołów, którzy niezmiennie stoją przed Bogiem, ci starsi zasiadają na tronach! Białe szaty, które noszą, są ubiorem wiernego ludu Bożego (zob. Ap 3,4-5). Korony/wieńce (gr. stefanos) zwycięstwa (zob. Ap 4,4) na ich głowach są zarezerwowane wyłącznie dla świętych, którzy odnieśli zwycięstwo (zob. Jk 1,12). Wszystkie te szczegóły sugerują, że owi starsi to uwielbieni przez Boga święci.

Liczba 24 jest symboliczna — składa się z dwóch dwunastek, które są biblijnym symbolem ludu Bożego. 24 starszych może reprezentować lud Boży w całości — tak w czasach starotestamentowych, jak i w nowotestamentowych. Liczba 24 nawiązuje także do przełożonych 24 grup kapłańskich, które na zmianę pełniły służbę w ziemskiej świątyni (zob. 1 Krn 24,1-19).

Fakt, iż o 24 starszych nigdy wcześniej nie wspomniano w Biblii, wskazuje, że są oni nową grupą w niebiańskiej sali tronowej. Przypuszczalnie są to ci, którzy zostali wzbudzeni z martwych, gdy Jezus umarł na krzyżu (zob. Mt 27,51-53). Jeśli tak, to ci starsi, którzy wstąpili do nieba z Jezusem, są reprezentantami ludzkości i świadkami Bożych dokonań w realizacji planu zbawienia. W Ap 5,9 starsi wraz z czterema żywymi postaciami/istotami (zob. Ap 5,8) upadają i oddają cześć Barankowi, który został zabity, ale żyje. Razem śpiewają nową pieśń, wywyższając Baranka jako tego, który jest godny:

— „…ponieważ zostałeś zabity i odkupiłeś dla Boga krwią swoją ludzi z każdego plemienia i języka, i ludu, i narodu, i uczyniłeś z nich dla Boga naszego ród królewski i kapłanów, i będą królować na ziemi” (Ap 5,9-10).

`Ap 4,6-8 wymienia także cztery żywe istoty/postacie. Porównaj ich opis z czterema istotami opisanymi w Ez 1,5-14; 10,20-22 oraz z serafinami w Iz 6,2-3.`

Te cztery żywe istoty symbolizują wysoko postawione stworzenia służące Bogu jako Jego posłańcy i strażnicy Jego tronu (zob. Ps 99,1). Ich skrzydła wskazują symbolicznie na szybkość w spełnianiu Bożych poleceń, a ich oczy oznaczają inteligencję. Ich obecność wraz z 24 starszymi i niezliczonymi aniołami wokoło tronu (zob. Ap 5,11) wskazuje, że przedstawiciele nieba i ziemi są reprezentowani w sali tronowej.