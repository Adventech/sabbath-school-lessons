---
title:  Zapieczętowana księga
date:  22/01/2019
---

`Przeczytaj Ap 5,1-4. Co oznacza zapieczętowana księga (zwój) w świetle Iz 29,11-12 i dlaczego Jan płakał?`

Grecki tekst wskazuje, że owa księga leżała na tronie po prawicy Ojca. Czekała na Tego, który jest godny wziąć ją „i zerwać jej pieczęcie” (Ap 5,2).

Według Ellen G. White zapieczętowana księga zawiera „historię Bożej opatrzności oraz proroczą historię narodów i Kościoła. Są w niej zawarte Boże wypowiedzi, Boże inicjatywy, Boże przykazania, Boże prawa, wszystkie zalecenia Przedwiecznego Boga w symbolach oraz dzieje wszystkich ziemskich królestw i wszystkich ludzkich władz. W symbolicznym języku opisane są w tej księdze wszystkie oddziaływania wywierane przez każdy naród, każdy język i każdy lud od początku dziejów świata aż do jego końca”10.

Krótko mówiąc, zapieczętowana księga zawierała tajemnice Boga dotyczące planu rozwiązania problemu grzechu i zbawienia upadłej ludzkości. Pełne dokonanie się tej tajemnicy nastąpi przy powtórnym przyjściu Chrystusa (zob. Ap 10,7).

`Przeczytaj Ap 5,5-7. Dlaczego Chrystus jest jedynym w całym wszechświecie godnym wziąć księgę i odpieczętować ją?`

Sytuacja kryzysowa w sali tronowej była związana z buntem szatana. Nasza planeta, choć stworzona przez Boga, znalazła się pod panowaniem szatana będącego uzurpatorem. Płacz Jana wyraża ból ludu Bożego, począwszy od Adama, oraz tęsknotę za wyzwoleniem z niewoli grzechu. Zapieczętowana księga zawierała Boży plan rozwiązania problemu grzechu. Niewątpliwie dzięki swej niezmierzonej mocy Bóg mógł zrealizować ten plan. Jednak odkupienie upadłej ludzkości wymagało czegoś szczególnego, a mianowicie Jezusa, który zwyciężył i dlatego był godny otworzyć księgę, objąć panowanie nad światem i stać się naszym Pośrednikiem w niebiańskiej świątyni.

`Jak uczymy się stawiać Jezusa na pierwszym miejscu w naszym chrześcijańskim doświadczeniu?`