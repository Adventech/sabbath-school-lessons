---
title:  Zerwanie piątej pieczęci
date:  30/01/2019
---

`Przeczytaj Ap 6,9-10. Co opisano w tych wersetach?`

Słowo dusza w Biblii oznacza po prostu żywą istotę (zob. Rdz 2,7). Męczeństwo prześladowanych, ale wiernych Bogu ludzi przedstawiono tu w odniesieniu do ofiarnej krwi wylewanej u podstawy ołtarza w ziemskiej świątyni (zob. Wj 29,12; Kpł 4,7). Lud Boży cierpiał niesprawiedliwość i był zabijany z powodu wierności ewangelii. Wierni wołali więc do Boga, prosząc Go, by interweniował i bronił ich. Te wersety dotyczą kwestii wymierzenia sprawiedliwości na ziemi, a nie stanu człowieka po śmierci. Nie ma tu mowy o żadnych nieśmiertelnych duszach zażywających po śmierci niebiańskiego szczęścia.

`Przeczytaj Ap 6,11; Pwt 32,43; Ps 79,10. Jak niebo odpowiada na modlitwy Bożych męczenników?`

Męczennikom dano białe szaty symbolizujące sprawiedliwość Chrystusa i oznaczające ich rehabilitację (oczyszczenie z zarzutów) — Jego dar dla tych, którzy przyjęli Jego łaskę (zob. Ap 3,5; 19,8). Następnie powiedziano im, że muszą odpoczywać do czasu, aż osiągną pełnię ich bracia i siostry, którzy doświadczą podobnego przeżycia. Należy zauważyć, że w greckim oryginale Ap 6,11 nie występuje słowo liczba. Apokalipsa Jana nie mówi tu o liczbie męczenników, jaka musi być osiągnięta, zanim Chrystus przyjdzie powtórnie, ale o osiągnięciu pełni dotyczącej charakteru świętych. Charakter naśladowców Boga będzie uzupełniony dzięki szacie sprawiedliwości Chrystusa, a nie ludzkim zasługom (zob. Ap 7,9-10). Zamęczeni święci nie zmartwychwstaną i nie zostaną oczyszczeni z zarzutów aż do powtórnego przyjścia Chrystusa i rozpoczęcia milenium (zob. Ap 20,4).

Scena przedstawiająca piątą pieczęć historycznie odnosi się do okresu prowadzącego do reformacji i do niej samej, gdy miliony chrześcijańskich męczenników doznało śmierci z powodu swojej wiary (zob. Mt 24,21). Przywodzi także na myśl doświadczenie całego cierpiącego ludu Bożego na przestrzeni dziejów — od Abla (zob. Rdz 4,10) aż do czasu, gdy Bóg ostatecznie pomści „krew sług swoich” (Ap 19,2).

`— „Kiedyż, Panie (…)?” (Ap 6,10) — to wołanie cierpiącego ludu Bożego we wszystkich wiekach.`

`Kto z nas nie doświadczył niesprawiedliwości w tym świecie? Jakie pocieszenie znajdujesz w scenie przedstawiającej piątą pieczęć, wiedząc, że pewnego dnia sprawiedliwość zostanie wreszcie wymierzona?`