---
title:  Zerwanie pierwszej pieczęci
date:  27/01/2019
---

`Przeczytaj Ap 6,1-8; Kpł 26,21-26; Mt 24,1-14. Zwróć uwagę na słowa występujące we wszystkich wskazanych fragmentach ksiąg. Czego możemy się dowiedzieć o znaczeniu pierwszych czterech pieczęci na podstawie tych paralelnych tekstów?`

Wydarzenia łączące się z siedmioma pieczęciami należy rozumieć w kontekście przekleństw związanych ze starotestamentowym przymierzem i wyrażonych jako miecz, głód, zaraza i dzikie zwierzęta (zob. Kpł 26,21-26). Ezechiel nazywa je czterema nieszczęsnymi sędziami Bożymi (zob. Ez 14,21). Były to dyscyplinujące sądy, przez które Bóg, starając się obudzić swój lud i uświadomić mu jego duchowy stan, karał Izraelitów za niewierność przymierzu. Podobnie czterej jeźdźcy są środkiem, jakiego Bóg używa, by obudzić swój lud czekający na powtórne przyjście Jezusa.

Występują także wyraźne podobieństwa między pierwszymi czterema pieczęciami a Mt 24,4-14, gdzie Jezus przedstawia to, co wydarzy się w świecie. Czterej jeźdźcy to środki, przez które Bóg utrzymuje swój lud na właściwej drodze, przypominając mu, że ten świat w obecnym stanie nie jest jego domem.

Wizja z Ap 6,1-2 — choć wyrażona w sposób symboliczny — dotyczy zwycięskiego pochodu. Przywodzi na myśl Ap 19,11-16, gdzie Chrystus został przedstawiony jako jeździec na białym koniu prowadzący anielskie wojska na ratunek swemu ludowi podczas Jego powtórnego przyjścia. Biel jest jako symbol czystości zwykle kojarzona z Chrystusem i Jego wiernymi wyznawcami. Jeździec na białym koniu trzyma łuk i otrzymuje koronę (zob. Ap 6,2), co przywodzi na myśl starotestamentowy obraz Boga jako jeźdźca na koniu z łukiem w ręce pokonującego wrogów swego ludu (zob. Ha 3,8-13; Ps 45,4-6). Greckie słowo przetłumaczone jako korona (zob. Ap 6,2) na głowie jeźdźca to stefanos, czyli wieniec zwycięstwa (zob. Ap 2,10; 3,11). Ten jeździec jest zwycięzcą dokonującym skutecznego podboju.

Scena związana z pierwszą pieczęcią przedstawia głoszenie ewangelii, które rozpoczęło się z mocą w dniu Pięćdziesiątnicy i przez które Chrystus zaczął szerzyć swoje królestwo. Było wówczas i jest nadal wiele terytoriów do zdobycia. Wielu też ludzi stało się wtedy i stanie się jeszcze wyznawcami Jezusa, aż zupełne zwycięstwo dokona się podczas powtórnego przyjścia Chrystusa w chwale.

Prorocza scena z pierwszej pieczęci odpowiada przesłaniu do zboru w Efezie — opisuje okres apostolski w pierwszym wieku naszej ery, gdy ewangelia szybko rozprzestrzeniała się po świecie (zob. Kol 1,23).

`Dlaczego musimy zawsze pamiętać, że w Chrystusie jesteśmy po zwycięskiej stronie bez względu na aktualną sytuację?`