---
title:  Druga i trzecia pieczęć
date:  28/01/2019
---

`Przeczytaj Ap 6,3-4. Co opis ognistego/czerwonego konia i siedzącego na nim jeźdźca mówi nam, gdy odniesiemy ów opis do głoszenia ewangelii?`

Czerwień to kolor krwi. Jeździec miał wielki miecz i dano mu moc zakłócania pokoju na ziemi, wskutek czego ludzie zabijali się nawzajem (zob. Mt 24,6).

Druga pieczęć opisuje skutki odrzucenia ewangelii, począwszy od drugiego wieku naszej ery. Gdy Chrystus prowadzi duchowy bój przez głoszenie ewangelii, siły zła stawiają silny opór. Nieuchronnie prowadzi to do prześladowania wierzących w Jezusa. Jeździec nie zabija, a jedynie zakłóca pokój na ziemi, wskutek czego dochodzi do prześladowań (zob. Mt 10,34).

`Przeczytaj Ap 6,5-6; Kpł 26,26; Ez 4,16. Co oznacza czarny/kary koń i jeździec w związku z głoszeniem ewangelii?`

Jeździec dosiadający czarnego konia trzyma w ręce wagę do ważenia żywności. Wtedy trzecia istota/postać oznajmia:

— „Miarka pszenicy za denara i trzy miarki jęczmienia za denara; a oliwy i wina nie tykaj” (Ap 6,6).

Na starożytnym Bliskim Wschodzie zboże, oliwa i wino były podstawowymi artykułami spożywczymi (zob. Pwt 11,14). Cena zboża wymieniona tutaj w Apokalipsie Jana wskazuje na wielki niedostatek pożywienia (zob. Kpł 26,26; Ez 4,16). W czasach apostoła Jana denar był dziennym wynagrodzeniem robotnika (zob. Mt 20,2). W normalnych warunkach takie wynagrodzenie za pracę wystarczało z nawiązką na całodzienne utrzymanie sporej rodziny. Jednak podczas klęski głodu ceny żywności wzrastały wielokrotnie. W scenie przedstawiającej trzecią pieczęć całodzienny zarobek wystarczał zaledwie na jeden posiłek dla jednej osoby. Aby wykarmić niewielką choćby rodzinę, trzeba było przeznaczyć denara na trzy miarki jęczmienia, czyli najtańszego zboża spożywanego zazwyczaj przez najuboższych.

Scena przedstawiająca trzecią pieczęć wskazuje na dalsze konsekwencje odrzucania ewangelii, począwszy od czwartego wieku naszej ery, gdy Kościół uzyskał polityczne wpływy. Jeśli biały koń symbolizował głoszenie ewangelii, to czarny/kary koń oznacza brak ewangelii i poleganie na ludzkiej tradycji. Ziarno i zboże w Biblii symbolizuje Słowo Boże (zob. Łk 8,11). Odrzucenie ewangelii nieuchronnie prowadzi do głodu Słowa Bożego — głodu podobnego do tego, jaki przepowiedział Amos (zob. Am 8,11-13).