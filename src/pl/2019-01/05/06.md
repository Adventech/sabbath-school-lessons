---
title:  Zerwanie szóstej pieczęci
date:  31/01/2019
---

W scenie przedstawiającej piątą pieczęć widzimy lud Boży cierpiący niesprawiedliwość we wrogim świecie oraz wołający do Boga o podjęcie interwencji. I wreszcie nadchodzi czas, by Bóg zainterweniował i odpowiedział na modlitwy swojego ludu.

`Przeczytaj Ap 6,12-14 razem z Mt 24,29-30 oraz 2 Tes 1,7-10. Co ukazują powyższe fragmenty ksiąg?`

Trzy ostatnie znaki szóstej pieczęci zostały przepowiedziane przez Jezusa w Mt 24,29-30. Miały one pojawić się pod koniec „wielkiego ucisku” (Ap 7,14) w 1798 roku jako zwiastuny zbliżającego się powtórnego przyjścia Jezusa. Podobnie jak to jest w proroctwie Jezusa w 24. rozdziale Ewangelii Mateusza, także w Ap 6,12-14 chodzi o rzeczywiste słońce, księżyc i gwiazdy (meteoryty) oraz niebo. Użycie tu słowa jak wskazuje, że chodzi o rzeczywiste wydarzenia: słońce pociemniało jak czarny wór, księżyc poczerwieniał jak krew i gwiazdy spadły na ziemię jak dojrzałe figi z potrząśniętego drzewa. Chrześcijanie w zachodnim świecie mieli okazję na własne oczy ujrzeć spełnienie słów Jezusa w takiej kolejności, w jakiej znaki zostały wymienione: wielkie trzęsienie ziemi w Lizbonie w 1755 roku, ciemny dzień 19 maja 1780 roku we wschodniej części stanu Nowy Jork i na południu Nowej Anglii oraz widowiskowy deszcz meteorytów nad Atlantykiem 13 listopada 1833 roku. Wypełnienie się tego proroctwa z Ap 6,12-14 doprowadziło do serii ruchów ożywieniowych, rozbudzając świadomość ludzi, że powtórne przyjście Chrystusa jest bliskie.

Przeczytaj Ap 6,15-17; Iz 2,19; Oz 10,8; Łk 23,30. Sceny opisane w tych wersetach ukazują ludzi wszelkiego stanu panicznie usiłujących ukryć się przed przerażającymi zmianami, które towarzyszą przychodzącemu Chrystusowi. Ludzie ci wołają do skał i gór, by zakryły ich „przed obliczem tego, który siedzi na tronie, i przed gniewem Baranka” (Ap 6,16-17). Nadszedł bowiem czas na wymierzenie sprawiedliwości, a Chrystus przychodzi, „aby być uwielbionym wśród świętych swoich” (2 Tes 1,10). Koniec bezbożnych został opisany w Ap 19,17-21.

Scena ta kończy się retorycznym pytaniem przerażonych bezbożnych:

— „Nastał ów wielki dzień ich gniewu i któż się może ostać?” (Ap 6,17; zob. Na 1,6; Ml 3,2).

Odpowiedź na to pytanie została udzielona w Ap 7,4. Tymi, którzy będą w stanie ostać się tego dnia, są zapieczętowani wyznawcy Boga.

`„Lecz kto będzie mógł znieść dzień jego przyjścia (…)?” (Ml 3,2). Jak odpowiedziałbyś na to pytanie i jak biblijnie uzasadniłbyś swoją odpowiedź? Przedstaw swoją odpowiedź podczas lekcji w szkole sobotniej.`