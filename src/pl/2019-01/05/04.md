---
title:  Scena przedstawiająca czwartą pieczęć
date:  29/01/2019
---

`Przeczytaj Ap 6,7-8. Co zostało przedstawione w tej scenie? Jak wiąże się ona z poprzednią sceną?`

Kolor konia w scenie przedstawiającej czwartą pieczęć został wyrażony greckim słowem chloros. Oznacza ono właściwy rozkładającym się zwłokom kolor szary/siwy. Imię jeźdźca to Śmierć, a towarzyszyło mu piekło/hades, czyli miejsce przebywania umarłych. Tym dwojgu pozwolono zabijać ludzi mieczem, głodem, morem i przez dzikie zwierzęta na obszarze jednej czwartej części świata (zob. Mt 24,7-8).

Dobra nowina jest taka, iż moce śmierci i piekła zostały znacząco ograniczone — mają one władzę jedynie nad jedną czwartą częścią ziemi. Jezus zapewnia nas też, że ma „klucze śmierci i piekła” (Ap 1,18).

`Przejrzyj jeszcze raz w 2. rozdziale Apokalipsy Jana treść przesłania do zborów w Efezie, Smyrnie, Pergamie i Tiatyrze. Porównaj sytuację w tych zborach ze scenami towarzyszącymi zerwaniu pierwszych czterech pieczęci. Jakie podobieństwa dostrzegasz między nimi?`

Sceny związane z siedmioma pieczęciami przedstawiają przyszłość Kościoła. Jak to było w przypadku siedmiu zborów, także pieczęcie odpowiadają kolejnym okresom historii chrześcijaństwa. W czasach apostolskich ewangelia szybko rozprzestrzeniała się na świecie. Następnie przyszedł okres prześladowań chrześcijan ze strony Cesarstwa Rzymskiego trwający od końca pierwszego wieku naszej ery do początku czwartego wieku, przedstawiony także w scenie drugiej pieczęci. Trzecia pieczęć wskazuje na okres kompromisu w wiekach czwartym i piątym, gdy panował duchowy głód biblijnej prawdy prowadzący do ciemnego średniowiecza. Czwarta pieczęć trafnie opisuje duchową śmierć chrześcijaństwa trwającą niemal tysiąc lat.

`W Ap 6,6 czytamy, że oliwa i wino nie zostaną dotknięte klęską głodu w związku z trzecią pieczęcią. Oliwa symbolizuje Ducha Świętego (zob. 1 Sm 16,13; Dz 10,38), a nowe wino oznacza zbawienie w Jezusie Chrystusie (zob. Mk 2,22). Co znaczenie tych symboli mówi nam o fakcie, iż nawet podczas niedostatku Słowa Bożego nadal działa Duch Święty, a zbawienie jest wciąż dostępne dla tych, którzy szukają prawdy?`