---
title:  Ci, którzy podążają za Barankiem
date:  06/02/2019
---

`Przeczytaj Ap 14,1-5. Jakie są trzy najważniejsze cechy 144 tysięcy świętych? Jak te cechy wiążą się z opisem świętych w czasach końca w Ap 14,12?`

Ap 14,4-5 zawiera opis 144 tysięcy zbieżny z opisem ludu Bożego w czasach końca — tych, którzy „przestrzegają przykazań Bożych i wiary Jezusa” (Ap 14,12). Choć doświadczyli oni pełni gniewu szatana w ostatecznym kryzysie, pozostali wierni Bogu dzięki ścisłej więzi z Jezusem.

`W jakim sensie 144 tysiące — w świetle Ap 17,5 — to „ci, którzy nie skalali się z kobietami” (Ap 14,4)? Jak czystość ich charakteru wiąże się z faktem, że są to odkupieni z ziemi „jako pierwociny dla Boga” (Ap 14,4)?`

W Biblii seksualna niemoralność jest symbolem niewierności wobec Boga. Ap 17,5 mówi o eschatologicznej wszetecznicy Babilon i jej córkach, z którymi mieszkańcy świata dopuszczać się będą rozpusty (zob. Ap 18,3). Jednak 144 tysiące pozostaną wierne Chrystusowi i odrzucą kalające więzi z Babilonem i odstępczymi Kościołami. Tak więc 144 tysiące „podążają (...) za Barankiem, dokądkolwiek idzie” (Ap 14,4).

Dalej 144 tysiące to ci, którzy zostali „wykupieni spomiędzy ludzi jako pierwociny dla Boga i dla Baranka” (Ap 14,4). W starożytnym Izraelu pierwocinami nazywano najlepszą część plonów ofiarowaną Bogu (zob. Lb 18,12). Słowo pierwociny może się odnosić do zbawionych ludzi jako odróżniających się od bezbożnych mieszkańców świata (zob. Jk 1,18 UBG), ale w Apokalipsie Jana 144 tysiące są wyraźnie szczególną grupą, jako że zostaną przemienieni, nie doświadczając śmierci (zob. 1 Kor 15,50-52). Są więc pierwocinami większego żniwa zbawionych ze wszystkich wieków (zob. Ap 14,14-16).

`W jaki sposób — nawet, gdy nie jesteśmy tego świadomi — może nam grozić duchowe wszeteczeństwo? Dlaczego zwodzimy samych siebie, jeśli sądzimy, że jesteśmy wolni od takiego zagrożenia?`