---
title:  Wielki tłum
date:  05/02/2019
---

`Przeczytaj Ap 7,9-10. Jaką grupę świętych widzi Jan w tej części wizji? Jak zostali oni przedstawieni i skąd przychodzą? Co krzyczą, stojąc przed tronem Bożym?`

Jan widzi „tłum wielki, którego nikt nie mógł zliczyć” (Ap 7,9) — tych, „którzy przychodzą z wielkiego ucisku i wyprali szaty swoje, i wybielili je we krwi Baranka” (Ap 7,14). Są oni szczególną grupą ludzi, którzy pomimo ucisku, jakiego doświadczyli, pozostali wierni Jezusowi, a ich wierność została symbolicznie przedstawiona przez okrycie ich szatami Jego doskonałej sprawiedliwości. Słowo ucisk często występuje w Biblii jako oznaczenie tego, co wierzący cierpią z powodu wiary (zob. np. Wj 4,31 BT; Ps 9,10; Mt 24,9 BI; J 16,33; Rz 5,3). Choć niektórzy adwentystyczni interpretatorzy postrzegają tę grupę jako inny sposób przedstawienia 144 tysięcy, to my możemy pojmować tłum wielki jako nawiązanie do wszystkich odkupionych, którzy cierpieli za wiarę na przestrzeni wieków.

Także tutaj w Janowym opisie tłumu wielkiego, „którego nikt nie mógł zliczyć” (Ap 7,9), widzimy — jak i w całej Biblii — wspaniałe zagadnienie zbawienia z łaski. Jedynym tytułem odkupionych do zbawienia, życia wiecznego, nowego nieba oraz nowej ziemi jest sprawiedliwość Chrystusa, która została im dana z łaski.

„Najbliżej tronu stoją ci, którzy kiedyś gorliwie służyli szatanowi, lecz którzy, jak głownie wyrwane z ognia, poszli w ślady Zbawiciela, całkowicie Mu się poświęcając. Dalej otaczają Jezusa ci, co wśród kłamliwego i bałwochwalczego otoczenia rozwinęli doskonały chrześcijański charakter i przestrzegali prawa Bożego, chociaż cały świat chrześcijański lekceważył je. Za nimi stoją miliony ludzi wszystkich stuleci, którzy dla wiary zginęli męczeńską śmiercią. Oprócz nich znajduje się tam »tłum wielki, którego nikt nie mógł zliczyć, z każdego narodu i ze wszystkich plemion i ludów, i języków, którzy stali przed tronem i przed Barankiem, odzianych w szaty białe, z palmami w swych rękach« (Ap 7,9). Ich walka zakończyła się zwycięstwem. Skończyli swój bieg i zdobyli nagrodę. Palmy w ich rękach są symbolem zwycięstwa, zaś biała szata znakiem niesplamionej sprawiedliwości Chrystusa, darowanej im przez Zbawiciela”3.

`Owszem, jesteśmy okryci sprawiedliwością Chrystusa, która jest udzielana jako dar przez wiarę. Ale jak mamy zachować tę wiarę i pozostać wierni wśród prób i ucisków? Co ważniejsze, jak mamy zachować tę wiarę i wierność w czasach beztroski i dobrobytu? (Zob. Pwt 8,11-17).`