---
title:  Powstrzymywanie wiatrów
date:  03/02/2019
---

`Przeczytaj Ap 7,1-3; 2 P 3,9-14. Co Jan ujrzał w wizji? Jak długo aniołowie mają powstrzymywać wiatry? Co się stanie, gdy pieczętowanie dobiegnie końca?`

W Starym Testamencie wiatry oznaczają niszczycielskie siły, przy pomocy których Bóg wykonuje karę na bezbożnych (zob. Jr 23,19-20; Dn 7,2). „Gdy aniołowie Boży nie będą już powstrzymywali okrutnych zapędów ludzkich namiętności, puszczone zostaną cugle wszelkich mocy zła”1. Te niszczycielskie siły są powstrzymywane w wyniku boskiej interwencji, póki trwa pieczętowanie ludu Bożego.

W starożytności głównym celem pieczętowania było oznaczenie własności. W Nowym Testamencie symboliczne pieczętowanie oznacza, iż „zna Pan tych, którzy są jego” (2 Tm 2,19). Bóg rozpoznaje swój lud i pieczętuje go Duchem Świętym (zob. Ef 1,13-14; 4,30). W czasach końca pieczęć na czole jest dawana wiernym wyznawcom Boga, którzy przestrzegają Jego przykazań (zob. Ap 14,1.12). Nie jest to widoczny znak umieszczony na czole, ale — jak stwierdza Ellen G. White — oznacza on „utwie­r­dze­nie w pra­w­dzie, za­rów­no in­te­le­ktu­a­l­ne, jak i du­cho­we, tak że [wierni Boży] bę­dą już trwać nie­po­ru­sze­ni”2. W przeciwieństwie do nich ci, którzy ostatecznie staną po stronie bestii, otrzymają znamię bestii (zob. Ap 13,16-17).

Wierność zapieczętowanego ludu Bożego zostanie poddana próbie w każdym pokoleniu. Próbą wierności podczas ostatecznego kryzysu również będzie zachowywanie przykazań Bożych (zob. Ap 12,17; 14,12). Zwłaszcza czwarte przykazanie biblijnego dekalogu stanie się próbą wierności Bogu (zob. Ap 14,7). Jak sobota była znakiem ludu Bożego w czasach biblijnych (zob. Ez 20,12.20; Hbr 4,9-10), tak i będzie znakiem lojalności wobec Boga w ostatecznym kryzysie.

W czasie końca pieczęć będzie także znakiem chroniącym przed niszczycielskimi siłami siedmiu plag ostatecznych (por. Ez 9,1-11 z Ap 7,1-3; Jan zaczerpnął symbolikę od Ezechiela). Tak więc na pytanie zadane w Ap 6,17 pada ostateczna odpowiedź:

— Tymi, którzy zostaną ochronieni w dniu gniewu Bożego, będą opieczętowani wyznawcy Boga.

`Apostoł Paweł ostrzega nas, byśmy nie zasmucali Ducha Świętego, którym zostaliśmy zapieczętowani (zob. Ef 4,30). Co to znaczy? Jak człowiek może zasmucać Ducha Świętego? Jeśli znasz odpowiedź na to pytanie, to jakich wyborów możesz dokonywać, by nie zasmucać Ducha Świętego?`