---
title:  Zbawienie u Boga i u Baranka
date:  07/02/2019
---

`Przeczytaj Ap 14,5; 2 P 3,14; Jud 1,24-25. Ap 14,5 przedstawia lud Boży w czasach końca jako „bez skazy”. Jak można osiągnąć taki stan?`

Ostatnią cechą 144 tysięcy jest to, że „w ustach ich nie znalazła się zdrada; albowiem są bez zmazy przed stolicą Bożą” (Ap 14,5 BG). Podczas gdy ludzie tego świata wybierają wiarę w kłamstwa szatana, lud Boży w czasach końca przyjmuje miłość prawdy, aby dostąpić zbawienia (zob. 2 Tes 2,10-11).

„Bez skazy” (Ap 14,5; gr. amomos — niewinny/bez winy/bez zarzutu/przykładny) odnosi się do wierności 144 tysięcy wobec Chrystusa. W Biblii wyznawcy Boga są nazywani świętymi (zob. Kpł 19,2; 1 P 2,9). Abraham (zob. Rdz 17,1 PAS) i Hiob (zob. Hi 1,1) byli niewinni. Chrześcijanie są powołani do bycia świętymi i bez skazy przed Bogiem (zob. Ef 5,27 UBG; Flp 2,15).

`Przeczytaj Rz 3,19-24. Dlaczego zawsze musimy pamiętać o tej ważnej prawdzie?`

W ostatnich dniach historii tego świata 144 tysiące będą odzwierciedlać charakter Chrystusa. Ich zbawienie będzie świadczyć o tym, czego Chrystus dokonał dla nich, a nie o ich własnej świętości czy o ich dobrych uczynkach (zob. Ef 2,8-10). 144 tysiące to ci, którzy uprali i wybielili swoje szaty „we krwi Baranka” (Ap 7,14). I jako tacy zostaną znalezieni przed Bogiem — „bez skazy i bez nagany” (2 P 3,14).

„Musimy być uszlachetnieni i oczyszczeni od wszelkiej doczesności, aż odzwierciedlimy obraz naszego Zbawiciela i staniemy się »uczestnikami boskiej natury« (2 P 1,4) (...).

Gdy bój życia zakończy się, gdy zbroja zostanie złożona u stóp Jezusa i gdy święci Boży zostaną uwielbieni, wtedy i tylko wtedy rzeczą bezpieczną będzie twierdzić, że jesteśmy zbawieni i bezgrzeszni”4.

`Jak możemy prowadzić uświęcone życie, przygotowując się aktywnie na wieczność, i jednocześnie nie cierpieć wskutek niebezpieczeństw grożących ze strony perfekcjonizmu i fanatycznie pojmowanej świętości?`