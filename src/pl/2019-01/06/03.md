---
title:  Opieczętowany lud Boży
date:  04/02/2019
---

`Przeczytaj Ap 7,4-8. Jaka jest liczba opieczętowanego ludu Bożego? Co oznacza ta liczba?`

Ogłoszenie liczby tych, którzy zostali opieczętowani, oznacza zakończenie pieczętowania. Jan usłyszał ową liczbę, a wynosi ona 144 tysiące opieczętowanych z dwunastu plemion izraelskich. Oczywiście nie chodzi tu o rzeczywistą liczbę, a wyłącznie o jej symboliczne znaczenie. Liczba 144 000 składa się z dwunastu równych części liczących po 12 000. Liczba 12 to symbol ludu Bożego w oczywisty sposób nawiązujący do liczby synów Jakuba i plemion Izraela oraz dwunastu apostołów Jezusa (zob. Ef 2,20). Zatem liczba 144 000 oznacza całość ludu Bożego w czasach końca, czyli cały Izrael (tak Żydów, jak i pogan) gotowy na powtórne przyjście Chrystusa i przemienienie bez przeżycia doświadczenia śmierci (zob. Rz 11,26; 1 Kor 15,51-53).

Dwanaście plemion wymienionych w 7. rozdziale Apokalipsy Jana to oczywiście nie rzeczywiste plemiona, gdyż dwunastu plemion Izraela tworzących dwa żydowskie królestwa — północne i południowe — od dawna już nie ma. Dziesięć plemion północnego królestwa uprowadzono do niewoli po najeździe asyryjskim (zob. 2 Krl 17,6-23). Plemiona te wymieszały się z innymi narodami. Tak więc nawet we współczesnym judaizmie nie ma już reprezentacji tych dwunastu plemion.

Ponadto lista dwunastu plemion w 7. rozdziale Apokalipsy Jana różni się od tych, które występują w innych miejscach Pisma Świętego (por. Lb 1,5-15; Ez 48,1-29). Plemię Judy zostało wymienione jako pierwsze (zob. Ap 7,5) zamiast plemienia Rubena (por. Lb 1,5). W 7. rozdziale Apokalipsy Jana brakuje plemion Dana i Efraima występujących w 1. rozdziale Księgi Liczb i 48. rozdziale Księgi Ezechiela, a zamiast nich dodane zostały plemiona Józefa i Lewiego (zob. Ap 7,7-8). Oczywistym powodem wyłączenia plemion Efraima i Dana z 7. rozdziału Apokalipsy Jana jest to, iż w Starym Testamencie plemiona te dopuściły się odstępstwa i bałwochwalstwa (zob. 1 Krl 12,29-30; Oz 4,17 BT).

Lista plemion w 7. rozdziale Apokalipsy Jana nie jest listą historyczną, ale symboliczną i duchową. Brak plemion Dana i Efraima na tej liście sugeruje, że niewierność nie pojawi się wśród opieczętowanego ludu Bożego. Także Kościół w Nowym Testamencie jest określany jako dwanaście plemion Izraela (zob. Jk 1,1). Dwanaście plemion w 7. rozdziale Apokalipsy Jana oznacza cały lud Boży, który wytrwał do końca, a złożony jest z wiernych ze wszystkich narodowości, w tym także i z żydowskiej.

`Jakie biblijne zapewnienia daje Bóg tym, którzy będą żyć w czasie ucisku?`