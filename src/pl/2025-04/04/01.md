---
title:  Konflikt stojący za wszystkimi konfliktami
date:  18/10/2025
---

### Studium Bieżącego Tygodnia
Joz 5,13-15; Iz 37,16; Ap 12,7-9; Pwt 32,17; Wj 14,13-14; Joz 6,15-20.

> <p>Tekst Pamięciowy</p>
> „A takiego dnia, jak ten nie było ani przedtem, ani potem, aby Pan wysłuchał głosu człowieka, gdyż Pan walczył za Izraela” (Joz 10,14).

Czytając Księgę Jozuego, dowiadujemy się o agresywnych działaniach militarnych podejmowanych na polecenie Boga, w imię Boga i z pomocą Boga. Świadomość, iż Bóg stał za podbojem Kanaanu, przenika Księgę Jozuego i jest wyrażona w słowach autora księgi (zob. Joz 10,10-11) i samego Boga (zob. Joz 6,2; 8,1), a także w mowach Jozuego (zob. Joz 4,23-24; 8,7), słowach Rachab (zob. Joz 2,10), zwiadowców (zob. Joz 2,24) oraz ludu (zob. Joz 24,18). Sam Bóg przedstawia się jako inicjator tych brutalnych konfliktów.

Ta rzeczywistość rodzi nieuniknione pytania: Jak mamy rozumieć to, że wybrany lud Boży czynił coś takiego w czasach starotestamentowych? Jak pogodzić obraz „wojowniczego” Boga z Jego charakterem nacechowanym miłością (zob. np. Wj 34,6; Ps 86,15; 103,8; 108,5), nie pomniejszając wiarygodności, autorytatywności i historyczności Starego Testamentu?

W tym i przyszłym tygodniu będziemy studiować trudną kwestię wojen nakazanych przez Boga, a opisanych w Księdze Jozuego i w innych miejscach Biblii.