---
title:  Wódz Wojska Pana
date:  19/10/2025
---

`Przeczytaj Joz 5,13-15. Co ten fragment księgi mówi o tle podboju Kanaanu?`

Izraelici właśnie przekroczyli Jordan i zatrzymali się na terytorium wroga. Przed nimi leżało warowne miasto Jerycho, a jego bramy były zamknięte na stałe (zob. Joz 6,1). Do tej pory Izraelici nie mieli przygotowanej żadnej strategii wojennej. Co gorsza, byli uzbrojeni jedynie w proce, włócznie, łuki i strzały, a mieli zdobyć miasto przygotowane do długiego oblężenia.

Na swoje pytanie o tożsamość Tajemniczego Przybysza — czy jest On wrogiem, czy sprzymierzeńcem — Jozue otrzymał dość dziwną odpowiedź:

— „Nie” (Joz 5,14).

Najwyraźniej ów Przybysz pragnął wskazać Jozuemu, że nie należy do żadnej z tych kategorii. Mówiąc innymi słowy, nie chodziło o to, czy jest On po stronie Jozuego, ale czy Jozue jest po Jego stronie.

`Porównaj Joz 5,14-15 z 2 Krl 6,8-17; Ne 9,6; Iz 37,16. Co wersety te uczą o tożsamości Wodza Wojska Pana?`

Choć wyrażenie Wódz Wojska Pana jest wyjątkowe w Starym Testamencie, to jednak połączenie słów wódz i wojsko zawsze ma kontekst militarny. Słowo wojsko w Piśmie Świętym może oznaczać oddziały bojowe, ale także aniołów czy ciała niebieskie.

Jozuemu ukazał się przedwcielony Chrystus, nie tylko jako Sprzymierzeniec czy jako Prawdziwy Wódz Wojska Izraelskiego, ale jako Wódz Niewidzialnego Wojska Aniołów, uczestniczących w konflikcie znacznie większym niż konflikt Izraelitów z Kananejczykami. Reakcja Jozuego świadczy o tym, że dobrze zrozumiał tożsamość owego Wodza jako równego Bogu. Tak więc Jozue padł na twarz przed Nim na znak najwyższego szacunku i głębokiej czci (zob. Joz 5,14; Rdz 17,3; 2 Sm 9,6; 2 Krn 20,18). Jozue był gotowy przyjąć strategię bitewną w ramach kampanii wojennej będącej częścią znacznie większego konfliktu z udziałem samego Boga Zastępów.

`Jakie pocieszenie możemy i powinniśmy czerpać ze świadomości, że Wódz Wojska Pana działa w obronie swojego ludu?`