---
title:  Pan jest Wojownikiem
date:  21/10/2025
---

`Przeczytaj Wj 2,23-25; 12,12-13; 15,3-11. Co to znaczy, że Bóg jest Wojownikiem?`

Podczas długiego pobytu w Egipcie Izraelici zapomnieli o prawdziwym Bogu swoich przodków. Jak świadczą liczne wydarzenia z ich wędrówki po pustyni, ich wiedza o Bogu Abrahama, Izaaka i Jakuba była dość mglista, a w swoje praktyki religijne usiłowali wplatać pogańskie elementy (por. Wj 32,1-4). Będąc uciskani przez Egipcjan, wołali do Pana (zob. Wj 2,23-25) i Pan we właściwym czasie interweniował na ich rzecz.

Jednak konflikt opisany w pierwszych dwunastu rozdziałach Księgi Wyjścia daleko wykraczał poza zmagania między Mojżeszem a faraonem. Według wojennej ideologii starożytnego Bliskiego Wschodu konflikty między ludźmi były postrzegane jako wyraz walki między bogami reprezentowanymi przez tych ludzi. W Wj 12,12 czytamy, że Pan dokonał sądu nie tyle nad samym faraonem, ile nad bogami Egiptu, potężnymi demonami (zob. Kpł 17,7 i Pwt 32,17) stojącymi za opresyjną potęgą i niesprawiedliwym systemem społecznym Egiptu.

Ostatecznie to Bóg toczy wojnę przeciwko grzechowi i nie będzie na zawsze tolerował jego istnienia (zob. Ps 24,8; Ap 19,11; 20,1-4.14). Wszyscy zbuntowani aniołowie oraz ludzie zdecydowanie i nieodwołalnie utożsamiający się z grzechem zostaną unicestwieni. W świetle tego faktu bitwy przeciwko mieszkańcom Ziemi Obiecanej należy rozumieć jako wczesny etap tego konfliktu, który osiągnął szczytowy moment na Golgocie, a zostanie rozstrzygnięty na sądzie ostatecznym, gdy nacechowany sprawiedliwością i miłością charakter Boga zostanie oczyszczony z wszelkich zarzutów.

Koncepcja zupełnej zagłady Kananejczyków musi być rozumiana w ramach biblijnego światopoglądu, w którym Bóg jest stroną wszechświatowego konfliktu ze zwolennikami zła. Stawką tego konfliktu są reputacja i charakter Boga (zob. Rz 3,4; Ap 15,3).

Odkąd grzech wkroczył w ludzką egzystencję, nikt z ludzi nie może pozostać neutralny. Musimy być albo po stronie Boga, albo po stronie zła. Na tym tle zagłada Kananejczyków musi być postrzegana jako lekcja poglądowa wskazująca na sąd ostateczny.

`Realia wielkiego boju dopuszczają istnienie tylko dwóch stron. Jak możesz być pewny, że stoisz po właściwej stronie tego konfliktu?`