---
title:  Wojna w niebie
date:  20/10/2025
---

`Jozue zrozumiał, że bitwy czekające Izraelitów są częścią znacznie większej wojny. Co wiemy o konflikcie, w którym sam Bóg jest stroną? (Zob. Ap 12,7-9; Iz 14,12-14; Ez 28,11-19; Dn 10,12-14).`

Bóg stworzył wszechświat pełen odpowiedzialnych istot, które obdarzył wolną wolą niezbędną do autentycznego miłowania. Istoty te mogą wybierać postępowanie w zgodzie z wolą Boga, ale mają też możliwość zbuntowania się przeciwko Niemu. Niestety, jeden z najwyższych aniołów, nazwany w Biblii Lucyferem, zbuntował się przeciwko Bogu i zwiódł do buntu znaczną część innych aniołów.

Izajasz i Ezechiel nawiązują do tego konfliktu, choć pewni komentatorzy biblijni usiłują ograniczyć znaczenie 14. rozdziału Księgi Izajasza i 28. rozdziału Księgi Ezechiela jedynie do króla Babilonii i władcy Tyru. Jednak tekst tych rozdziałów dobitnie świadczy o tym, że dotyczy także szerszej rzeczywistości. Król Babilonii został przedstawiony jako przebywający w niebie w bezpośredniej bliskości tronu Bożego (zob. Iz 14,12-13), a król Tyru miał przebywać w Edenie jako zabezpieczający cherub na świętej górze Bożej (zob. Ez 28,12-15). Oczywiście nie może to dotyczyć królów Babilonii i Tyru.

Nie można też o żadnych ziemskich królach powiedzieć, że byli nienaganni i doskonali. Zatem te postacie opisane w proroctwie muszą oznaczać kogoś więcej niż władców ziemskich królestw Babilonii i Tyru. Izajasz przedstawia „przypowieść11 [hebr. maszal]” (Iz 14,4 BG), która zawiera znaczenie wykraczające poza bezpośredni kontekst historyczny. W tym przypadku król Babilonii staje się symbolem buntu, samowystarczalności i pychy. Podobnie Ezechiel dokonuje rozróżnienia między „księciem Tyru” (Ez 28,2), a „królem Tyru” (Ez 28,11-12), przy czym ów książę działający w ziemskiej sferze staje się symbolem króla, który działa w sferze niebiańskiej.

Według Dn 10,12-14 zbuntowane niebiańskie istoty usiłują nie dopuścić do realizacji Bożych zamierzeń na ziemi. Właśnie w świetle tego powiązania między niebem a ziemią powinniśmy rozumieć fakt, iż Bóg usankcjonował wojny prowadzone przez Izraelitów. Musimy pojmować te ziemskie konflikty jako przejawy większego konfliktu między Bogiem a szatanem, między dobrem a złem — konfliktu, w którym celem Boga jest ostateczne przywrócenie Bożej sprawiedliwości i miłości w upadłym świecie.

`W jaki sposób w świecie i w naszym życiu przejawiają się realia wszechświatowego konfliktu między dobrem a złem?`