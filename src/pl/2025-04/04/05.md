---
title:  Pan za was walczyć będzie
date:  22/10/2025
---

`Jaki był pierwotny i idealny Boży plan dotyczący zaangażowania Izraelitów w walkę o Ziemię Obiecaną według Wj 14,13-14.25?`

Gdy Izraelici znaleźli się w kryzysowej sytuacji wymagającej użycia przemocy, „rzekł Mojżesz do ludu:

— Nie bójcie się, wytrwajcie, a zobaczycie pomoc Pana, której udzieli wam dzisiaj! Egipcjan, których dzisiaj oglądacie, nie będziecie już nigdy oglądali. Pan za was walczyć będzie, wy zaś milczcie!” (Wj 14,13-14).

Według biblijnego opisu nawet sami Egipcjanie rozumieli tę rzeczywistość:

— „Uciekajmy przed Izraelem, gdyż Pan walczy za nich z Egipcjanami” (Wj 14,25).

Nadzwyczajna interwencja Boga na rzecz bezradnych Izraelitów, którzy nie potrafili walczyć, staje się wzorcem. Księga Wyjścia stanowi model interwencji Boga na rzecz Jego ludu. Jahwe nie tylko walczy za Izraelitów, ale i zakazuje im walczyć (zob. Wj 14,14). Bóg jest Wojownikiem i inicjatywa należy do Niego. On ustanawia strategię, określa środki i prowadzi kampanię wojenną. Gdyby Jahwe nie walczył za Izraelitów, ich szanse powodzenia byłyby zerowe.

Ellen G. White interpretuje to jako wyraz faktu, iż Bóg „nie zaplanował przejęcia przez nich Ziemi Obiecanej przy pomocy walki, ale przez poddanie i całkowite posłuszeństwo Jego nakazom”12. Podobnie jak to się stało podczas wyjścia z Egiptu, Bóg miał walczyć za nich w ich bitwach. Ich zadaniem było w milczeniu obserwować Jego wielkie dokonania.

Historia dowodzi, że gdy Izraelici wystarczająco ufali Bogu, nie musieli walczyć sami (zob. 19. rozdział 2. Księgi Królewskiej, 32. rozdział 2. Księgi Kronik i 37. rozdział Księgi Izajasza).

W pierwotnym Bożym planie Izraelici nigdy nie musieli walczyć za siebie. Taka konieczność była jedynie skutkiem ich niedowiarstwa wyrażanego po wyjściu z Egiptu. Wskutek ich niewiary Bóg dopuścił, by uczestniczyli w walce przeciwko Kananejczykom. Podobnie jak nie musieli dobywać miecza przeciwko Egipcjanom podczas wyjścia z Egiptu, tak samo mogli się obyć bez walki podczas zajęcia Kanaanu (zob. Pwt 7,17-19).

`„Gdyby Izraelici nie szemrali przeciwko Panu, Bóg nie dopuściłby do napaści nieprzyjaciół”13. Jak nasze szemrania przeciwko Panu wpływają na nasze życie dzisiaj?`