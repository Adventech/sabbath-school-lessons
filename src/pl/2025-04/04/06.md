---
title:  Druga w skali wartości możliwość
date:  23/10/2025
---

`Przeczytaj Wj 17,7-13 oraz Joz 6,15-20. Jakie podobieństwa dostrzegasz między tymi dwoma opisami bitew? Czym różnią się one między sobą?`

Pierwsza walka stoczona przez Izraelitów po wyjściu z Egiptu jest opisana w 17. rozdziale Księgi Wyjścia, gdy Izraelici byli zmuszeni bronić się przed Amalekitami. Izraelici byli świadkami działania wielkiej mocy Boga zarówno pokonującego Egipcjan, jak i wyzwalającego swój lud z niewoli. Jak zauważyliśmy, pierwotny Boży plan dla Izraela nie obejmował walki z innymi ludami (zob. Wj 23,28; 33,2). Jednak wkrótce po opuszczeniu Egiptu Izraelici zaczęli szemrać z powodu uciążliwości wędrówki (zob. Wj 17,3), a nawet podważać obecność Boga pośród nich. Właśnie wtedy nadciągnęli przeciwko nim Amalekici. Nie stało się to przypadkiem. Bóg dopuścił, by Amalekici zaatakowali Izraelitów, aby ci zrozumieli skutki braku zaufania do Niego i nauczyli się Mu ufać.

Nie przekraczając swoich zasad, Bóg schodzi do poziomu, na którym znajdują się Izraelici, aby wezwać ich do powrotu do Jego pierwotnego i idealnego planu — zupełnego i całkowitego zaufania w Jego interwencję. Zasady prowadzenia wojny (zob. 20. rozdział Księgi Powtórzonego Prawa) zostały dane Izraelitom dopiero po czterdziestu latach spędzonych na pustyni, i to także z powodu ich niedowiarstwa. Nowe okoliczności wymagały nowych strategii, i dopiero wtedy Bóg nakazał Izraelitom zupełne unicestwienie Kananejczyków (zob. Pwt 20,16-18).

Obok tego, że wojna stała się koniecznością dla Izraelitów, okazała się także próbą ich lojalności wobec Jahwe. Bóg nie zrezygnował z nich, ale pozwolił, by doświadczyli Jego mocy przez przekonanie się o swojej całkowitej zależności od Niego.

Udział Izraelitów w podboju jest wyraźnie zaznaczony w podsumowaniu księgi napisanym przez Jozuego. Jest tam mowa o tym, że Kananejczycy walczyli przeciwko Izraelitom (zob. Joz 24,11). Choć upadek murów Jerycha był skutkiem Bożego cudu, to jednak wojsko izraelskie miało aktywnie uczestniczyć w bitwie wskutek nieugiętego oporu ze strony mieszkańców miasta.

Uczestniczenie w konfliktach zbrojnych miało się stać dla Izraelitów środkiem służącym rozwinięciu ich bezwarunkowego polegania na pomocy ze strony Jahwe. Jednak Izraelitom stale przypominano (zob. Joz 7,12-13; 10,8), że wynik każdej bitwy ostatecznie leży w rękach Pana, a jedynym sposobem, w jaki mogą wpłynąć na pozytywny rezultat walki, jest postawa wiary w obietnice Pańskie. Wybór należał do nich.