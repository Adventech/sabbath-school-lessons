---
title:  Daj mi te góry
date:  17/11/2025
---

`Przeczytaj Joz 14,6-14; Lb 14,24; 32,12; Pwt 1,36; Łk 6,45. Jak opisałbyś postawę Kaleba i Jozuego? Co to znaczy iść w pełni za Panem?`

Kaleb nigdy nie zapomniał obietnicy, którą Pan dał mu za pośrednictwem Mojżesza, że posiądzie kraj, który przemierzyły jego stopy (zob. Lb 14,24). Czterdzieści lat później nawiązał do swojego sprawozdania, mówiąc, że było to słowo „według najlepszej wiedzy i sumienia” (Joz 14,7). Jego sprawozdanie było oparte na przekonaniu, że z Boga prowadzeniem i pomocą Izraelici posiądą Kanaan.

W przeciwieństwie do sprawozdania złożonego przez dziesięciu zwiadowców, którzy zasiali lęk w sercach Izraelitów, Kaleb pokładał bezgraniczną ufność w obietnicach Boga i wierzył w Jego pełne zaangażowanie w ich realizację. Hebrajskie wyrażenie, które dosłownie oznacza: Byłem w pełni za Panem (zob. Joz 14,8), stanowi przypuszczalnie skróconą formę dłuższego idiomu: Moje serce w pełni podążało za Panem. Albo: Napełniłem moje serce, by iść za Panem. W przeciwieństwie do innych ludzi, którzy szli za obcymi bogami albo nie szli w pełni za Panem, serce Kaleba było w pełni oddane Panu.

To samo wyrażenie zostało później powtórzone jeszcze dwukrotnie, aby podkreślić wierność Kaleba (zob. Joz 14,9.14). Jego charakterystyka jest zgodna z tym, co sam Pan nazwał innym duchem (zob. Lb 14,24), który wyróżniał Kaleba spośród zwiadowców. Nawet w wieku osiemdziesięciu pięciu lat Kaleb był przykładem tego, czego Pan może dokonać przez ludzi, których serca są w pełni poświęcone Jemu i Jego dziełu.

Kaleb rozumiał, że terytorium, które ostatecznie otrzyma każde z plemion, jest proporcjonalne do tego, w jakim stopniu przyjmie obietnice Pana i jak daleko będzie gotowe pójść w wierze. Boże obietnice nie spełniają się automatycznie, niezależnie od naszej woli. Ich wypełnienie wymaga wiary uzupełnionej przez zdecydowane działanie. Hebrajskie słowo ulaj, przetłumaczone jako może (zob. Joz 14,12), bywa używane do wyrażania lęku czy wątpliwości, ale zazwyczaj sugeruje nadzieję i oczekiwanie, iż nastąpi coś pozytywnego (zob. Rdz 16,2; Lb 22,6.11; 23,3).

`Jakie „małe” kompromisy mogą powstrzymywać cię przed podążaniem w pełni za Panem?`