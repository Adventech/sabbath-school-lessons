---
title:  Wierność
date:  16/11/2025
---

`Przeczytaj Rdz 36,15; Lb 13,6.30-32; Joz 14,6.14. Kim był Kaleb? Jakie miejsce zajmował wśród ludu izraelskiego?`

Imię Kaleb pochodzi od hebrajskiego słowa keleb (pies), które w Starym Testamencie zawsze występuje w negatywnym kontekście. Jednak słowo keleb bywa też używane w pozabiblijnych listach i pieśniach w celu wyrażenia odwagi, wytrwałości i wierności sługi wobec jego pana. Pod tym względem Kaleb był wierny swojemu imieniu, przez całe swoje życie lojalnie służąc Panu, Bogu Izraela.

`Jak świadczy o Kalebie fakt, iż odważnie wypowiedział swoje zdanie, choć większość zwiadowców wyrażała odmienną opinię, a lud izraelski groził mu śmiercią? (Zob. Lb 14,6-10.21-25; 26,65; 32,12).`

Przeczytaj uważnie imiona ważnych postaci w dziejach Izraela współczesnych Jozuemu i Kalebowi: Szammua, Szafat, Jigal, Hoszea, Palti, Gaddiel, Gaddi, Ammiel, Setur, Nachbi i Geuel (zob. Lb 13,4-5.7-15). Czy te imiona brzmią znajomo?

Przypuszczalnie nie.

Dlaczego? Gdyż są to imiona dziesięciu zwiadowców, którzy obok Kaleba i Jozuego zostali posłani przez Mojżesza, by zbadać Kanaan. Odeszli w niepamięć, bo nie byli warci wspominania. Sprawozdanie, które złożyli, przedstawiało Ziemię Obiecaną jako niemożliwą do zdobycia. Postrzegali siebie jak szarańczę w porównaniu z olbrzymami mieszkającymi w niektórych częściach obiecanego kraju, a ich serca topniały z lęku na widok potężnych murów obronnych kananejskich miast.

Kaleb jako starszy z dwóch zwiadowców, którzy złożyli pozytywne sprawozdanie, wystąpił jako pierwszy, prezentując inną postawę — postawę wiary. Był gotowy opowiedzieć się za tym, co prawe, wbrew opozycji, a nawet wobec groźby śmierci, jako że „cały zbór zamierzał ich [Kaleba i Jozuego] ukamienować” (Lb 14,10).

`Co robisz, gdy większość ludzi wokół ciebie wydaje się mieć inne zdanie, przeciwne do twoich najgłębszych przekonań?`