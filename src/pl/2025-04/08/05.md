---
title:  Pokorny bohater
date:  19/11/2025
---

Długa lista nazw miejscowości stanowiących szczególne punkty orientacyjne na granicach terytoriów przydzielonych plemionom izraelskim została umieszczona między opisami przydzielenia działu dwóm bohaterom, Kalebowi i Jozuemu, pierwszym zwiadowcom. Kaleb otrzymał swoje dziedzictwo jako pierwszy, zaś Jozue — jako ostatni. Do tego czasu Jozue przydzielał ziemię plemionom Izraela, teraz zaś nadeszła pora, by lud izraelski przydzielił dziedzictwo Jozuemu.

`Przeczytaj Joz 19,49-51. Co wynika z faktu, że wielki przywódca Izraela, który kierował podziałem kraju, otrzymał swoje dziedzictwo jako ostatni?`

Miastem, które otrzymał Jozue, było Timnat-Serach, którego nazwa składa się z dwóch słów. Pierwszy człon, Timnat, pochodzi od hebrajskiego czasownika manah (liczyć albo przypisywać), a oznacza dział lub terytorium. Drugie słowo może pochodzić od hebrajskiego czasownika serach i oznacza nadmiar lub resztkę (por. Wj 26,12). Nazwa miasta Jozuego może więc znaczyć: pozostała część lub reszta terytorium.

Nazwa miasta, które Jozue wybrał z tego, co pozostało jeszcze do podziału, świadczy o szlachetnym charakterze drugiego przywódcy Izraela. Przede wszystkim zaczekał, aż wszyscy otrzymają swój dział. Następnie nie wybrał sobie działu w gęsto zaludnionym miejscu kraju czy najbardziej imponującego miasta, ale skromne miasteczko, a może raczej ruiny miasta, aby odbudować je ciężką pracą (por. Joz 19,50).

Ponadto Timnat-Serach znajdowało się w pobliżu Sylo, gdzie wzniesiono przybytek. To świadczy, że priorytety Jozuego były zgodne z tym, do czego przywiązane było jego serce. Z pewnością po wprowadzeniu nowo powstałego narodu izraelskiego do Ziemi Obiecanej oraz zabezpieczeniu z Bożą pomocą dziedzictwa każdego plemienia i rodu nikt nie sprzeciwiłby się, gdyby Jozuemu przydzielono bardziej imponujące dziedzictwo. Jednak Jozue zadowolił się życiem w prostych warunkach, bacząc na to, co najważniejsze, zgodnie z modlitwą, jaką wieki później zapisał Dawid:

— „O jedno prosiłem Pana, o to zabiegam: Abym mógł mieszkać w domu Pana przez wszystkie dni życia mego, by oglądać piękno Pana i by odwiedzać świątynię jego” (Ps 27,4).

`Czego możesz się nauczyć z postawy Jozuego? Jak możesz to stosować w swoim życiu tu i teraz?`