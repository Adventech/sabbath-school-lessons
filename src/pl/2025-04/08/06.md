---
title:  Zmieniony przez rozmyślanie
date:  20/11/2025
---

`Rozważanie przykładów życia wielkich bohaterów wiary jest korzystne dla naszego duchowego rozwoju. Najważniejszym przykładem dla nas jest Jezus Chrystus — Jego życie i nauczanie. Jak rozmyślanie o życiu i nauce Jezusa zmienia nas? (Zob. Hbr 12,1-2 i 2 Kor 3,18).`

Marco Iacoboni, współczesny włoski neurobiolog pracujący w Stanach Zjednoczonych, jako jeden z pierwszych prowadził badania nad neuronami lustrzanymi w mózgu. Te komórki nerwowe aktywują się zarówno wtedy, gdy wykonujemy pewne czynności — takie jak śmiech czy obejmowanie kogoś ramionami — jak i wtedy, gdy obserwujemy tę samą czynność u kogoś innego. Aktywność tych neuronów zmniejsza różnicę między widzeniem a działaniem.

Ellen G. White z naciskiem podkreślała znaczenie przypatrywania się charakterowi Jezusa: „Patrząc na Jezusa, uzyskujemy jaśniejsze i pełniejsze pojęcie o Bogu, a przyglądając się Mu, zostajemy przemienieni. Dobroć i miłość do bliźniego stają się naszym naturalnym odruchem. Rozwijamy charakter, który jest odpowiednikiem boskiego charakteru. Wzrastając na Jego podobieństwo, zwiększamy naszą zdolność poznawania Boga. Coraz pełniej wchodzimy we wspólnotę z niebiańskim światem i otrzymujemy wciąż wzrastającą moc przyjmowania bogactwa poznania i mądrości wieczności”24.

`Przeczytaj Rz 12,1-2. Jakie dwa procesy zachodzą, tworząc sprzeczne dążenia w nas? Jak możemy się upewnić, że dajemy miejsce tym właściwym dążeniom?`

W tym podsumowującym rozdziale Listu do Rzymian apostoł Paweł mówi o dwóch przeciwnych siłach wpływających na nas i kształtujących nas. Z jednej strony otaczający nas świat z jego licznymi wpływami usiłuje nas ukształtować na swoje podobieństwo, powodując dostosowanie działające z zewnątrz do środka.

Przeciwstawiając się temu wpływowi, Duch Święty zmienia nas wewnętrznie w sposób podobny do tego, jak gąsienica zmienia się w pięknego motyla. Ale aby to się stało, musimy poświęcać się Bogu i prosić Go o kontynuowanie dobrego dzieła, które w nas rozpoczął (zob. Flp 1,6). W praktyce musimy podejmować świadomy wybór, chwila po chwili, by chodzić w Duchu.