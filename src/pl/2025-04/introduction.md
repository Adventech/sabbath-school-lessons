### Druga szansa

Księga Jozuego. Księga Jozuego zaczyna się zmianą na stanowisku przywódcy Izraela. Po odejściu Mojżesza jego rolę przejmuje Jozue. Na początku księgi Izraelici wkraczają do Ziemi Obiecanej, a pod jej koniec obejmują Kanaan w posiadanie.

Jozue otrzymał niełatwe zadanie do wykonania. Musiał podjąć dzieło pozostawione przez samego Mojżesza! Jednak to był dopiero początek czekających go wyzwań. Jozue musiał bowiem dokonać czegoś, czego nie dokonał nawet Mojżesz — przeprowadzić naród po czterdziestu latach spędzonych na pustyni za Jordan, do Kanaanu, zgodnie z obietnicą daną przez Boga przodkom przed laty.

— „Mojżesz, mój sługa, umarł. Teraz więc wstań, przepraw się tu przez ten Jordan, ty i cały ten lud, do ziemi, którą Ja im, synom izraelskim, daję” (Joz 1,2).

Klucz do całej tej historii znajduje się w słowach Pana wypowiedzianych do Jozuego, iż Izraelici mają wkroczyć do ziemi, którą Ja (Jahwe) im daję.

Oczywiście, Jozue nie dokonał tego dzieła sam, ale dzięki pomocy i prowadzeniu Pana, który wprowadziłby Izraelitów do Ziemi Obiecanej pokolenie wcześniej, gdyby byli posłuszni Jego przymierzu. Niestety, wskutek ich odstępstwa musieli ponieść konsekwencje swoich decyzji.

Faktem jest to, że w ciągu czterdziestu lat spędzonych na pustyni Izraelici doświadczyli negatywnej strony przymierza. Wskutek ich buntu przeciwko Bogu całe pokolenie, które doświadczyło cudów i było świadkiem zdumiewających wydarzeń podczas wyjścia z Egiptu, wymarło na pustyni, z wyjątkiem Kaleba i Jozuego. Cztery z pięciu ksiąg Mojżesza dotyczą tego, co stało się, gdy Izraelici przebywali na pustyni. Teraz pod przywództwem Jozuego następne pokolenie było gotowe podjąć wyzwanie objęcia w posiadanie Ziemi Obiecanej.

„Potem przywołał Mojżesz Jozuego i rzekł do niego na oczach całego Izraela:

— Bądź mocny, bądź odważny, gdyż ty wejdziesz z tym ludem do ziemi, którą Pan przysiągł dać ich ojcom, i ty im ją oddasz w dziedziczne posiadanie. Pan sam pójdzie przed tobą i będzie z tobą. Nie zawiedzie i nie opuści cię; nie bój się więc i nie trwóż się!” (Pwt 31,7-8).

Obietnice Boże dane patriarchom i Mojżeszowi miały się wypełnić. Zapanowała atmosfera oczekiwania i poruszenia. W życiu ludu Bożego, bezdomnego od dziesięcioleci, miała nastąpić wielka zmiana. Bóg dotrzymał słowa, wyzwalając Izraelitów z niewoli, i z pewnością mogli ufać, że wypełni także obietnicę wprowadzenia ich do nowego kraju.

„Zasadniczym celem Księgi Jozuego jest opisanie wkroczenia Izraelitów do Ziemi Obiecanej, podboju kraju i podziału ziemi między plemiona izraelskie. Cel ten leży u podstaw przesłania księgi mówiącej o wierności Boga w wypełnianiu obietnicy dotyczącej ziemi danej Abrahamowi. Księga uwydatnia wierność Boga wobec obietnic Jego przymierza (zob. Joz 21,43-45)”1.

1
Andrews Bible Commentary, Berrien Springs 2020, s. 365.

Razem odkryjemy, że choć Księga Jozuego została napisana ponad trzy tysiące lat temu, to jednak świat, w którym żyjemy, nie różni się pod względem duchowych wyzwań aż tak bardzo od świata z czasów Jozuego. Nasze wyzwania mają nieco inne formy, ale tak samo stanowią zagrożenie dla naszego bezpieczeństwa, naszej wiary i naszego wypełniania misji powierzonej ludowi Bożemu. Przykład Jozuego z pewnością zainspiruje nas do powoływania się na obietnice Boże dane na obecny czas oraz do zwyciężania w mocy Bożej, podobnie jak zwyciężał Jozue2.

2 Autorem Lekcji Biblijnych 4/2025 jest Barna Magyarosi, sekretarz Wydziału Intereuropejskiego Kościoła Adwentystów Dnia Siódmego i przewodniczący Komitetu Badań Biblijnych w tym wydziale. Pracę w Kościele rozpoczął jako pastor i dyrektor jednego z sekretariatów Diecezji Południowotransylwańskiej w Rumunii, a następnie kontynuował ją jako wykładowca teologii i rektor rumuńskiego Uniwersytetu Adventus (przyp. red.).