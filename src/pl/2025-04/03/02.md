---
title:  Przejście przez Jordan
date:  12/10/2025
---

`Przeczytaj Joz 3,1-5 oraz Lb 14,41-44. Dlaczego Bóg polecił Izraelitom, by szczególnie przygotowali się na to, co miało nastąpić?`

Jest to pierwsza wzmianka o skrzyni przymierza w Księdze Jozuego. Do tej pory w opisach zawartych w Starym Testamencie skrzynia przymierza występowała zawsze w kontekście świątyni (zob. Wj 40,21), wędrówki Izraelitów spod góry Synaj (zob. Lb 10,33-36) i nieudanej próby podboju Kanaanu (zob. Lb 14,44). Był to najświętszy obiekt w izraelskiej świątyni, a zawierał trzy przedmioty wyrażające szczególną więź Izraelitów z Bogiem: (1) tablice z wypisanymi dziesięcioma przykazaniami, (2) laskę Aarona, najwyższego kapłana, i (3) dzban manny (zob. Wj 16,33 i Hbr 9,4).

Przygotowanie skrzyni przymierza do przejścia przez Jordan miało przypominać Izraelitom, że wkraczali do Kanaanu nie w wybrany przez siebie sposób i w określonym przez siebie czasie. Zajęcie obiecanego kraju miało się zakończyć powodzeniem pod warunkiem przestrzegania ram czasowych wyznaczonych przez Boga. Bóg, który jest opisany jako zasiadający na tronie między cherubami okrywającymi wieko skrzyni przymierza (zob. Wj 25,22 i Lb 7,89), a którego działania są utożsamiane z przemieszczaniem skrzyni przymierza, wkroczył do Kanaanu przed Izraelitami jako ich Wódz w podboju Ziemi Obiecanej.

Hebrajskie słowo przetłumaczone jako poświęcić się (zob. Joz 3,5) odnosi się do procesu oczyszczenia podobnego do tego, jaki przechodzili kapłani przed rozpoczęciem służby w świątyni (zob. Wj 28,41; 29,1) oraz jaki przeszedł naród izraelski przed objawieniem Boga na górze Synaj (zob. Wj 19,10.14). Poświęcenie obejmowało odrzucenie grzechu i usunięcie wszelkiej rytualnej nieczystości. Podobny nakaz występuje w Lb 11,18 bezpośrednio przed mającym nastąpić Bożym cudem. Takie przygotowanie było wymagane także od wojowników wyruszających na wojnę (zob. Pwt 23,15). Zanim Bóg mógł walczyć za Izraelitów w bitwie, musieli oni okazać swoją lojalność wobec Niego i zaufanie do Niego jako ich Wodza.

Cud przejścia przez Jordan miał dowieść Izraelitom, że Boża obietnica wypędzenia przed nimi obcych plemion mieszkających w obiecanym kraju jest pewna i można jej zaufać. Ten, który potrafił przeprowadzić swój lud suchą stopą przez Jordan, mógł także oddać im w posiadanie Ziemię Obiecaną.

`Bóg nie zawsze rozdziela wody Jordanu. Jego interwencje nie zawsze są tak oczywiste. Jak możemy rozwijać duchową gotowość doświadczania i dostrzegania Bożych interwencji dla naszego dobra?`