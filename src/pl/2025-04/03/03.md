---
title:  Żywy Bóg Cudów
date:  13/10/2025
---

`Przeczytaj Joz 3,6-17. Co cudowne przejście przez Jordan mówi nam o naturze Boga, któremu służymy?`

Przejście przez Jordan jest opisane w Joz 3,5 hebrajskim słowem niflaot (cuda), które zazwyczaj odnosi się do wielkich nadprzyrodzonych dokonań Boga świadczących o Jego wyjątkowości (zob. Ps 72,18; 86,10). Później Izraelici rozmyślali o tych dokonaniach i w wyniku tego wysławiali Pana (zob. Ps 9,2), opowiadając o Nim wśród innych narodów (zob. Ps 96,3). Plagi egipskie (zob. Wj 3,20 i Mi 7,15), przejście przez Morze Czerwone, a także Boże prowadzenie na pustyni (zob. Ps 78,12-16) były wspominane jako tego rodzaju cuda.

Autorzy ksiąg biblijnych wiedzieli i świadczyli o tym, że Bóg, który stworzył świat, nigdy nie był ograniczony czy związany przez swoje stworzenie. Dla Niego „nie ma nic niemożliwego [hebr. zbyt cudownego]” (Jr 32,17). Jego imię i Jego natura są dziwne (zob. Sdz 13,18) czy cudowne (BT), tak iż jest On poza wszelkim pojmowaniem.

W przeciwieństwie do narodowych bożków, które nie mogą zbawić (zob. Ps 96,5 i Iz 44,8), Bóg Biblii jest Żywym Bogiem, to znaczy aktywnym i żyjącym, a Jego wyznawcy mogą Mu zaufać w oczekiwaniu na Jego interwencje dla ich dobra.

Prorok Zachariasz posłużył się tym samym hebrajskim terminem (pochodzącym od tego samego rdzenia co niflaot), opisując wizję przyszłości Izraela po niewoli babilońskiej. Prorok widział, że Jerozolima zostanie odbudowana, starcy będą przesiadywać na ulicach miasta, a chłopcy i dziewczęta bawić się będą bezpiecznie. Najwyraźniej niedowierzającym mieszkańcom żydowskiej stolicy, nadal noszącej ślady zniszczenia, Zachariasz oznajmił: „Tak mówi Pan Zastępów: Jeżeli resztce ludu wyda się to cudownym w owych dniach, czy i mnie ma się to wydawać cudownym? — mówi Pan Zastępów. Tak mówi Pan Zastępów: Oto Ja wybawię mój lud z ziemi na wschodzie i z ziemi na zachodzie słońca. Sprowadzę ich i zamieszkają w Jeruzalemie” (Za 8,6-8).

`Przeczytaj Łk 18,18-27. Jak odpowiedź udzielona przez Jezusa Jego uczniom zachęca cię do zaufania Bogu nawet w przypadkach, gdy to, co On obiecuje, wydaje się niemożliwe?`