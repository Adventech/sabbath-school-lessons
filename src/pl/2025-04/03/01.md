---
title:  Pomniki łaski
date:  11/10/2025
---

### Studium Bieżącego Tygodnia
Joz 3,1-17; Lb 14,44; Łk 18,18-27; Joz 4,1-24; J 14,26; Hbr 4,8-11.

> <p>Tekst Pamięciowy</p>
> „Gdyż Pan, Bóg wasz, wysuszył wody Jordanu przed wami, aż się przeprawiliście, podobnie jak Pan, Bóg wasz, uczynił z Morzem Czerwonym, które wysuszył przed nami, aż się przeprawiliśmy, aby poznały wszystkie ludy ziemi, że ręka Pana jest mocna, i abyście się bali Pana, Boga waszego, po wszystkie dni” (Joz 4,23-24).

Funkcjonariusz policji dał mu znak, by się zatrzymał. Jan musiał zjechać na pobocze. Policjant poprosił o prawo jazdy i wtedy Jan uświadomił sobie, że zostawił w pracy portfel wraz z prawem jazdy. Wyjaśnił, co się stało, a policjant zapytał go, gdzie pracuje. Jan odpowiedział, że jest wykładowcą akademickim. Wręczając Janowi mandat, policjant powiedział, by nie potraktował go jako kary.

— To jest swego rodzaju czesne — wyjaśnił. — Gdy ludzie chcą się czegoś nauczyć, płacą za to. Pan zapłaci za to, żeby się nauczyć nie zapominać prawa jazdy. Dobrego dnia, panie profesorze!

Jako ludzie mamy skłonność zapominać o tym, czego nie mamy stale przed oczami. Zapominamy oddzwonić do kogoś, odpowiedzieć na otrzymane e-maile, podlać rośliny doniczkowe, wysłać do najbliższych życzenia urodzinowe i tak dalej. Lista tego typu rzeczy jest długa. Jednak zapominanie o naszych duchowych potrzebach może mieć poważniejsze konsekwencje niż mandat, gdyż dotyczy dosłownie naszego wiecznego przeznaczenia.

Studiując historię przejścia Izraelitów przez Jordan, zadajmy sobie pytanie:

— Czego możemy się nauczyć z ich doświadczeń?