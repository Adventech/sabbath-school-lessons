---
title:  Zapamiętać
date:  14/10/2025
---

`Przeczytaj 4. rozdział Księgi Jozuego. Dlaczego Bóg polecił Izraelitom wznieść pomnik?`

Kamienie te miały służyć jako znak (hebr. ot). To hebrajskie słowo (zob. Joz 4,6) jest często kojarzone ze słowem cud i może oznaczać cudowne dokonania Boga (zobacz wczorajszą część lekcji), takie jak plagi egipskie (zob. Wj 7,3 i Pwt 4,34). Może także zawierać symboliczne znaczenie zewnętrznego znaku głębszej rzeczywistości. Na przykład tęcza jest „znakiem przymierza” (Rdz 9,12-13), krew na odrzwiach domów Izraelitów w Egipcie jest także nazwana znakiem (zob. Wj 12,13) i, co najbardziej znaczące, sobota jest znakiem stworzenia i uświęcającej obecności Boga (zob. Wj 31,13.17 i Ez 20,12).

W tym przypadku znak funkcjonuje jako pomnik przypominający następnym pokoleniom cud przejścia przez Jordan. Hebrajskie słowo zikaron — pamiątka (zob. Joz 4,7) pochodzi od słowa zakar (pamiętać), które oznacza coś więcej niż bierny akt zapamiętywania przeszłości. Oznacza raczej upamiętnianie — pamiętanie, które pociąga za sobą właściwe działanie (zob. Pwt 5,15; 8,2). Stawianie kamiennych pomników (zob. Rdz 28,18-22) oraz obrzędy rodzące pytania (zob. Wj 12,26-27 i Pwt 6,20-25) były czymś powszechnym w czasach starotestamentowych. Zamiast raz po raz powtarzać cud, Bóg ustanawia pomniki przywołujące pamięć Jego wielkich dokonań i nasuwające trafne odpowiedzi. Dlatego ów znak ma pozostać na swoim miejscu „na wieki” (Joz 4,7), co wskazuje potrzebę trwałego zachowania cudu dokonanego przez Pana w zbiorowej pamięci Jego ludu.

Potencjalna kwestia przyszłych pokoleń jest istotna, gdyż jest sformułowana w osobisty sposób:

— Czym są te kamienie dla ciebie?

Każde nowe pokolenie musi przyswoić sobie i zrozumieć znaczenie tych kamieni dla siebie osobiście. Wiara w Boga dokonującego cudów może być zachowana jedynie dzięki temu, że każde pokolenie odkrywa znaczenie wielkich dokonań Jahwe. Taka wiara stanowi istotną różnicę między życiem opartym na wierności biblijnej tradycji a tradycjonalizmem — martwą religią pozbawioną pierwotnej wartości i żywotności. Ostatecznie nasza wiara oparta na biblijnym objawieniu musi być naszą osobistą wiarą. Nikt (jak na przykład nasi przodkowie) nie może wierzyć za nas.

`Jakie pomniki twojego osobistego doświadczenia z Panem pomagają ci pamiętać o tym, czego On dokonał dla ciebie?`