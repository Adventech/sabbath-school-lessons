---
title:  Po drugiej stronie Jordanu
date:  16/10/2025
---

`„Przemienił morze w suchy ląd, przez rzekę przeszli suchą nogą. Dlatego radujmy się nim [Bogiem]!” (Ps 66,6).`

Zarówno przejście przez Morze Czerwone, jak i przejście przez Jordan są znacznikami nowej ery w historii biblijnej i mają symboliczne znaczenie (zob. Ps 66,6; 114,1-7; 2 Krl 2,6-15). Już w Starym Testamencie znajdujemy wersety łączące te dwa wydarzenia i wskazujące na znaczenie wykraczające poza pierwotny ich kontekst. W Ps 66,6 psalmista opisuje odkupieńcze działania Boga w swoim życiu (zob. Ps 66,16-19), nawiązując do historycznych przykładów przejścia przez Morze Czerwone i Jordan.

114. rozdział Księgi Psalmów także łączy te dwa wydarzenia. Dzieje się tak nie dlatego, by psalmista nie rozumiał chronologicznej różnicy między nimi, ale dlatego, że mają one podobne teologiczne znaczenie. Tak więc oba wydarzenia są postrzegane jako przyczynek do zmiany sytuacji Izraelitów — najpierw wyjście z niewoli i uzyskanie wolności, a następnie wyjście z nomadycznej bezdomności i objęcie w posiadanie Ziemi Obiecanej. W psalmach tych przykłady dwóch przejść ilustrują zmianę sytuacji psalmisty od ucisku, biedy, bezradności i upokorzenia do bezpieczeństwa, dobrobytu, zbawienia i godności.

Także przemienienie i wniebowstąpienie Eliasza nastąpiło nad Jordanem w kontekście cudu podobnego do opisanego przez Jozuego. Dla Eliasza to przejście oznaczało najbardziej gruntowną zmianę w jego życiu — zabranie do nieba. Dla Elizeusza zmiana także była istotna — ze sługi proroka (zob. 1 Krl 19,21) stał się samym prorokiem wybranego narodu (zob. 2 Krl 2,22).

`Przeczytaj Mt 3,16-17 oraz Mk 1,9. Jak autorzy ksiąg Nowego Testamentu rozumieli symboliczne, duchowe znaczenie Jordanu?`

Ziemska służba Jezusa jako Przedstawiciela Izraela przebiegała według wzorca zaczerpniętego z dziejów starożytnego Izraela. Otóż Jezus przeszedł doświadczenia związane z Morzem Czerwonym i Jordanem. Został wyprowadzony z Egiptu po tym, jak przeżył wyrok śmierci (zob. Mt 2,14-16), spędził czterdzieści dni na pustyni (zob. Mt 4,2), podobnie jak starożytni Izraelici spędzili na pustyni czterdzieści lat, zaś rozpoczynając swoją publiczną służbę, został ochrzczony w Jordanie (zob. Mt 3,16-17 i Mk 1,9).

Później 3. i 4. rozdział Listu do Hebrajczyków uznaje symboliczne znaczenie przejścia przez Jordan i przedstawia wejście do Kanaanu jako zapowiedź odpocznienia z łaski, w które chrześcijanie wkraczają przez wiarę.