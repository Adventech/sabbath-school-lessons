---
title:  Powodzenie i sukces
date:  02/10/2025
---

`Przeczytaj Joz 1,7-9 wraz z Rdz 24,40; Iz 53,10; Ps 1,1-3. Jak wersety te definiują powodzenie i sukces?`

Hebrajski czasownik calach, przetłumaczony jako poszczęścić się (zob. Joz 1,8), wskazuje na zadowalające wykonanie tego, co zostało zaplanowane albo stan sprzyjających okoliczności.

Natomiast drugi hebrajski czasownik sachal, być roztropnym (zob. Joz 1,8 BG), można przetłumaczyć jako powodzić się (BW) albo odnieść sukces (BI). Ale może on oznaczać także: być rozważnym albo postępować mądrze. Słowo to występuje wielokrotnie w Księdze Hioba, Księdze Przysłów i Księdze Psalmów, gdzie pojęcie sukcesu jest ściśle powiązane z mądrym postępowaniem w bojaźni Bożej oraz z posłuszeństwem Słowu Bożemu.

Zgodnie z tym spostrzeżeniem sukces nie zawsze mierzy się materialnym dostatkiem, choć oczywiście go nie wyklucza. Sukces należy postrzegać jako stan harmonii z duchowymi wartościami i zasadami leżącymi u podstawy świata stworzonego przez Boga oraz wyrażonymi w prawie Bożym.

Rzeczywiście, ufność pokładana w Bożych obietnicach, a zwłaszcza obietnicy zbawienia przez wiarę, oraz posłuszeństwo prawu Bożemu nie są sprzeczne ze sobą. Stanowią dwie strony tego samego medalu.

`Przeczytaj Rz 3,31. Co werset ten mówi o powiązaniu prawa Bożego z wiarą?`

Przeciwstawianie wiary w pojednawczą ofiarną śmierć Jezusa za nas posłuszeństwu prawu Bożemu tworzy fałszywą i niebezpieczną dychotomię (dwudzielność). Prawo i łaska nie są sprzeczne ze sobą. Jedynie powierzchowne rozumienie roli prawa może prowadzić do postrzegania go jako przeciwieństwa łaski.

Autorzy ksiąg Starego Testamentu wyrażali się z wielkim szacunkiem o prawie Bożym i uważali, że jest ono źródłem radości i przyjemności (zob. Ps 1,2; 119,70.77.174). Będąc właściwie rozumiane i używane, prawo Boże prowadzi do głębszego zrozumienia ludzkiej grzeszności (zob. Rz 7,7) oraz potrzeby sprawiedliwości Chrystusa (zob. Ga 3,24).

`Bez względu na to, jak bardzo starasz się dzięki łasce Boga przestrzegać Jego prawa, co z własnego doświadczenia możesz powiedzieć o swojej potrzebie okrycia sprawiedliwością Chrystusa?`