---
title:  Nowy Mojżesz
date:  28/09/2025
---

`Przeczytaj Pwt 18,15-22 oraz Joz 1,1-9. Dlaczego istotny jest fakt, że Księga Jozuego rozpoczyna się od powtórzenia obietnicy dotyczącej tego, co miało się wydarzyć po śmierci Mojżesza?`

Choć Mojżesz zmarł, a Jozue został wyznaczony przez Boga jako nowy przywódca, nie oznaczało to zerwania z przeszłością, ale raczej kontynuację. Zarówno Mojżesz, jak i Jozue, otrzymali od Boga zadanie wprowadzenia Izraelitów do kraju obiecanego ich przodkom. Pan powiedział do Jozuego:

— „Każde miejsce, na którym wasza stopa stanie, dam wam, jak przyobiecałem Mojżeszowi” (Joz 1,3).

Jozue miał dokończyć dzieło pierwotnie zlecone Mojżeszowi. Był następcą Mojżesza, niejako nowym Mojżeszem.

`Przeczytaj Wj 33,11; Lb 14,6.30.38; 27,18; 32,12; Pwt 1,38; 31,23; 34,9. Co wersety te mówią o Jozuem?`

Na tym etapie obietnica, iż Bóg wzbudzi proroka podobnego do Mojżesza (zob. Pwt 18,15), była jedynie możliwością, a nie spełnioną rzeczywistością. Pierwsze słowa Księgi Jozuego przypominają czytelnikowi o tej obietnicy, a jednocześnie dają nadzieję, że zostanie ona spełniona.

Choć Mojżesz odszedł, nadal dominuje w 1. rozdziale Księgi Jozuego. Jego imię jest wspomniane dziesięć razy, podczas gdy imię Jozuego tylko cztery razy. Mojżesz został nazwany sługą Pana, podczas gdy o Jozuem czytamy jako słudze Mojżesza (zob. Joz 1,1). Dopiero dzięki wiernej służbie i posłuszeństwu zyska Jozue w przyszłości tytuł sługi Pana (zob. Joz 24,29).

Choć 1. rozdział Księgi Jozuego ukazuje zmianę na stanowisku przywódcy Izraela, to jednak najważniejszą postacią pozostaje sam Pan, którego słowa otwierają tę księgę, a Jego prowadzenie stanowi jej osnowę. Nie ma wątpliwości co do tego, kto jest Prawdziwym Wodzem Izraelitów.

`Na przestrzeni minionych wieków Bóg powoływał ludzi jako przywódców swojego ludu. Dlaczego ważne jest to, byśmy zawsze pamiętali, kto jest prawdziwym, choć Niewidzialnym Przywódcą Kościoła?`