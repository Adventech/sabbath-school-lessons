---
title:  Bądź mocny!
date:  01/10/2025
---

`Przeczytaj Joz 1,7-9. Dlaczego Pan dwukrotnie powiedział Jozuemu, by był mocny i mężny?`

Zadanie zlecone Jozuemu wydawało się wyzwaniem nie do udźwignięcia. Mury obronne kananejskich miast robiły wrażenie niedostępnych, a mieszkańcy kraju byli zaprawieni w walce. Natomiast Izraelici byli prostymi nomadami (koczownikami) i nie posiadali nawet najprostszych machin oblężniczych, które pozwoliłyby im próbować szturmować takie fortece. Historia starożytna uczy nas, że w tamtych czasach nawet Egipt, ówczesne supermocarstwo, nie był w stanie zdobyć kananejskich miast.

Jednak wezwanie do bycia silnym i odważnym dotyczy nie tylko walecznego usposobienia czy wojennej strategii. Odwaga i siła są potrzebne, by dochować wierności prawu Bożemu i jego szczególnym wymaganiom definiującym przymierze Izraelitów z Bogiem Jahwe.

`Przeczytaj Ef 6,10-18. Choć dzisiaj nie mamy obowiązku uczestniczyć w operacjach wojennych, jak możemy zastosować w naszych duchowych zmaganiach słowa wsparcia skierowane do Jozuego?`

Obecnie chrześcijanie wypełniający misję zleconą im przez Chrystusa spotykają się z różnymi wyzwaniami. Podobnie jak to było w przypadku Jozuego, muszą walczyć ze swoimi grzesznymi skłonnościami, ale także ze zwierzchnościami, z mocami i z władcami ciemności oraz z zastępami zła. Podobnie jak to się stało z Jozuem, otrzymują wsparcie w postaci obietnicy obecności Chrystusa:

— „A oto Ja jestem z wami po wszystkie dni aż do skończenia świata” (Mt 28,20).

Jak wspierająca obecność Pana była wystarczająca, by uwolnić Jozuego od lęku, tak powinna być wystarczająca, by pomóc nam wyzbyć się wątpliwości i oddalić zbędne troski.

Wyzwaniem dla nas jest poznać Pana na tyle dobrze, by zaufać Mu i uwierzyć w Jego obietnice. Jednak aby to było możliwe, potrzebujemy ponad wszystko osobistej więzi z Nim.

`Najważniejszym pytaniem skierowanym do nas dzisiaj jest to samo pytanie, na jakie musiał odpowiedzieć Jozue:`

`— Jak możemy pozostać wierni temu, co mówi Słowo Boże, nawet jeśli jest to niepopularne i wydaje się niepraktyczne?`