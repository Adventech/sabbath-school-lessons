---
title:  Dziedzice obietnic
date:  30/09/2025
---

W Joz 1,2-3 Pan mówi Jozuemu, że daje Ziemię Obiecaną Izraelitom. Z drugiej strony zaś mówi, że już to uczynił. Jak mamy to rozumieć?

Ów kraj dany Izraelitom był darem Pana jako Prawdziwego Właściciela. W Joz 1,2-3 zostały użyte dwie różne formy hebrajskiego czasownika przetłumaczonego jako dać, co odzwierciedla dwa istotne aspekty przejęcia tego kraju w dziedzictwo. Pierwsza forma wyraża proces oddawania kraju. Do tej pory bowiem tylko terytorium na wschodnim brzegu Jordanu zostało zajęte przez Izraelitów. Większość natomiast Ziemi Obiecanej nie została jeszcze objęta w posiadanie.

Hebrajski czasownik przetłumaczony w Joz 1,3 jako dać, został użyty w formie dokonanej, co daje wrażenie, że kraj już został przejęty w posiadanie przez Izraelitów. Gdy Bóg jest podmiotem takich działań, forma ta nosi miano proroczej perfekcji3. Jest tak dlatego, że to, co Bóg obiecuje w swoim Słowie, jest tak pewne, iż można to traktować tak, jakby już się stało.

Hebrajskie zaimki w Joz 1,3, przetłumaczone jako wasza i wam, użyte zostały w liczbie mnogiej, a zatem obietnica dotyczy nie tylko Jozuego, ale całego narodu izraelskiego. Nawiązanie do obietnicy danej Mojżeszowi wskazuje na kontynuację dzieła Bożego.

Ponadto hebrajskie słowo kol (przetłumaczone w Biblii warszawskiej jako cały, każde, wszystkie, wszystko, wszyscy, we wszystkim, wszędzie i ktokolwiek) jest powtórzone trzynastokrotnie w pierwszym rozdziale Księgi Jozuego. Wyraźna obecność tego słowa wyraża całość i spójność istotne dla osiągnięcia celu wyznaczonego Jozuemu. Aby osiągnięty został sukces w nadchodzącym podboju Ziemi Obiecanej, między Bogiem, Jozuem i Izraelitami musiała istnieć doskonała współpraca.

`Przeczytaj Joz 1,4-6 oraz Hbr 6,17-18. W tamtym czasie Ziemia Obiecana była jeszcze obietnicą. Jednak Bóg już nazywał ją dziedzictwem. Co to znaczy być dziedzicem Bożych obietnic?`

W Bożych obietnicach nie ma nic magicznego. Nie mają one żadnej mocy same w sobie, by zapewnić ich wypełnienie. Gwarancją ich spełnienia jest wyłącznie obecność Boga, który mówi:

— Będę z tobą!

Obecność Pana była niezbędna dla przetrwania Izraelitów. Bez Niego byliby oni jedynie słabym narodem bez żadnego szczególnego powołania, bez tożsamości i bez misji (zob. Wj 33,12-16). Obecność Pana była wszystkim, czego Jozue potrzebował, by odnieść sukces.

Dzisiaj nic się nie zmieniło pod tym względem, stąd tak cenna jest dla nas obietnica Jezusa zapisana w Mt 28,20.