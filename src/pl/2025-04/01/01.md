---
title:  Przepis na sukces
date:  27/09/2025
---

### Studium Bieżącego Tygodnia
Pwt 18,15-22; Joz 1,1-18; Hbr 6,17-18; Ef 6,10-18; Ps 1,1-3; Rz 3,31.

> <p>Tekst Pamięciowy</p>
> „Tylko bądź mocny i bardzo mężny, aby ściśle czynić wszystko według zakonu, jak ci Mojżesz, mój sługa, nakazał. Nie odstępuj od niego ani w prawo, ani w lewo, aby ci się wiodło wszędzie, dokądkolwiek pójdziesz” (Joz 1,7).

Benjamin Zander, obecny dyrektor muzyczny Orkiestry Filharmonii Bostońskiej w Stanach Zjednoczonych, prowadził kiedyś zajęcia z interpretacji muzyki. Zauważył wtedy niepokój uczniów, gdy musieli zmierzyć się z oceną swoich wyników. Aby złagodzić ten niepokój i otworzyć młodych ludzi na ich pełny potencjał, ogłosił pierwszego dnia, że wszyscy otrzymają najwyższą ocenę. Ta ocena miała być nie tyle jego oczekiwaniem, któremu mieli sprostać, ale możliwością, w której mogli zaistnieć. Jedynym wymogiem było to, by uczniowie w ciągu dwóch tygodni napisali list datowany na koniec roku. W tym liście mieli uzasadnić, dlaczego zasługują na najwyższą ocenę.

Księga Jozuego mówi o nowych możliwościach. Mojżesz, który zdominował czterdzieści lat historii Izraelitów, należał już do przeszłości. Wyjście z Egiptu i wędrówka po pustyni, znaczona tragicznie buntem i uporem, dobiegły końca. Nowe pokolenie, chętne do posłuszeństwa Bogu, było gotowe wkroczyć do Ziemi Obiecanej nie tyle w ramach Jego oczekiwania, do którego miało ono dorosnąć, ale możliwości, w której ono mogło zaistnieć.

Studiujmy sposób, w jaki Bóg otworzył nowy rozdział w życiu Izraelitów i jak może uczynić coś podobnego także dla nas.