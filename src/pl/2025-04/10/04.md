---
title:  Jozue jako typ
date:  02/12/2025
---

`Jakie znaczenie mają liczne podobieństwa między Mojżeszem a Jozuem w świetle biblijnej typologii? (Zob. Wj 3,1-2; Joz 1,1-3; Lb 13,1-2; Joz 2,1; Wj 3,5; Joz 5,15).`

Jak to już odkryliśmy w pierwszej lekcji tego kwartalnika, Jozue został przedstawiony jako nowy Mojżesz, który w życiu drugiego pokolenia Izraelitów powtarza najważniejsze etapy wyjścia z Egiptu. Jozue, podobnie jak Mojżesz, został powołany podczas osobistego spotkania z Panem. Pod przywództwem obu Izraelici budzili postrach wśród innych narodów. Mojżesz przeprowadził Izraelitów przez Morze Czerwone, a Jozue w nadzwyczajny sposób przeprowadził Izraelitów przez Jordan. Obaj przywódcy otrzymali przypomnienie o konieczności obrzezania i znaczeniu Paschy. Manna zaczęła się pojawiać w czasach Mojżesza, a przestała opadać w czasach Jozuego. Obu kazano zdjąć ich sandały w obecności Boga. Obaj wyciągniętymi ramionami doprowadzili do zwycięstwa Izraela. Mojżesz udzielił instrukcji dotyczących podziału Kanaanu i ustanowienia miast ucieczki, a Jozue wykonał te instrukcje. Obaj wygłosili pożegnalne mowy do narodu i odnowili przymierze Izraelitów z Bogiem przed zakończeniem swojej służby.

`Przestudiuj Pwt 18,15-19; 34,10-12; J 1,21; Dz 3,22-26; 7,37. Kto wypełnił proroctwo Mojżesza o proroku podobnym do niego? Jaką rolę odegrał Jozue w wypełnieniu tego proroctwa?`

Życie i służba Jozuego były częściowym wypełnieniem proroctwa Mojżesza (zob. Pwt 18,15.18). Jednak Jozue nie wypełnił tego proroctwa w jego ostatecznym sensie. Całkowicie mógł je wypełnić jedynie Mesjasz. Znał On swojego Ojca (zob. J 1,14.18) oraz mówił prawdę o Bogu i przedstawiał Go takiego, jakim naprawdę jest (zob. Łk 10,22; J 14,6; Mt 22,16). Bóg przekazał przez Niego swoje słowa (zob. J 14,24). Tak więc zarówno Mojżesz, jak i Jozue są typami wskazującymi na przyszłego Mesjasza, Jezusa.

`Jak ważna jest osoba i dzieło Jezusa w naszej więzi z Bogiem? Dlaczego Jezus i Jego dokonania dla nas muszą być podstawą całego naszego chrześcijańskiego doświadczenia?`