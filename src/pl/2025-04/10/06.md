---
title:  Jozue i my
date:  04/12/2025
---

`Jozue jako typ wskazuje nie tylko na osobę i dzieło Jezusa Chrystusa, ale także na działalność Kościoła nazwanego ciałem Chrystusa. W jakim sensie wojny toczone przez Izraelitów pod wodzą Jozuego stanowią zapowiedź duchowej walki Kościoła? Czym różnią się od niej? (Zob. 1 Tm 1,18; 2 Tm 4,7; Ef 6,10-12; 2 Kor 10,3-5; Dz 20,32).`

Autorzy ksiąg nowotestamentowych dostrzegali eklezjologiczne (w Kościele) wypełnienie typologicznej funkcji Jozuego. Ci, którzy należą do ciała Chrystusa, Kościoła, uczestniczą w duchowej walce przeciwko siłom zła, a także doświadczają odpoczynku dzięki łasce Bożej (zob. Hbr 4,9-11) i błogosławieństw płynących z ich duchowego dziedzictwa.

`Co poniższe wersety mówią o ostatecznym wypełnieniu typologii związanej z postacią Jozuego? (Zob. 1 P 1,4; Kol 3,24; Ap 20,9; 21,3).`

Ostateczne i zupełne wypełnienie typologii Jozuego (aspekt apokaliptyczny/eschatologiczny) nastąpi podczas powtórnego przyjścia Jezusa Chrystusa.

Życie Jozuego odzwierciedlało charakter Boga w takim stopniu, iż pewne aspekty Jego osoby i służby mają profetyczne cechy wskazujące na osobę i dzieło Mesjasza.

Z naszej perspektywy pierwsze przyjście Mesjasza jest historyczną rzeczywistością. Nie potrzebujemy już zapowiedzi Jego przyjścia i dzieła, ale mamy przywilej odzwierciedlać Jego charakter — chwałę, którą Jezus pragnął się podzielić ze swoimi uczniami (zob. J 17,22) i która może się stać naszym udziałem, gdy rozmyślamy o charakterze Chrystusa (zob. 2 Kor 3,18). Im więcej myślimy o Jezusie, tym bardziej odzwierciedlamy piękno Jego charakteru. Ma to zasadnicze znaczenie w naszej codziennej więzi z Chrystusem. Dlatego bardzo ważne jest to, byśmy codziennie poświęcali czas na studiowanie Słowa Bożego. Powinniśmy studiować życie, charakter i nauczanie Jezusa. Przyglądając się Mu, zostajemy przemienieni na Jego podobieństwo.

`Jozue jako typ Mesjasza zadał Izraelitom pytanie:`

`— „Dokąd będziecie zwlekać z tym, by pójść i objąć w posiadanie ziemię, którą dał wam Pan, Bóg ojców waszych?” (Joz 18,3).`

`Jak Jezus, antytyp Jozuego, wyraziłby to pytanie dzisiaj?`