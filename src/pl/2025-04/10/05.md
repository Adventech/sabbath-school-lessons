---
title:  Prawdziwy Jozue — antytyp
date:  03/12/2025
---

Historię Jozuego należy postrzegać przez pryzmat typologii. Wojny prowadzone przez Jozuego były historycznymi wydarzeniami stanowiącymi istotną część dziejów starożytnego Izraela. Celem tych wojen było osiedlenie Izraelitów w Ziemi Obiecanej, gdzie mieli otrzymać dziedzictwo i żyć w pokoju, tworząc społeczeństwo oparte na zasadach prawa Bożego.

Później autorzy ksiąg starotestamentowych, tacy na przykład jak Izajasz, przedstawiali dzieło Mesjasza jako obejmujące między innymi porozdzielanie Jego ludowi spustoszonej własności dziedzicznej (zob. Iz 49,8). Używali oni przy tym słownictwa często występującego w Księdze Jozuego. Jak zadaniem Jozuego było przydzielenie ziemi Izraelitom, tak Mesjasz, przedstawiony jako nowy Jozue, przydziela duchowe dziedzictwo nowemu Izraelowi.

`Przeczytaj Hbr 3,7-4,11. W jaki sposób Nowy Testament potwierdza, że Jozue, nowy Mojżesz, jest także typem Jezusa Chrystusa?`

Autorzy ksiąg Nowego Testamentu przedstawili niektóre aspekty dzieła Jezusa Chrystusa w sposób nawiązujący do dokonań Jozuego. Jak Jozue wkroczył do Kanaanu po czterdziestu latach spędzonych na pustyni, tak antytypowy Jozue, Jezus Chrystus, rozpoczął swoją publiczną działalność po czterdziestu dniach spędzonych na pustyni (zob. Mt 4,1-11 i Łk 4,1-13), a następnie swoją niebiańską służbę po czterdziestu dniach spędzonych na pustyni tego świata po swoim zmartwychwstaniu (zob. Dz 1,3.9-11; Hbr 1,2).

Po chrzcie Jezusa w Jordanie — Jego „przejściu” przez Jordan (zob. Mt 3,13-17 i Mk 1,9-11) — autorzy ewangelii cytują Ps 2,7 i Iz 42,1, czyli mesjański psalm i pieśń o cierpiącym Słudze Jahwe (zob. Mt 3,17; Mk 1,11; Łk 3,22). Tak więc podczas chrztu Jezus został przedstawiony jako Boski Wojownik, który przez życie wiernego posłuszeństwa aż do śmierci stoczy wojny Jahwe przeciwko siłom zła. Jego życie na ziemi i Jego śmierć na krzyżu doprowadziły do pokonania szatana i sił zła oraz przyniosły duchowy odpoczynek ludowi Bożemu, a także pozwoliły przydzielić odkupionym ich dziedzictwo (zob. Ef 4,8; Hbr 1,4; 9,15).

`Co to znaczy „odpoczywać” dzięki dokonaniom Chrystusa dla nas? Jak możemy być pewni, że Jezus pokonał szatana w naszym imieniu?`