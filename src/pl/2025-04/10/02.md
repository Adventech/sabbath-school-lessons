---
title:  Biblijna typologia
date:  30/11/2025
---

`Przestudiuj poniższe wersety odnoszące się do typów i spróbuj zdefiniować, czym jest biblijna typologia. (Zob. Rz 5,14; 1 Kor 10,1-13; Hbr 8,5).`

W tych wersetach użyte jest greckie słowo typos (zob. Rz 5,14: obraz, 1 Kor 10,6: wzór, Hbr 8,5: wzór) odnoszące się do tego, jak autorzy ksiąg nowotestamentowych definiowali powiązanie między tekstem czy wydarzeniem starotestamentowym a jego znaczeniem w ich czasach albo w przyszłości.

Typologia jest szczególnym pojmowaniem osób, wydarzeń czy instytucji zapowiadających Jezusa Chrystusa i inne realia ewangeliczne. Typ stanowi wobec antytypu coś w rodzaju modelu czy formy odzwierciedlającej oryginał — antytyp, choć ten pojawi się później i wypełni w sposób rzeczywisty symboliczną funkcję typu. Tak więc biblijny typ został ukształtowany według boskiego projektu, który istniał konkretnie, lub koncepcyjnie w umyśle Boga, tak by ukazywał kształt przyszłych kopii (antytypów).

Ważne jest to, byśmy rozumieli, że autorzy ksiąg Nowego Testamentu nie przypisywali na chybił trafił typologicznego znaczenia jakimś starotestamentowym wersetom, aby podkreślić swoje twierdzenia. Starotestamentowy typ zawsze znajduje potwierdzenie w prorockich pismach, zanim przypisane mu zostanie antytypowe wypełnienie w Nowym Testamencie.

`Przyjrzyj się temu, jak Dawid został przedstawiony w Starym Testamencie i jak nawiązuje do niego Nowy Testament. Jakie lekcje płyną z tego przykładu w kontekście biblijnej typologii?`

`1. Dawid (zob. Ps 22,2.15-19):`

`2. Nowy Dawid (zob. Jr 23,5; Iz 9,4-5; 11,1-5):`

`3. Antytypowy Dawid (zob. J 19,24):`

Studiując te wersety, odkrywamy, że Stary Testament dostarcza klucza do identyfikacji i stosowania biblijnych typów. To znaczy, że autorzy ksiąg Nowego Testamentu, którzy mieli do dyspozycji tylko Stary Testament, byli inspirowani przez Ducha Świętego, by posługiwać się typami starotestamentowymi w celu ukazywania teraźniejszej prawdy (zob. 2 P 1,12 BG), zwłaszcza o Jezusie i Jego dziele.