---
title:  Szczerze i wiernie
date:  22/12/2025
---

`Do czego Jozue wezwał Izraelitów? (Zob. Joz 24,14-15). Na czym polega służenie Bogu szczerze i wiernie?`

Apel skierowany przez Jozuego jasno wyraża fakt, że Izraelici musieli podjąć decyzję — albo będą wierni swojemu Stwórcy, zachowają swoją tożsamość i będą żyć bezpiecznie w swoim kraju, albo pójdą w ślady bałwochwalczych ludów o wątpliwej tożsamości, bez istotnego celu i bez określonej misji. Wybór należał do nich.

Wezwanie skierowane przez Jozuego jest dwojakie: Izraelici powinni bać się Pana i służyć Mu „szczerze i wiernie” (Joz 24,14). Bojaźń Pana nie znaczy, że mieli drżeć przed Nim ze strachu i czuć się emocjonalnie niepewnie. Oznacza raczej szacunek i podziw wypływające z uznania niepojętej wielkości, świętości i nieskończoności Boga z jednej strony, a naszej małości, grzeszności i ograniczoności z drugiej strony. Bojaźń Boża jest stałą świadomością wielkości Bożych wymagań oraz uznaniem, iż Bóg jest nie tylko naszym Niebiańskim Ojcem, ale także naszym Boskim Władcą. Ta świadomość prowadzi do życia w posłuszeństwie wobec Boga (zob. Kpł 19,14; 25,17; Pwt 17,19; 2 Krl 17,34). Podczas gdy bojaźń oznacza wewnętrzną postawę, jaka miała cechować Izraelitów, praktycznym wyrazem tej postawy jest szacunek dla Boga okazywany podczas służby Bogu.

Służba Bogu, jakiej On oczekiwał od Izraelitów, została opisana dwoma hebrajskimi słowami: tamim (szczerze) i emet (wiernie, prawdziwie). Pierwsze hebrajskie słowo jest najczęściej używane jako przymiotnik oznaczający doskonałość zwierzęcia ofiarnego. Drugie hebrajskie słowo opisuje izraelską służbę Bogu. Termin ten ogólnie oznacza wierność i stałość. W większości przypadków odnosi się do Boga, którego charakter jest szczególnie nacechowany wiernością, co przejawiało się również w postawie Boga wobec Izraelitów.

Człowiek wierny to taki, na którym można polegać i traktować go jako wiarygodnego. W zasadzie Jozue wzywał Izraelitów, by przejawiali taką lojalność wobec Boga, jaką Bóg przejawiał wobec swojego ludu na przestrzeni dziejów. Chodziło zatem nie tylko o zewnętrzne przystosowanie się do Jego wymagań, ale także o właściwe nastawienie i niepodzielną stałość serca. Życie Izraelitów miało odzwierciedlać ich wdzięczność dla Boga za wszystko, czego On dla nich dokonał. W zasadzie taka sama wdzięczność powinna cechować naszą postawę wobec Jezusa Chrystusa.

`Co dla ciebie oznacza służenie Panu szczerze i wiernie? Jakie czynniki w twoim życiu stoją na przeszkodzie twojemu pełnemu poświęceniu się Bogu?`