---
title:  Niebezpieczeństwa bałwochwalstwa
date:  24/12/2025
---

`Przeczytaj Joz 24,22-24. Dlaczego Jozue uznał za stosowne powtórzenie wezwania wobec Izraelitów do wyrzeczenia się bożków?`

Zagrożenie bałwochwalstwem nie było teoretyczne. Wcześniej na równinach Moabu w podobnym kontekście Mojżesz wezwał Izraelitów do takiej samej decyzji (zob. Pwt 30,19-20). Obecnie nie chodziło o bogów egipskich czy bogów zza rzeki, ale tych, którzy znajdowali się pośród nich (zob. Joz 24,23). Zatem Jozue wzywa lud, by zwrócił serca ku Panu. Hebrajskie słowo natah, użyte tutaj, znaczy skłonić. Jest używane w opisie Boga, który jest proszony o to, by przychylił się i wysłuchał modlitw (zob. 2 Krl 19,16; Ps 31,3-4; Dn 9,18). Oznacza także postawę wymaganą od Izraelitów przez późniejszych proroków (zob. Iz 55,3; Jr 7,24). Jest również zastosowane w opisie odstępstwa Salomona, którego serce skłoniło się (odwróciło się) ku obcym bogom (zob. 1 Krl 11,2.4.9). Grzeszne ludzkie serce nie jest z natury skłonne skłonić się i słuchać głosu Boga. Potrzeba świadomej decyzji z naszej strony, by skłonić się ku wypełnianiu woli Boga.

Izraelici odpowiedzieli dosłownie:

— „Głosu jego będziemy słuchać” (Joz 24,24 BI).

To wyrażenie podkreśla aspekt więzi w kwestii posłuszeństwa. Izraelici nie zostali wezwani do mechanicznego przestrzegania martwych reguł. Przymierze dotyczy żywej więzi z Panem, której nie da się wyrazić jedynie przestrzeganiem pewnych reguł. Religijność Izraelitów nigdy nie miała być legalistyczna, ale miała być stałą relacją wiary i miłości ze świętym i miłosiernym Zbawicielem.

Mimo potrójnej obietnicy służenia Panu, która zgodnie z nakazem Jozuego oznaczała usunięcie obcych bożków spośród nich, nie mamy dowodu, że Izraelici rzeczywiście to uczynili. W całej księdze regułą są opisy wykonania nakazów Jozuego (czy Mojżesza) jako przejawu posłuszeństwa. Brak takiego opisu w tym przypadku, pod koniec księgi, sprawia, iż nie możemy mieć pewności, czy Izraelici usłuchali nakazu Jozuego. Wezwanie, by służyć Panu, stanowiące najważniejsze przesłanie księgi, dotyczyło nie tylko pokolenia Jozuego, ale także każdego następnego pokolenia ludu Bożego, które przeczyta lub usłyszy te słowa.

`Jak wiele razy zdarzyło ci się obiecywać coś Panu i nie dotrzymać obietnicy? Dlaczego tak się stało? Co twoja odpowiedź mówi ci o łasce Bożej?`