---
title:  Uwolnieni do służby
date:  23/12/2025
---

Będąc szczerym i wiernym wodzem, Jozue szanował wolność wyboru swojego ludu i pragnął, by Izraelici służyli Panu z własnej woli, a nie z przymusu. Podkreślił to w swoim wezwaniu, używając czasownika obrać (zob. Joz 24,22). W innych fragmentach Starego Testamentu słowo bachar (wybrać) oznacza wybranie Izraelitów przez Jahwe (zob. Pwt 7,6-7; 10,15; 14,2). Izraelici mogli odrzucić służenie Bogu, który ich wybrał, ale oczywiście byłoby to bezsensowne i absurdalne. Mogli zatem wybrać służenie Bogu i żyć albo odwrócić się od Niego i przestać istnieć.

`Jak Izraelici odpowiedzieli na wezwanie Jozuego? (Zob. Joz 24,16-18). Dlaczego Jozue w taki sposób zareagował na ich odpowiedź? (Zob. Joz 24,19-21).`

W swojej kategorycznie pozytywnej odpowiedzi Izraelici uznali, że Bóg patriarchów i ich przodków jest teraz „Bogiem naszym” (Joz 24,18), któremu pragną służyć i dochować całkowitej wierności. Po takiej niekwestionowanej deklaracji lojalności moglibyśmy oczekiwać słów uznania i wsparcia ze strony Jozuego. Jednak Jozue zareagował w sposób zaskakujący. W jego rozmowie z ludem następuje gwałtowny zwrot, gdy Jozue wydaje się odgrywać rolę adwokata diabła. Przechodzi od zapewnienia łaskawej opatrzności Boga w przeszłości do grożenia Izraelitom obrazem Boga jako Tego, któremu nie jest łatwo służyć.

Jozue znał dobrze niestabilność pierwszego pokolenia Izraelitów po wyjściu z Egiptu. Tamci w podobny sposób obiecywali posłuszeństwo wobec Boga (zob. Wj 19,8; 24,3; Pwt 5,27), ale zlekceważyli swoje obietnice, zanim jeszcze zdążyli je wypowiedzieć do końca (zob. 32. rozdział Księgi Wyjścia). Tak więc Jozue zastosował argumentację mającą uświadomić kolejnemu pokoleniu Izraelitów kilka ważnych rzeczy.

Po pierwsze decyzja służenia Bogu jest poważną sprawą. Pociąga za sobą konieczność ukształtowania całego narodu zgodnie z Bożym objawieniem. Błogosławieństwa związane z taką postawą są oczywiste, ale konsekwencje nieposłuszeństwa muszą być także w pełni zrozumiane. Przebaczenie grzechów nie jest niezbywalnym prawem ludzkości, ale cudem łaski Bożej.

Po drugie decyzja Izraelitów, by służyć Bogu, musi być ich osobistą decyzją, a nie czymś narzuconym przez przywódców, w tym także samego Jozuego.

Po trzecie Izraelici muszą sobie uświadomić, że ludzie nie mogą służyć Bogu o własnych siłach. Służenie Bogu nie jest możliwe przez mechaniczne stosowanie warunków przymierza, a jedynie przez osobistą więź ze zbawiającym Panem (por. Wj 20,1-2 i Pwt 5,6-7).