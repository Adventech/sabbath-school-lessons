---
title:  Wybierzcie dzisiaj
date:  20/12/2025
---

### Studium Bieżącego Tygodnia
Joz 24,1-33; Rdz 12,7; Pwt 17,19; 5,6; 1 Krl 11,2.4.9; 2 Tm 4,7-8.

> <p>Tekst Pamięciowy</p>
> „A jeśliby się wam wydawało, że źle jest służyć Panu, to wybierzcie sobie dzisiaj, komu będziecie służyć (...). Lecz ja i dom mój służyć będziemy Panu” (Joz 24,15).

Ostatni rozdział Księgi Jozuego jest osadzony w kontekście ceremonii odnowienia przymierza, tym razem prowadzonej przez sędziwego wodza Izraela. Choć rozdział ten nie przytacza treści samego przymierza, a jedynie opisuje ceremonię jego odnowienia, to jednak nosi cechy starożytnych bliskowschodnich umów między władcą a wasalem, zawierając: (1) wstęp, w którym zostaje wymieniony władca, inicjator umowy, (2) historyczny prolog opisujący powiązanie władcy z wasalem, (3) warunki przymierza zobowiązujące wasala do zupełnej lojalności wobec władcy oparte na motywowanej nią wdzięczności, (4) błogosławieństwa posłuszeństwa i przekleństwa związane ze złamaniem przymierza, (5) świadectwo przysięgi złożonej przez wasala, (6) sposób zachowania dokumentu i udostępnienia do odczytania w przyszłości, (7) zatwierdzenie przymierza.

Jozue zbliżał się do końca swojego życia, ale wydawało się, że nie ma kto go zastąpić. Odnowienie przymierza miało być dla Izraelitów przypomnieniem, że ich Władcą jest sam Jahwe, a jeśli dochowają Mu lojalności, będą cieszyć się Jego ochroną. Izraelici nie potrzebowali ziemskiego władcy. Jako wspólnota teokratyczna mieli zawsze pamiętać o tym, że ich Najwyższym Władcą jest Bóg.