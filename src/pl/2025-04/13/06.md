---
title:  Dobre zakończenie
date:  25/12/2025
---

`Przeczytaj ostatnie słowa Księgi Jozuego napisane przez natchnionego redaktora (zob. Joz 24,29-33). W jaki sposób słowa te stanowią nie tylko spojrzenie wstecz na życie Jozuego, ale także spojrzenie w przyszłość?`

Epilog Księgi Jozuego zawiera informację o śmierci Jozuego i Eleazara, najwyższego kapłana. Autor kończy Księgę Jozuego w poważnym tonie. Mówiąc o pogrzebie Jozuego, pogrzebie Eleazara i pochowaniu kości Józefa, zwraca uwagę na kontrast między życiem poza Kanaanem a początkiem życia w Kanaanie. Nie ma już potrzeby wędrowania. Ziemskie szczątki przywódców nie muszą być dłużej przenoszone z miejsca na miejsce. Patriarchowie grzebali swoich bliskich w jaskini (zob. Rdz 23,13.19; 25,9-10) i na niewielkim skrawku ziemi nabytym w Sychem (zob. Joz 24,32 i Rdz 33,19). Teraz naród pochował swoich przywódców w ich własnej ziemi, co dawało poczucie trwałości i stałości. Obietnice dane patriarchom zostały spełnione. Wierność Jahwe stanowi historyczny wątek łączący potomków Izraela z dniem dzisiejszym i przyszłością.

Ostatnie wersety księgi łączą całą jej treść z szerszą historią z przeszłości, ale także ukazują drogę w przyszłość.

Lord George Carey, były anglikański arcybiskup Canterbury, w swoim przemówieniu w dniu 18 listopada 2013 roku w kościele pod wezwaniem Trójcy Świętej w angielskim mieście Shrewsbury oświadczył, że jego Kościół jest „jedno pokolenie od zaniku”36. W gruncie rzeczy każdy Kościół zawsze jest jedno pokolenie od zaniku. To samo dotyczyło starotestamentowego ludu Bożego.

Wielki rozdział w dziejach Izraela dobiegł końca. Jego przyszłość zależała od tego, jak Izraelici odpowiedzą na liczne pytania dotyczące ich dalszych losów:

— Czy dochowają wierności Panu? Czy będą kontynuować niedokończone dzieło objęcia w posiadanie całego kraju? Czy przylgną do Jahwe i będą się wystrzegać oddawania czci bożkom?

Pokolenie pod wodzą Jozuego pozostało wierne Panu, ale czy następne pokolenie zachowa ten sam duchowy kierunek wyznaczony przez wielkiego wodza? Każde pokolenie ludu Bożego, czytając Księgę Jozuego, musi sobie zadawać podobne pytania. Sukces Kościoła zależy od tego, jak odpowie na te pytania w codziennym życiu i jaką zachowa postawę wobec prawdy, która została mu przekazana.

`Jozue, podobnie jak Paweł, dobry bój bojował (zob. 2 Tm 4,7). Co było kluczem do powodzenia Jozuego? Jakie decyzje musisz podjąć dzisiaj ty, by mieć podobną pewność zbawienia?`