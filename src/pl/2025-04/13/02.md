---
title:  Byłeś tam!
date:  21/12/2025
---

„Potem Jozue zgromadził wszystkie plemiona izraelskie w Sychem i zwołał starszych Izraela i jego naczelników, sędziów i przełożonych, i ci stanęli przed Bogiem” (Joz 24,1).

Sychem to miejsce, gdzie Abraham zbudował ołtarz po przybyciu do Kanaanu. Tam też Bóg po raz pierwszy obiecał mu, że da ten kraj jego potomkom (zob. Rdz 12,7). Teraz, gdy obietnice dane Abrahamowi, zostały spełnione, Izraelici odnowili swoje przymierze z Bogiem w miejscu, gdzie złożona została pierwsza Boża obietnica. Wezwanie skierowane do Izraelitów przez Jozuego: „Usuńcie tedy obcych bogów, którzy są pośród was” (Joz 24,23), przywołuje na myśl słowa wypowiedziane niegdyś przez Jakuba (por. Rdz 35,2-4).

Już samo miejsce stanowiło wezwanie do całkowitej lojalności wobec Pana i odrzucenia wszelkich innych bogów.

`Przeczytaj Joz 24,2-13. Co było sednem Bożego przesłania skierowanego do Izraelitów?`

Bóg jest zasadniczym podmiotem w przeglądzie przeszłych wydarzeń: zabrałem, dałem (zob. Joz 24,3), wysłałem, uderzyłem plagami, uczyniłem, wyprowadziłem was (zob. Joz 24,5), wprowadziłem was (zob. Joz 24,8) i tak dalej. Izraelici nie są głównymi bohaterami opisu, ale raczej obiektem. To Bóg stworzył Izraela. Gdyby Bóg nie interweniował w życiu Abrahama, jego potomkowie nadal czciliby chaldejskie bożki. Istnienie narodu izraelskiego nie jest zasługą jego przodków, ale wyłącznie dokonaniem łaski Bożej. To, że Izraelici zostali wprowadzeni do Kanaanu, nie było powodem do chełpienia się, ale motywacją do służenia Bogu.

W swojej mowie Bóg pięciokrotnie przechodzi od wy do oni (ojcowie). Ojcowie i pokolenie w Sychem są traktowani jak jedno. Jozue starał się wykazać to, co Mojżesz stwierdził wcześniej w Pwt 5,3, iż Pan zawarł przymierze nie tylko z ojcami, ale ze wszystkimi, którzy słuchali teraz Jego przesłania. Większość Izraelitów obecnych w Sychem nie doświadczyła osobiście wyjścia z Egiptu. Nie „wszyscy” z nich byli pod górą Synaj. A jednak Jozue mówi do nich tak, jakby tam byli. Innymi słowy, każde kolejne pokolenie musi przyjąć lekcje udzielone w przeszłości, tak jakby otrzymało je osobiście. Bóg, który działał dla ich przodków, jest gotowy działać także dla swoich wiernych dzisiaj.

`W jaki sposób jako zbór możemy lepiej odczuwać zbiorową odpowiedzialność i świadomość, że wpływamy na siebie nawzajem w ramach Kościoła?`