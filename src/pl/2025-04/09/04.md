---
title:  Wyzwania związane z Kanaanem
date:  25/11/2025
---

`Przeczytaj Joz 13,1-7. Choć Kanaan był darem Boga, jakie wyzwania czekały Izraelitów, zanim mogli objąć go w posiadanie?`

Zważywszy na fakt, iż przez wieki Izraelici żyli jako niewolnicy, ich umiejętności militarne były daleko niewystarczające z punktu widzenia podboju krainy, takiej jak Kanaan. Nawet Egipcjanie, ich niedawni panowie, z całą swoją doskonale uzbrojoną armią nie byli w stanie trwale opanować Kanaanu. Nie zdobyli go do końca właśnie ze względu na potężne warownie, których nie sposób było wziąć ani szturmem, ani oblężeniem. Teraz zaś naród byłych niewolników miał podbić kraj, którego nie zdołali opanować niegdysiejsi właściciele tego narodu. Jeśli Izraelici mieli kiedykolwiek posiąść ten kraj, to wyłącznie przez łaskę Bożą, a nigdy przez własny wysiłek.

Począwszy od 13. rozdziału, a skończywszy na 21. rozdziale, Księga Jozuego opisuje przydzielenie ziemi poszczególnym plemionom Izraela. W tym opisie wymieniono nie tylko to, co już zostało przydzielone, ale także co jeszcze musi być zajęte na danym terytorium. Izraelici mogli bezpiecznie mieszkać w kraju, który Bóg dał im jako dziedzictwo. Byli uprawnionymi i uznanymi dzierżawcami ziemi należącej do Boga. Jednak inicjatywa Boga musiała się spotkać z odpowiedzią ludzi. Pierwsza połowa Księgi Jozuego ukazuje, jak Bóg dał ziemię Izraelitom, wypędzając Kananejczyków. Druga jej połowa opisuje, jak Izraelici objęli tę ziemię w posiadanie i zasiedlili ją.

Ta złożoność podboju Ziemi Obiecanej jest ilustracją dynamiki naszego zbawienia. Podobnie jak to było z Izraelitami, nie możemy uczynić nic, by zasłużyć na zbawienie (zob. Ef 2,8-9). Zbawienie bowiem jest darem, podobnie jak Ziemia Obiecana była darem Boga dla Izraelitów na podstawie ich więzi przymierza z Nim. Z pewnością dar ten nie był oparty na ich zasługach (zob. Pwt 9,5).

Jednak aby Izraelici mogli cieszyć się tym darem, musieli przyjąć wszystkie obowiązki, jakiej wynikały z życia w tym kraju, podobnie jak my musimy poddać się procesowi uświęcenia w podyktowanym miłością posłuszeństwie Bożym wymaganiom, aby być uczestnikami Królestwa Bożego. Choć jest to niezupełnie to samo, to jednak podobieństwo między otrzymaniem ziemi z łaski a zbawieniem z łaski jest bardzo wyraźne. Otrzymaliśmy wspaniały dar, ale możemy go stracić, jeśli go nie docenimy.

`Jakie wyzwania podobne do tych związanych z zajęciem Ziemi Obiecanej napotykają dzisiaj chrześcijanie? (Zob. Flp 2,12 i Hbr 12,28).`