---
title:  Eden i Kanaan
date:  23/11/2025
---

`Przeczytaj Rdz 2,15; 3,17-24. Jakie były skutki upadku pierwszych ludzi dotyczące miejsca ich zamieszkania?`

Po stworzeniu Bóg umieścił Adama i Ewę w doskonałym środowisku pełnym piękna i obfitości dóbr. Pierwsi ludzie spotykali się ze swoim Stwórcą w otoczeniu wspaniałej przestrzeni życiowej, w której mieli wszystko, czego potrzebowali do fizycznej egzystencji. Obok słów wypowiadanych przez Boga ogród Eden stanowił lekcję poglądową, z której Adam i Ewa czerpali ważną wiedzę o charakterze Boga oraz życiu zaplanowanym dla nich przez Niego. Dlatego gdy zerwali więź zaufania, jaką mieli ze Stwórcą, ich relacja z otoczeniem Edenu także uległa zmianie, a wskutek zerwania więzi z Bogiem musieli opuścić ogród. Utracili miejsce, które Bóg im dał. Ogród Eden pozostał symbolem obfitego życia, a jego motyw pojawia się także w wątku Ziemi Obiecanej.

`Jak patriarchowie postrzegali obietnicę kraju, który mieli otrzymać? (Zob. Rdz 13,14-15; 26,3.24; 28,13). Co dla nas jako adwentystów oznacza rola dziedziców obietnic Bożych (zob. Hbr 6,11-15)?`

Gdy Abraham przybył do kraju wskazanego mu przez Boga, przez wiarę przyjął ten kraj jako Ziemię Obiecaną jemu i jego potomkom. Przez czterysta lat Kanaan pozostawał Ziemią Obiecaną. Patriarchowie nie posiadali w rzeczywistości tej ziemi — nie należała ona do nich formalnie i nie mogli jej przekazać jako dziedzictwo swoim potomkom. Ziemia ta należała do Boga, podobnie jak ogród Eden należał do Niego. Jak Adam i Ewa nie uczynili nic, co dawałoby im tytuł własności do ogrodu Eden, tak Izraelici nie wnieśli nic, czym zasługiwaliby na otrzymanie tej ziemi. Ziemia Obiecana była darem Boga w oparciu o Jego inicjatywę. Izraelici nie mieli żadnego prawa własności do tej ziemi (zob. Pwt 9,4-6). Mogli ją posiąść jedynie z łaski Boga.

Patriarchowie byli dziedzicami obietnic aż do ich spełnienia. My jako wyznawcy Chrystusa odziedziczyliśmy jeszcze lepsze obietnice (zob. Hbr 8,6), które zostaną spełnione, jeśli staniemy się „naśladowcami tych, którzy przez wiarę i cierpliwość dziedziczą obietnice” (Hbr 6,12).