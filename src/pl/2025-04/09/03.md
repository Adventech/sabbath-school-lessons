---
title:  Ziemia jako dar
date:  24/11/2025
---

`Przeczytaj Wj 3,8; Kpł 20,22; 25,23; Lb 13,27; Pwt 4,1.25-26; 6,3; Ps 24,1. Jaki szczególny związek istniał między Bogiem, Izraelitami i Ziemią Obiecaną?`

Na najbardziej podstawowym poziomie ziemia daje narodowi fizyczną tożsamość. Umieszczając naród w określonym miejscu, w znacznym stopniu określa się rodzaj działalności gospodarczej i stylu życia narodu. Niewolnicy nie mieli korzeni i nie należeli do żadnego miejsca. Ktoś inny osadzał ich tam, gdzie chciał, i korzystał z wyników ich pracy. Posiadanie ziemi daje wolność. Tożsamość ludu Bożego była silnie związana z ich zamieszkiwaniem w tym kraju.

Między Bogiem, Izraelitami i Ziemią Obiecaną istniało szczególne powiązanie. Izraelici otrzymali od Boga ziemię jako dar, a nie jako niezbywalne prawo. Wybrany lud Boży mógł korzystać z tej ziemi tak długo, jak długo pozostawał w więzi przymierza z Jahwe i szanował przepisy przymierza. Mówiąc innymi słowy, bez Bożego błogosławieństwa Izraelici nie mogli liczyć na posiadanie tego kraju i związanych z nim błogosławieństw.

Jednocześnie prawdą jest to, że kraj ten stanowił soczewkę, przez którą Izraelici mogli lepiej zrozumieć Boga. Zamieszkiwanie w tym kraju miało im zawsze przypominać o wiernym, dotrzymującym obietnic i godnym zaufania Bogu. Ani Kanaan, ani Izrael nie istniałyby bez Bożej inicjatywy. To Bóg był źródłem i podstawą ich istnienia. Gdy Izraelici byli w Egipcie, Nil i oparty na nim system nawadniania wymagający ciężkiej pracy umożliwiały uzyskanie plonów niezbędnych do przetrwania. Kanaan był inny. Plony zależały tam od deszczu, a tylko Bóg panuje nad pogodą. Tak więc zamieszkiwanie w Kanaanie przypominało Izraelitom ich stałą zależność od Boga.

Nawet jeśli Izraelici otrzymali ów kraj jako dar od Jahwe, to Bóg pozostawał jego Prawdziwym Właścicielem. Będąc Prawdziwym Właścicielem Całej Ziemi (zob. Ps 24,1), Jahwe miał prawo dać ją Izraelitom albo im ją zabrać. Skoro Bóg jest Właścicielem Ziemi, to Izraelici, jak wszyscy ludzie, są obcymi przybyszami, a w nowożytnym języku długoterminowymi gośćmi Boga na Jego ziemi.

`Co dla ciebie osobiście — w świetle 1 P 2,11 i Hbr 11,9-13 — znaczy bycie obcym przybyszem i oczekiwanie miasta, którego twórcą i budowniczym jest sam Bóg?`