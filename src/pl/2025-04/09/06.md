---
title:  Odrodzenie kraju
date:  27/11/2025
---

`Przeczytaj Jr 24,6; 31,16; Ez 11,17; 28,25; 37,14.25. Co Bóg obiecał w związku z powrotem Izraelitów do Ziemi Obiecanej i jak obietnice te zostały spełnione?`

Podczas niewoli babilońskiej Izraelici doświadczyli nie tylko smutnej rzeczywistości wykorzenienia, ale także obietnicy więzi z Bogiem, która — choć urzeczywistniona przez obietnicę otrzymania ziemi — nie była zależna od posiadania ziemi ani ograniczona do niej. Gdy Izraelici wyznali swoje grzechy, okazali skruchę i szukali Pana całym sercem, Bóg znowu wypełnił obietnicę i sprowadził wierzących do ich kraju na znak odrodzenia. On nadal był ich Bogiem, nawet gdy zostali wygnani ze swojego kraju.

Jednak jak obietnica, iż Izraelici będą posiadali ziemię na wieki, była warunkowa (zob. Pwt 28,63-64; Joz 23,13.15; 1 Krl 9,7; 2 Krl 17,23; Jr 12,10-12), tak obietnica ponownego osiedlenia w kraju i powodzenia dla Izraelitów po niewoli również była warunkowa. Z drugiej strony prorocy Starego Testamentu wskazywali na odrodzenie, jakie sprawi przyszły król z rodu Dawida (zob. Iz 9,5-6 i Za 9,9.16). Ta obietnica została wypełniona w życiu, śmierci i zmartwychwstaniu Jezusa Chrystusa, w którym wypełniły się wszystkie obietnice dane starożytnemu Izraelowi.

W Nowym Testamencie Ziemia Obiecana nie została wspomniana bezpośrednio, ale mamy zapewnienie, że obietnice Boże wypełniły się w Jezusie Chrystusie i przez Niego (zob. 2 Kor 1,20 i Rz 15,8). Tak więc w powiązaniu z Chrystusem obietnica ziemi nabiera innego znaczenia i staje się symbolem duchowych błogosławieństw, jakich Bóg zamierza udzielić swojemu wiernemu ludowi tu i teraz (zob. Ef 2,6), a także w przyszłym życiu.

Ostateczne spełnienie Bożej obietnicy odpoczynku, obfitości i dobrobytu w krainie wolności wypełnią się na nowej ziemi uwolnionej od grzechu i jego skutków. W tym sensie nasza nadzieja jako chrześcijan jest oparta na obietnicy Chrystusa, iż przyjdzie On powtórnie, a po tysiącleciu w niebie ustanowi swoje wieczne królestwo na odnowionej ziemi. To będzie ostateczne spełnienie wszystkich obietnic dotyczących Ziemi Obiecanej.

`Przeczytaj J 14,1-3; Tt 2,13; Ap 21,1-3. Jaka ostateczna nadzieja dla nas jest zawarta w tych wersetach i dlaczego śmierć Jezusa stanowi gwarancję spełnienia tej nadziei?`