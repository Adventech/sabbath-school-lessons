---
title:  Jubileusz
date:  26/11/2025
---

Ziemia była tak ważna dla istnienia Izraela jako ludu Bożego, iż jej podział nie mógł być dziełem przypadku. Kraj musiał być skrupulatnie podzielony na tereny plemion, a potem rodów i rodzin (zob. Lb 34,13-18), aby zapobiec skupianiu ziemi w rękach niewielkich liczebnie elit.

`Przeczytaj Kpł 25,1-5.8-13. Jaki cel miały rok sobotni i rok jubileuszowy?`

W przeciwieństwie do Egiptu, gdzie poddani regularnie tracili ziemię i stawali się chłopami pańszczyźnianymi faraona, Izrael zgodnie z Bożym postanowieniem miał być krajem, w którym żadna rodzina nie mogła zostać wydziedziczona na zawsze. Nikt poza członkami rodu i rodziny, do których należała ziemia, nie mógł trwale wejść w jej posiadanie. Zgodnie z Bożym planem ziemi nie wolno było sprzedawać w zwykłym sensie tego słowa — można ją było jedynie wynająć stosownie do jej wartości ustalanej liczbą lat pozostałych do kolejnego roku jubileuszowego. Ponadto krewni człowieka, który był zmuszony „sprzedać” ziemię odziedziczoną po przodkach, mieli obowiązek wykupić tę ziemię nawet przed rokiem jubileuszowym (zob. Kpł 25,25).

Przydział ziemi Izraelitom daje wgląd w serce Boga. Będąc naszym Niebiańskim Ojcem, pragnie On, by Jego wyznawcy okazywali łaskawość tym, którym gorzej się powodzi, pozwalając, by ubodzy żywili się z ich ziemi w ciągu jednego z siedmiu lat. Rok sobotni stosował zasadę przykazania sobotniego w szerszej skali. Obok doceniania ciężkiej pracy i motywowania do niej posiadanie ziemi nakazywało także szacunek i dobroć wobec tych, którzy znaleźli się w trudnej sytuacji materialnej.

Przepisy dotyczące posiadania ziemi dawały każdemu Izraelicie możliwość uwolnienia się od odziedziczonych i nabytych trudnych problemów — możliwość niejako rozpoczęcia życia na nowo.

W gruncie rzeczy jest to zasadniczy cel ewangelii — wymazanie różnicy między bogatymi i biednymi, pracodawcami i pracownikami, uprzywilejowanymi oraz w jakiś sposób upośledzonymi — postawienie nas na jednym poziomie i uznanie naszej zupełnej potrzeby łaski Bożej.

Niestety, w praktyce Izraelici zaniedbywali standard ustanowiony przez Boga, a po wiekach ostrzeżenia o wygnaniu spełniły się (zob. 2 Krn 36,20-21).

`Jak zasady przydziału ziemi Izraelitom i sobota przypominają nam, że w oczach Boga wszyscy jesteśmy równi? Jak sobota pomaga nam sprzeciwiać się wyzyskowi i obłędnej karuzeli konsumpcjonizmu będącej plagą wielu społeczeństw?`