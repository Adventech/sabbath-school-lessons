---
title:  Ołtarze odnowy
date:  11/11/2025
---

`Jaka motywacja przyświecała Jozuemu, gdy zarządził zbudowanie ołtarza dla Pana? (Por. Joz 8,30-31 z Pwt 11,26-30; 27,2-10).`

W czasach patriarchów ołtarze znaczyły drogę ich duchowej pielgrzymki i stanowiły namacalny symbol prawa do kraju, który został obiecany przez Boga. Wznosząc ołtarz, Izraelici składali świadectwo wypełnienia obietnic danych ich przodkom. W tym przypadku wzniesienie ołtarza było bezpośrednim wypełnieniem instrukcji udzielonych przez Mojżesza (zob. Pwt 11,26-30; 27,2-10).

Joz 8,30-35 odgrywa istotną rolę w kształtowaniu całego teologicznego przesłania Księgi Jozuego. Łącząc jedną z najbardziej przerażających i brutalnych historii (wojnę) z czymś zupełnie odmiennym — sceną odnowienia przymierza (nabożeństwem) — Księga Jozuego kieruje nas wstecz ku jednemu z najważniejszych teologicznych tematów przedstawionych na początku tej księgi, mianowicie zleceniu danemu Jozuemu, by poprowadził Izraelitów do życia w posłuszeństwie przymierzu (zob. Joz 1,7). Podobny obraz kreśli Jozue także pod koniec swojej księgi (zob. 24. rozdział Księgi Jozuego).

Bez względu na to, jak ważna była walka i podbój Kanaanu, to jednak jeszcze ważniejsza była lojalność wobec wymagań prawa Bożego. Podbój był tylko jednym z etapów wypełniania Bożego planu dla Izraelitów i odrodzenia ludzkości. Wierność przykazaniom prawa Bożego jest jedną z zasadniczych kwestii związanych z przeznaczeniem ludzkości. Jozue sporządził kopię prawa Bożego na wielkich pobielonych kamieniach, ale nie na kamieniach ołtarza (por. Pwt 27,2-8). W ten sposób kamienie te z wypisanym dziesięciorgiem przykazań stały się osobnym pomnikiem umieszczonym w pobliżu ołtarza, stale przypominającym Izraelitom przywileje i obowiązki związane z ich przymierzem z Bogiem.

Jozue (hebr. Jehoszua) jest typem nowotestamentowego Jehoszuy (Jezusa Chrystusa), którego misją było między innymi przywiedzenie ludzkości do posłuszeństwa Bogu. Aby dokonać tego, musiał On wkroczyć w konflikt z siłami zła. Jego celem było wypełnienie wymagań przymierza za nas: „Bo ile jest obietnic Bożych, w nim są Tak i w nim są Amen, ku chwale Bożej przez nas” (2 Kor 1,20 BG).

`Jakie duchowe praktyki i zwyczaje dostępne dla nas mogą być odpowiednikiem budowy ołtarza w starożytnych czasach?`