---
title:  Pascha
date:  10/11/2025
---

`Dlaczego ważne jest to, iż Jozue zarządził świętowanie Paschy mimo pilnego zadania objęcia w posiadanie Ziemi Obiecanej? (Zob. Joz 5,10; Wj 12,6; Kpł 23,5; Lb 28,16; Pwt 16,4.6).`

Drugą ważną aktywnością, która poprzedziła podbój Kanaanu, było świętowanie Paschy. Wieczerza paschalna odbyła się wieczorem czternastego dnia miesiąca zgodnie z instrukcjami danymi przez Boga. Symboliczne znaczenie świętowania Paschy zostało zaakcentowane w szczególny sposób, albowiem wydarzenia opisane w Księdze Jozuego miały stanowić lustrzane odbicie wydarzeń związanych z wyjściem z Egiptu. Pascha przywoływała na myśl noc dziesiątej plagi (zob. 12. rozdział Księgi Wyjścia), gdy anioł Pana zabił wszystkich pierworodnych w Egipcie, a oszczędził tych, których chroniła krew baranka. Potem nastąpiło wyjście z Egiptu, przejście przez Morze Czerwone i wędrówka przez pustynię.

Historia drugiego pokolenia Izraelitów rozpoczęła się wędrówką po pustyni zakończoną przejściem przez Jordan, obrzezaniem i świętowaniem Paschy, a następnie miała prowadzić do kolejnej cudownej interwencji Pana w walce przeciwko wrogom Izraelitów, mieszkańcom Kanaanu. Wraz z poprzednimi działaniami świętowanie Paschy wyznaczało początek nowej ery w dziejach Izraela.

Ponadto przez symbol baranka ofiarnego święto Paschy wskazywało na odkupienie Izraelitów z niewoli egipskiej. Wskazywało jednak również na przyszłe antytypowe21 wypełnienie w osobie i dziele Baranka Bożego (zob. J 1,29.36; 1 Kor 5,7; 1 P 1,18-19), który odkupił nas z niewoli grzechu. Podczas ostatniej wieczerzy z uczniami, przed ofiarowaniem siebie za grzechy ludzkości, Jezus zastąpił wieczerzę paschalną obrzędem upamiętniającym Jego śmierć (zob. Mt 26,26-29 i 1 Kor 11,23-26).

Zarówno Pascha, jak i wieczerza Pańska wskazują przyszłą chwalebną rzeczywistość — wkroczenie odkupionych do niebiańskiego Kanaanu. Apostoł Jan w Apokalipsie Jana przedstawia to antytypowe przejście jako marsz stu czterdziestu czterech tysięcy przez kryształowe morze, będące antytypem Morza Czerwonego i Jordanu, przed tronem Bożym (zob. Ap 4,6; 7,9-10) oraz świętowanie antytypu Paschy i wieczerzy Pańskiej, czyli weselnej uczty Baranka (zob. Mt 26,29 i Ap 19,9).

`W jaki sposób, poza obchodzeniem wieczerzy Pańskiej, możemy przypominać sobie realność ofiary złożonej przez Chrystusa na krzyżu?`