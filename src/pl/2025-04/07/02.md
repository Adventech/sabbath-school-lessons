---
title:  Przymierze na pierwszym miejscu
date:  09/11/2025
---

`Przeczytaj Joz 5,1-7. Dlaczego Pan nakazał Jozuemu obrzezać drugie pokolenie Izraelitów właśnie podczas trwającego podboju Kanaanu?`

Po przeprowadzonym zwiadzie, zachęcającym sprawozdaniu zwiadowców i cudownym przejściu przez Jordan moglibyśmy oczekiwać natychmiastowego rozpoczęcia działań zbrojnych. Jednak było coś ważniejszego niż starcie z wrogiem — przymierze Izraelitów z Bogiem.

Zanim nowe pokolenie mogło przystąpić do przejęcia Ziemi Obiecanej, potrzebowało pełnej świadomości szczególnej więzi z Prawdziwym Właścicielem Kraju. Odnowienie znaku przymierza miało być odpowiedzią na łaskawe i nadzwyczajnie bezpieczne przeprowadzenie Izraelitów przez Jordan.

Nasze przymierze z Bogiem powinno być zawsze połączone z reakcją wdzięczności za to, czego Bóg dokonał dla nas, a nie próbą uzyskania jakichś dóbr przez legalistyczne dostosowanie się do Bożych wymagań. (Koncepcja ta niewątpliwie była bardzo istotna w zmaganiach apostoła Pawła z tymi, którzy nalegali, by nawracający się poganie byli obrzezywani, co jasno wynika z Listu do Galatów).

Izraelitów czekała najważniejsza kampania militarna w ich dziejach, więc moglibyśmy się spodziewać, że cały obóz będzie zajęty przygotowaniami do walki. I owszem, tak było, ale nie w zwyczajnym sensie. Zamiast zaprzęgać konie, ostrzyć oręż i sposobić się do walki, Izraelici przystąpili do obrzędu, który wyłączył z walki niemal całe ich siły na co najmniej kilka dni.

Uczynili to, aby podkreślić swoją więź z Bogiem, który wyprowadził ich z Egiptu. Dlaczego? Gdyż uznali, że walka należy do Pana. To On gwarantował im zwycięstwo i powodzenie. Jezus przedstawił podobną zasadę, gdy powiedział:

— „Ale szukajcie najpierw Królestwa Bożego i sprawiedliwości jego, a wszystko inne będzie wam dodane” (Mt 6,33).

W natłoku zajęć codziennego życia bardzo często zapominamy o tym, co jest najważniejsze — o codziennym odnawianiu naszej więzi z Chrystusem.

`Pomyśl, jak często zaniedbujesz spędzanie czasu z Bogiem z powodu „ważniejszych” spraw. Dlaczego tak łatwo ci to przychodzi i jak możesz się poprawić?`