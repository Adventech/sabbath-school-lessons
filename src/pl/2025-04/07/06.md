---
title:  Pragnienie obecności Boga
date:  13/11/2025
---

`Przeczytaj Joz 18,1-2. W jakim celu Jozue zarządził przerwę w procesie podziału kraju?`

Po opisie terytoriów przydzielonych dwóm największym plemionom po zachodniej stronie Jordanu i połowie plemienia Manassesa wersety te przedstawiają zgromadzenie w Sylo, gdzie przydzielono ziemię pozostałym siedmiu mniejszym plemionom.

Wzniesienie świątyni, Bożego przybytku, stanowi wypełnienie obietnicy danej przez Boga, iż zamieszka On wśród swego ludu (zob. Wj 25,8 i Kpł 26,11-12). Ukazuje także główny temat księgi: obecność Boga pośród Izraelitów umożliwiającą im objęcie w posiadanie Ziemi Obiecanej i będącą stałym źródłem błogosławieństwa dla nich, a przez nich dla całej ziemi (zob. Rdz 12,3). Oddawanie czci Bogu zajmuje centralne miejsce nawet po podboju i podziale kraju. Obecność przybytku, a następnie świątyni, zawsze miała pomagać Izraelitom pielęgnować świadomość obecności Boga pośród nich oraz ich poczucie obowiązku przestrzegania przymierza.

`Przeczytaj Hbr 6,19-20; 9,11-12; 10,19-23. Czego my, chrześcijanie, niemający ziemskiej świątyni oznaczającej fizyczną obecność Boga pośród nas, możemy się nauczyć z Księgi Jozuego?`

Pojawienie się wątku świątyni nie powinno nas zaskakiwać, gdyż temat świątyni jest obecny w Księdze Jozuego w formie wzmianek o skrzyni przymierza. Był to najważniejszy sprzęt znajdujący się w przybytku, i to w miejscu najświętszym. Skrzynia przymierza pojawia się w dwóch pierwszych częściach księgi dotyczących przejścia przez Jordan i podboju Kanaanu. Umieszczając opis wzniesienia przybytku w kulminacyjnym punkcie podziału kraju, Jozue wskazuje, że całe życie Izraela miało się obracać wokół świątyni, ziemskiej siedziby Jahwe.

Jeszcze ważniejsze dla nas, chrześcijan żyjących w wielkim antytypowym Dniu Pojednania, jest kierowanie duchowego wzroku ku niebiańskiej świątyni, gdy zmagamy się ze współczesnymi olbrzymami, które zagrażają naszej wierze, nadziei i naszemu duchowemu dziedzictwu. Jeżeli stale polegamy na tym, czego Chrystus dokonał dla nas, umierając na krzyżu, i czego dokonuje dla nas w niebiańskiej świątyni, możemy patrzeć w przyszłość z wiarą, oczekując czasu, gdy Bóg na zawsze zamieszka ze swoim ludem (por. Ap 21,3).