---
title:  Napisane na kamieniach
date:  12/11/2025
---

`Przeczytaj Joz 8,32-35. Jakie znaczenie miał akt opisany w tych wersetach i co mówi nam on dzisiaj?`

Góra Ebal jest wymieniona tylko w Księdze Powtórzonego Prawa (zob. Pwt 11,29; 27,4.13) i Księdze Jozuego (zob. Joz 8,30.33). Obok góry Garizim była miejscem, gdzie nastąpiło uroczyste wyrecytowanie błogosławieństw i przekleństw przymierza. Jak precyzuje Pwt 11,29; 27,4.13, na górze Ebal miały zostać wygłoszone przekleństwa. Izraelici mieli tam stanąć po dwóch stronach skrzyni przymierza w obecności kapłanów (zob. Joz 8,33). Jedna grupa stała przed górą Ebal, a druga przed górą Garizim. W ten sposób symbolicznie wskazane zostały dwa możliwe sposoby odniesienia się do przymierza. Ofiary złożone podczas tej uroczystości wskazywały na Jezusa, który wziął na siebie wszystkie przekleństwa przymierza, aby wszyscy, którzy wierzą w Niego, mogli się cieszyć błogosławieństwami przymierza (zob. Ga 3,13 i 2 Kor 5,21).

`Dlaczego niezbędne było sporządzenie kopii przymierza na pomniku widocznym dla wszystkich? (Zob. Pwt 4,31; 6,12; 8,11.14; 2 Krl 17,38; Ps 78,7).`

Jako ludzie mamy skłonność do zapominania. Usiłujemy upchać coraz to więcej najdziwniejszych obowiązków w naszym codziennym życiu w coraz to krótszych fragmentach czasu. Wskutek tego nieuchronnie zapominamy o tym, co występuje z mniejszą częstotliwością czy intensywnością. Podczas każdej wieczerzy Pańskiej mamy szczególną okazję, by poświęcić się na nowo Panu i odnowić nasze przymierze z Nim. Dobrze byłoby, gdybyśmy postrzegali takie okazje nie tylko jako szansę na odnowienie osobistego zaangażowania, ale także zbiorowej wierności wobec Boga. W coraz to bardziej zindywidualizowanym społeczeństwie musimy odkrywać na nowo moc przynależności do społeczności dzielącej wspólny światopogląd, wspólne wartości i wierzenia oraz pełniącej tę samą misję.

`Pomyśl, jak często i jak niepostrzeżenie w pośpiechu życia zdarza ci się zapominać o Panu i próbować żyć o własnych siłach i dzięki własnej mocy! Dlaczego tak łatwo ci to przychodzi, zwłaszcza gdy w twoim życiu wszystko wydaje się dobrze układać?`