---
title:  Zaskakująca łaska
date:  09/10/2025
---

`Przeczytaj Joz 9,21-27. Jak rozwiązanie zaproponowane przez Jozuego jest przykładem pogodzenia sprawiedliwości z łaską?`

Nawet gdyby Izraelici chcieli zaatakować Gibeonitów, to nie mogli tego uczynić ze względu na przyrzeczenie dane przez przywódców. Przywódcy izraelscy kierowali się zasadą, że przyrzeczenie, o ile nie wiąże się z czynieniem zła czy przestępczym zamiarem (zob. Sdz 11,29-40), jest obowiązujące, nawet jeśli zostało dane na własną szkodę.

W czasach starotestamentowych roztropność w składaniu przyrzeczeń oraz dotrzymywanie złożonych przyrzeczeń były postrzegane jako zalety ludzi pobożnych (zob. Ps 15,4; 24,4; Koh 5,1.5). Gdy przyrzeczenie było dane na imię Pana, Boga Izraela, przywódcy nie mogli go odwołać.

W wyniku uroczystego przyrzeczenia danego przez przywódców Izraela los Izraelitów został nierozerwalnie spleciony z losem Gibeonitów. Zaopatrując dom Boży w drewno i wodę (zob. Joz 9,23), Gibeonici stali się nieodłączną częścią izraelskiej społeczności wiary. Odpowiedź Jozuego, w przeciwieństwie do werdyktu przywódców nakazującego Gibeonitom służbę „dla całego zboru” (Joz 9,21), zmieniła przekleństwo w potencjalne błogosławieństwo dla Gibeonitów (por. 2 Sm 6,11).

Dalsza historia Gibeonu świadczy o wysokich religijnych przywilejach, jakimi cieszyli się mieszkańcy miasta, jak również lojalności Gibeonitów wobec ludu Bożego. Przyrzeczenie dane Izraelitom było dotrzymywane przez następne pokolenia, a gdy Izraelici wrócili z niewoli babilońskiej, Gibeonici byli wśród tych, którzy uczestniczyli w odbudowie Jerozolimy (zob. Ne 7,25). Dzięki łasce Bożej ich postępowanie przyniosło pozytywne rezultaty sięgające w wieczność.

Co mogło się wydarzyć, gdyby Gibeonici ujawnili swoją tożsamość i zdali się na miłosierdzie Boga, jak uczyniła to Rachab? Nie wiemy tego, ale nie możemy wykluczyć możliwości, iż nawet radząc się Boga, Izraelici uzyskaliby przychylne dla Gibeonitów wskazanie, a Gibeonici staliby się pełnoprawnymi członkami ludu Bożego. Bożym celem nie jest karanie grzeszników, ale doprowadzenie ich do skruchy i okazanie im miłosierdzia (por. Ez 18,23; 33,11). Wybieg zastosowany przez Gibeonitów należy postrzegać jako uciekanie się do Bożego miłosierdzia zgodnie ze zrozumieniem dobrego i sprawiedliwego charakteru Boga. Ci Kananejczycy, których spotkała zagłada, sami wybrali taki los wskutek braku skruchy i upartego przeciwstawiania się Bożym zamierzeniom (zob. Rdz 15,16). Pan uszanował fakt, iż Gibeonici uznali Jego panowanie i okazali gotowość porzucenia bałwochwalstwa, by oddawać cześć wyłącznie prawdziwemu Bogu.