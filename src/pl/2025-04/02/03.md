---
title:  Wielkość w nieoczekiwanych miejscach
date:  06/10/2025
---

`Przeczytaj Joz 2,2-11; Hbr 11,31; Jk 2,25. Co wersety te mówią o Rachab?`

Istotnym elementem historii Rachab jest to, że skłamała ona, by chronić izraelskich zwiadowców. Rozważając ten fakt, musimy wziąć pod uwagę, iż żyła ona w społeczności zatwardziałych grzeszników, którzy z powodu upartego buntu wobec Boga zostali przez Niego osądzeni (zob. Rdz 15,16; Pwt 9,5; Kpł 18,25-28). Choć prawdą jest, że Nowy Testament chwali jej wiarę, to jednak uważne studium nowotestamentowych nawiązań do Rachab świadczy o tym, że nikt nie chwalił jej zupełnie bezkrytycznie ani nie usprawiedliwiał kłamstwa jako takiego.

W Hbr 11,31 Rachab spotyka się z uznaniem, gdyż postanowiła stanąć po stronie izraelskich zwiadowców, zamiast trzymać się swojej upadłej kultury. Jakub chwali Rachab, gdyż uratowała życie dwóch zwiadowców i udzieliła im wskazówek, jak mogą bezpiecznie wrócić do swoich. Wbrew zepsutej i upadłej kulturze, w jakiej żyła Rachab, a także wbrew jej niemoralnemu prowadzeniu się Bóg w swojej łaskawości dostrzegł w niej iskrę wiary i poprowadził ją ku zbawieniu. Bóg mógł posłużyć się nią, gdyż odpowiedziała ona wiarą na zaproszenie Jego łaski i zapragnęła należeć do Jego ludu. Nie znaczy to, rzecz jasna, że Bóg pochwalał wszystko, co Rachab do tej pory czyniła! Godna uznania jest jej odwaga, śmiałość w wierze, gotowość ratowania tych, którzy służyli Bogu, oraz opowiedzenie się po stronie prawdziwego Boga przeciwko grzechowi i złu.

Gdy Rachab rozważyła to, co usłyszała o dokonaniach Boga Izraelitów, oświadczyła:

— „Pan, Bóg wasz, jest Bogiem w górze na niebie i w dole na ziemi” (Joz 2,11).

To zdumiewające, że ta Kananejka uznała, iż Jahwe jest jedynym Bogiem zarówno w niebie, jak i na ziemi, a przecież wychowała się w środowisku, w którym wielobóstwo było normą, a poszczególnym bożkom przypisywano ściśle określone sfery panowania i działania.

Wyrażenie użyte przez Rachab występuje zazwyczaj w kontekście wyłącznego oddawania czci prawdziwemu Bogu jako Stwórcy Wszystkiego (zob. Wj 20,4; Pwt 4,39; 5,8). Jej słowa są świadectwem przemyślanego i świadomego wyboru, by uznać Boga Izraelitów jako jedynego prawdziwego Boga. Jej wyznanie świadczy o tym, że rozumiała ona ścisłe powiązanie między panowaniem Boga a Jego sądem nad mieszkańcami Jerycha.

W swoim moralnym wyborze uznała ona fakt, iż w świetle sądu dokonanego przez Jahwe istnieją tylko dwie możliwości do wyboru: albo trwać w buncie przeciwko Niemu i zostać unicestwionym, albo z wiarą podporządkować się Bogu. Wybierając Boga Izraelitów, Rachab stała się przykładem tego, co mogło być udziałem wszystkich mieszkańców Jerycha, gdyby przyjęli Boże miłosierdzie.

`Jak historia Rachab uświadamia nam, że musimy być całkowicie lojalni wobec Boga?`