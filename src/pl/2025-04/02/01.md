---
title:  Zaskoczeni przez łaskę
date:  04/10/2025
---

### Studium Bieżącego Tygodnia
Joz 2,1-21; Lb 14,1-12; Hbr 11,31; Wj 12,13; Joz 9,1-27; Ne 7,25.

> <p>Tekst Pamięciowy</p>
> „Przez wiarę nie zginęła nierządnica Rahab wraz z nieposłusznymi, bo przyjęła przyjaźnie wywiadowców” (Hbr 11,31).

Każdy z nas niejednokrotnie zadawał sobie następujące pytanie:

— Dlaczego znowu to zrobiłem?

Nie tylko historia powszechna się powtarza — czyni to ludzkość w ogólności, ale i każdy z nas z osobna. Jakże często powtarzamy swoje błędy!

Izraelici otrzymali drugą szansę wejścia do Ziemi Obiecanej, a Jozue z całą powagą przyjął tę misję. Pierwszym krokiem ku realizacji tej misji było wyraźne zrozumienie tego, czemu Izraelici muszą stawić czoło. Jozue wysłał więc dwóch zwiadowców, by przynieśli mu istotne informacje o mającym być zdobytym kraju — systemie obrony, gotowości bojowej, zapasach wody oraz postawie ludności wobec przybyszów.

Niektórzy sądzą, że przyjęcie Bożej obietnicy dotyczącej Ziemi Obiecanej nie wymagało żadnego wysiłku ze strony Izraelitów. Jednak zapewnienie Bożego wsparcia nie umniejsza w niczym ludzkiej odpowiedzialności. Izraelici stanęli u granicy Kanaanu po raz drugi. Zatem ich oczekiwania były wielkie, jednak poprzednim razem, stanąwszy wobec podobnego wyzwania, ich przodkowie ponieśli fatalną klęskę.

W tym tygodniu przeanalizujemy dwie fascynujące historie opisane w Księdze Jozuego i zastanowimy się nad ich znaczeniem dla nas. Łaska Boża ma to do siebie, że zaskakuje nas na wiele sposobów.