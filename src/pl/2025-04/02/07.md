---
title:  Do Dalszego Studium
date:  10/10/2025
---

Po przedstawieniu historii Rachab i zwiadowców Stary Testament milczy o niej, aż pojawia się ona dopiero w genealogii Jezusa. Otóż Rachab została żoną Salmona z plemienia Judy, przodka Boaza, męża innej słynnej kobiety w tej samej genealogii — Rut (zob. Mt 1,5; por. Rt 4,13.21). Dzięki swej wierze w Boga prostytutka z Jerycha, skazana na zagładę, stała się znaczącym elementem w genealogii króla Dawida i samego Mesjasza. Oto czego Bóg jest w stanie dokonać przez wiarę, nawet jeśli wiara ta jest mała jak ziarno gorczycy (zob. Mt 17,20; Łk 17,6).

„Jej [Rachab] nawrócenie nie było odosobnionym przypadkiem miłosierdzia Bożego okazanego bałwochwalcom, którzy uznali autorytet Pana. W Kanaanie liczny lud, Gibeonici, porzucił pogaństwo i połączył się z Izraelem, również przyjmując błogosławieństwa płynące z przymierza.

Bóg nie uznaje żadnych przywilejów ze względu na narodowość, rasę czy warstwę społeczną. On jest Stwórcą Całej Ludzkości. Wszyscy ludzie są rodziną ze względu na stworzenie i jednością poprzez odkupienie. Chrystus przyszedł między innymi po to, by zburzyć wszelkie mury podziałów i otworzyć dziedzińce świątyni, aby każdy miał wolny dostęp do Boga. Jego miłość jest tak szeroka, głęboka i pełna, iż przenika wszystko. Uwalnia z sideł szatana tych, którzy zostali zwiedzieni przez jego kłamstwa, i umieszcza ich w pobliżu tronu Bożego — tronu zwieńczonego tęczą obietnicy. W Jezusie nie ma Żyda ani Greka, niewolnika ani wolnego”7.

**Pytania Do Dyskusji**

`1. Podczas wspólnego studium Pisma Świętego omówcie kwestię drugiej (i kolejnej) szansy oraz to, jak powinniśmy dawać kolejne szanse innym ludziom. Z drugiej strony, jak powinniśmy zachowywać ostrożność, by nie nadużywać takich szans? Pomyśl, na przykład, o kobiecie, która jest ofiarą przemocy domowej. Czy powinna ona bez końca przebaczać, jeśli sprawca przemocy nie zamierza zmienić swojego postępowania? Jak możemy zachować równowagę między dawaniem kolejnych szans a wyciąganiem konsekwencji z postępowania ludzi?`

`2. Podczas wspólnego studium Pisma Świętego omówcie przykład Rachab jako wzór wiary. Jak możemy docenić otwartość ludzi wobec Boga, nawet jeśli ich dotychczasowy sposób życia był daleki od biblijnego ideału? Jak możemy docenić ich wiarę, nie pochwalając niewłaściwych praktyk, które były ich udziałem?`

`3. Jozue zdołał w praktyczny sposób pogodzić sprawiedliwość z łaską, by rozwiązać problem powstały wskutek podstępu Gibeonitów oraz zaniedbania ze strony Izraelitów, którzy nie poprosili Boga o radę. Pomyśl o problemach w twoim życiu, których rozwiązanie wymaga sprawiedliwości i łaski. W jaki praktyczny sposób możesz połączyć te dwie wartości?`