---
title:  Sprzeczne wartości
date:  08/10/2025
---

`Przeczytaj Joz 9,1-20. Jakie podobieństwa i różnice występują między historią Rachab a historią Gibeonitów? Dlaczego są one istotne?`

9. rozdział Księgi Jozuego zaczyna się od informacji, że pięciu kananejskich królów panujących w niewielkich miastach-państwach zawiązało koalicję przeciwko Izraelitom. Jednak mieszkańcy Gibeonu postanowili zawrzeć przymierze z Izraelem.

Aby skłonić Izraelitów do zawarcia przymierza, Gibeonici uciekli się do podstępu, udając, że przybyli z daleka. Według Pwt 20,10-18 Bóg dokonał rozróżnienia między Kananejczykami a ludami mieszkającymi poza granicami Ziemi Obiecanej.

Hebrajskie słowo przetłumaczone w anglojęzycznych przekładach Biblii jako chytrze czy sprytnie/zmyślnie/przebiegle, a w Biblii warszawskiej jako podstęp (zob. Joz 9,4), może mieć pozytywne znaczenie, wskazujące roztropność i mądrość (zob. Prz 1,4; 8,5.12), albo negatywne, wskazujące na przestępcze zamiary (zob. Wj 21,14; 1 Sm 23,22; Ps 83,4). W przypadku Gibeonitów ich zwodniczy postępek nie miał złośliwego charakteru, ale był podyktowany chęcią zapewnienia sobie bezpieczeństwa.

Argumentacja Gibeonitów wyraźnie przypomina tę, jaką posłużyła się Rachab. Oni także uznali moc Boga Izraelitów oraz zrozumieli, że powodzenie Izraela nie jest jedynie wynikiem ludzkich dokonań. W przeciwieństwie do innych Kananejczyków nie zbuntowali się przeciwko planowi Jahwe, by oddać kraj Izraelitom, ale przyznali, że to sam Pan wygnał narody przed Izraelem. Wieści o wyjściu Izraelitów z Egiptu i ich zwycięstwie nad Sychonem i Ogiem skłoniły zarówno Rachab, jak i Gibeonitów do zawarcia przymierza z Izraelitami. Jednak zamiast postąpić jak Rachab, która otwarcie wyznała pragnienie służenia Bogu Izraela, nieufni Gibeonici uciekli się do podstępu.

Prawo Mojżeszowe przewidywało w takich sytuacji możliwość zasięgnięcia rady Bożej (zob. Lb 27,16-21). Gdyby Jozue zapytał Pana o radę, uniknąłby zwiedzenia ze strony Gibeonitów.

Zasadniczym obowiązkiem przywódcy teokratycznej społeczności, w tym także chrześcijańskiego przywódcy, jest dążenie do poznania woli Boga (zob. 1 Krn 28,9; 2 Krn 15,2; 18,4; 20,4). Zaniedbując ten obowiązek, Izraelici narazili się na złamanie zasadniczego warunku podboju kraju albo na niedotrzymanie ślubowania na imię Pana. Jedno i drugie było nie do przyjęcia.

`Jak często zdarzyło ci się stawać wobec wyboru mniejszego zła, gdy wydawało się, że cokolwiek wybierzesz, będziesz musiał sprzeciwić się jakiejś biblijnej zasadzie?`