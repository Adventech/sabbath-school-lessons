---
title:  Druga szansa
date:  05/10/2025
---

`Przeczytaj Joz 2,1 oraz Lb 13,1-2.25-28.33-14,12. Dlaczego Jozue rozpoczął realizację misji objęcia w posiadanie Ziemi Obiecanej od wysłania zwiadowców?`

Miejsce, z którego wysłano zwiadowców, nazywane w niektórych anglojęzycznych przekładach Gajem Akacjowym (NLT), po hebrajsku zostało nazwane Szittim. Przypomina nam ono o dwóch negatywnych wydarzeniach z dziejów Izraela.

Pierwsze z nich to oczywiście historia dwunastu zwiadowców (zob. 13. rozdział Księgi Liczb) składająca się mniej więcej z podobnych części, takich jak wysłanie zwiadowców, potajemne zlustrowanie przez nich terytorium wroga, powrót, sprawozdanie i oparta na nim decyzja.

Drugie wydarzenie związane z Szittim stanowi przykład najbardziej wyzywających i bałwochwalczych występków przeciwko przymierzu ze strony Izraelitów, gdy za sprawą Bileama dopuścili się oni nierządu z Moabitkami i oddawali cześć ich bożkom (zob. Lb 25,1-3; 31,16). W tym kontekście nazwa Szittim tworzy niezwykłe napięcie w oczekiwaniu na zakończenie całej historii. Czy będzie to następna porażka Izraelitów na granicy Ziemi Obiecanej? A może raczej przyniesie długo oczekiwane spełnienie pradawnej obietnicy?

`Przeczytaj J 18,16-18.25-27; 21,15-19. Jakie podobieństwa dostrzegasz między drugą szansą daną Izraelitom jako narodowi a drugą szansą daną Piotrowi jako uczniowi Chrystusa?`

Bóg jest Bogiem drugiej (i kolejnej) szansy. Biblia nazywa taką drugą (i kolejną) szansę łaską. Łaska to postawa Boga oferującego nam dobro, na które nie zasługujemy. Biblia jest pełna przykładów łaski i nauki o niej (por. Rz 5,2; Ef 2,8; Rz 11,6). Bóg łaskawie oferuje ludziom nowy początek (zob. Tt 2,11-14). Piotr doświadczył łaski i wzywał chrześcijan, by wzrastali w niej (zob. 2 P 3,18). Dobra nowina o łasce Boga jest taka, że otrzymujemy od Niego więcej niż drugą szansę. (Gdyby było inaczej, mielibyśmy poważny problem).

`Pomyśl o doświadczeniu Izraelitów, którzy otrzymali drugą szansę wejścia do Kanaanu, oraz o łasce okazanej Piotrowi po tym, jak wyparł się Pana. Czego te przykłady uczą nas o tym, jak powinniśmy okazywać łaskawość tym, którzy jej potrzebują?`