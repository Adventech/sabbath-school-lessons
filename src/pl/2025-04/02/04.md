---
title:  Nowa lojalność
date:  07/10/2025
---

`Przeczytaj Joz 2,12-21 oraz Wj 12,13.22-23. Jak wersety z Księgi Wyjścia pomagają ci zrozumieć umowę zawartą między zwiadowcami i Rachab?`

Umowa Rachab ze zwiadowcami jest bardzo prosta — życie za życie i przysługa za przysługę. Hebrajskie słowo chesed, przetłumaczone jako łaska (zob. Joz 2,12), ma wiele znaczeń i trudno je oddać jednym słowem w innych językach. Dotyczy przede wszystkim lojalności wobec przymierza, ale zawiera także znaczenie wierności, miłosierdzia, życzliwości i dobroci.

Słowa Rachab przywodzą na myśl Pwt 7,12, gdzie sam Jahwe przysięga dotrzymać swojej obietnicy chesed wobec Izraela:

— „Za to zaś, że będziecie słuchać tych praw i przestrzegać ich oraz je spełniać, Pan, Bóg twój, dochowa ci przymierza i obietnicy łaski [hebr. chesed], które przysiągł twoim ojcom”.

Ciekawe jest to, że ten sam 7. rozdział Księgi Powtórzonego Prawa opisuje obłożenie Kananejczyków klątwą (hebr. cherem). Ale oto Rachab, Kananejka, na której ciążył ów wyrok, przyjęła przez wiarę obietnice dane Izraelitom i w wyniku tego została ocalona.

Obrazem, który nieuchronnie nasuwa się w związku z umową Rachab ze zwiadowcami, jest obraz Paschy poprzedzającej wyjście Izraelitów z Egiptu. Wówczas Izraelici mieli zapewnić sobie ochronę przez pozostanie w domach oznaczonych krwią ofiarnych baranków.

— „A krew ta będzie dla was znakiem na domach, gdzie będziecie. Gdy ujrzę krew, ominę was, i nie dotknie was zgubna plaga, gdy uderzę ziemię egipską” (Wj 12,13; zob. także Wj 12,22-23).

„Przez posłuszeństwo ludzie mieli dać dowód swej wiary. Tak samo wszyscy, którzy mają nadzieję, że będą zbawieni przez zasługi krwi Chrystusa, powinni uświadamiać sobie, że sami też mają coś do zrobienia, by uzyskać zbawienie. Choć jedynie Chrystus może odkupić nas od kary za przestępstwo, to jednak my musimy odwrócić się od grzechu i zwrócić się ku posłuszeństwu. Człowiek jest zbawiony przez wiarę, a nie z uczynków, ale jego wiara musi być ukazana w czynach”6.

W tym przypadku krew była znakiem, który uratował Izraelitów przed Bożym aniołem zagłady. Jak Bóg oszczędził życie Izraelitów podczas ostatniej plagi w Egipcie, tak Izraelici mieli ocalić Rachab i jej rodzinę podczas zniszczenia Jerycha.

`Jakie mocne ewangeliczne przesłanie znajdujemy w tych dwóch historiach? Czego uczą nas one o ewangelii?`