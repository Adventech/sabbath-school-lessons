---
title:  Świadectwo mocy Bożej
date:  06/11/2025
---

Jak wspomnieliśmy wcześniej (zobacz lekcję piątą), Bóg dał pogańskim narodom możliwość poznania Go i zawrócenia z drogi zła. Jednak te narody, które odrzuciły Bożą ofertę, musiały ostatecznie przyjąć Boży wyrok.

`Przeczytaj Joz 7,6-9, gdzie jest mowa o pierwszej reakcji Jozuego na nieszczęście, jakie spadło na Izraelitów. Zwróć uwagę zwłaszcza na Joz 7,9. Jaka ważna teologiczna zasada jest zawarta w tych słowach?`

Początkowo Jozue narzekał niemal jak Izraelici, gdy zetknęli się z pierwszymi trudnościami po wyjściu z Egiptu. Tamci narzekali:

— „Obyśmy byli pomarli z ręki Pana w ziemi egipskiej, gdyśmy siadali przy garnku mięsa i mogli się najeść chleba do syta! Bo wyprowadziliście nas na tę pustynię, aby całe to zgromadzenie zamorzyć głodem” (Wj 16,3).

Jozue zaś biadał:

— „Ach, Panie, Panie mój, dlaczego przeprowadziłeś ten lud przez Jordan? Czy aby wydać nas w ręce Amorejczyków na zagładę? Obyśmy byli pozostali po tamtej stronie Jordanu!” (Joz 7,7).

Niedługo potem jednak okazuje wielką troskę o szkody, jakie przyniesie imieniu i reputacji Boga ta porażka: „Usłyszą to Kananejczycy i wszyscy mieszkańcy tej ziemi, zwrócą się przeciwko nam i wytępią imię nasze z tej ziemi. Co wtedy uczynisz dla wielkiego imienia twego?” (Joz 7,9).

Wskazuje to temat i zasadę mające centralną rolę w Bożych zamierzeniach wobec Izraela. Choć Bóg pragnął, by okoliczne pogańskie narody ujrzały Jego wielkie dokonania dla Jego ludu, który jest Mu posłuszny, narody te mogły także, jak Rachab i jej bliscy, uczyć się o Bogu Izraelitów, widząc ich powodzenie w podboju Ziemi Obiecanej. Z drugiej strony, gdy Izraelici doznawali klęski, inne narody mogły postrzegać ich Boga jako słabego i nieskutecznego (zob. Lb 14,16 i Pwt 9,28), co jedynie mogło utwierdzić je w oporze.

Mówiąc innymi słowy, nawet w kontekście przejęcia kraju przez Hebrajczyków w grę wchodziły wielkie kwestie i zasady, które obejmowały przynoszenie czci i chwały Bogu jako Temu, który jest jedyną nadzieją nie tylko Izraelitów, ale i pogan.

`Przeczytaj Pwt 4,5-9. W jaki sposób widzimy w tych wersetach podobieństwo między Izraelitami i ich świadectwem wobec świata a naszym świadectwem dzisiaj jako adwentystów dnia siódmego?`