---
title:  Wybory brzemienne w skutki
date:  04/11/2025
---

`Przeczytaj Joz 7,19-21. Co Jozue nakazał Achanowi? Jakie znaczenie miał ten nakaz? Jak powinniśmy rozumieć wyznanie Achana?`

Jozue nakazał Achanowi dwie rzeczy: po pierwsze oddanie chwały i czci Bogu, a po drugie wyznanie tego, co uczynił, bez ukrywania niczego. Achan miał oddać chwałę Bogu przez przyznanie się do tego, co zrobił. Hebrajskie słowo todah, przetłumaczone w Joz 7,19 jako wyznanie, może się odnosić do dziękczynienia (zob. Ps 26,7; Iz 51,3; Jr 17,26), ale także do wyznania grzechu (zob. Ezd 10,11).

Niestety, tekst biblijny ani słowem nie wskazuje, by Achan okazał choćby cień autentycznej skruchy. Do końca liczył na to, że nie zostanie wykryty. Jego bezczelna postawa kwalifikowała go jako umyślnego winowajcę, dla którego nie było pojednania w prawie Mojżeszowym (por. Lb 15,27-31).

Słowa Achana w Joz 7,21 są echem opisu upadku Adama i Ewy. Ewa zobaczyła (hebr. raah), że drzewo jest miłe (hebr. chamad) dla oczu, więc wzięła (hebr. laqach) z niego owoc (zob. Rdz 3,6). W swoim wyznaniu Achan przyznał, że ujrzał (hebr. raah) wśród łupów piękny płaszcz babiloński, dwieście sykli srebra i jedną sztabę złota wagi pięćdziesięciu sykli. Następnie zapragnął (hebr. chamad) ich i zabrał (hebr. laqach) je. Podobnie jak to się stało w przypadku Adama i Ewy, także wybór Achana świadczy o tym, że grzech chciwości jest grzechem niewiary. Bierze się z podejrzenia, iż Bóg nie pragnie tego, co najlepsze dla swoich stworzeń, albo ukrywa przed nimi zazdrośnie to, co rezerwuje wyłącznie dla siebie.

Poza nawiązaniem do pierwszego upadku ludzi tekst biblijny podkreśla także wyraźny kontrast istniejący między postawą Rachab (por. Joz 2,1-13) i postawą Achana. Rachab ukryła zwiadowców na dachu swojego domu przed żołnierzami, podczas gdy Achan ukrył rzeczy obłożone klątwą przed Jozuem. Rachab okazała dobroć izraelskim zwiadowcom i pomogła Izraelitom zwyciężyć, podczas gdy Achan sprowadził nieszczęście na Izraelitów wskutek swojej chciwości i doprowadził do klęski. Rachab zawarła przymierze z Izraelitami, podczas gdy Achan złamał przymierze z Jahwe. Rachab uratowała siebie i swoich bliskich, którzy wraz z nią zostali szanowanymi uczestnikami wspólnoty ludu Bożego, podczas gdy Achan skazał siebie i swoją rodzinę na śmierć oraz stał się symbolem hańby.

`Pomyśl o grzechu chciwości. Jak możemy uniknąć pogrążania się w niej bez względu na to, jak dużo posiadamy? (Por. Łk 12,15).`