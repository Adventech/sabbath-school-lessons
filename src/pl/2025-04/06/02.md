---
title:  Złamanie przymierza
date:  02/11/2025
---

`Przeczytaj 7. rozdział Księgi Jozuego. Jakie były dwie zasadnicze przyczyny pokonania Izraelitów przez mieszkańców Aj?`

To ciekawe, że czytelnik od początku wie, jaki był powód gniewu Jahwe oraz kto był winowajcą. Zatem napięcie wynikające z odkrywania występku Achana polega na różnicy między perspektywą czytelnika a perspektywą Jozuego i Izraelitów. Podobnie jak to jest w przypadku wielu innych rozdziałów Starego Testamentu, 7. rozdział Księgi Jozuego ma budowę chiastyczną18. Centralna, to jest kulminacyjna część rozdziału odpowiada na pytanie, dlaczego Izraelici nie byli w stanie pokonać mieszkańców Aj podczas pierwszej bitwy.

Dwa zasadnicze powody klęski Izraelitów pod Aj to grzech Achana i nadmierna ufność ich we własne siły. Ta druga przyczyna sprawiła, że zaniedbali zasięgnięcia rady Pana, zanim zaatakowali Aj, a jednocześnie nie docenili siły przeciwnika.

Na podstawie Joz 7,1.11-13 widzimy, że choć Achan był odpowiedzialny za podstępne złamanie zakazu, to jednak cały naród poniósł konsekwencje i ucierpiał wskutek jego grzechu. Bóg opisał grzech Achana stopniowo, ukazując jego powagę przez kumulujące się użycie w Joz 7,11 (BI) hebrajskiego spójnika we (a) i hebrajskiej partykuły gam (także). Najpierw użyty jest hebrajski czasownik chata najczęściej oznaczający zgrzeszyć. Następnie przestępstwo jest opisane przy pomocy pięciu szczegółowych hebrajskich czasowników każdorazowo poprzedzonych spójnikiem i partykułą wegam: (1) hebr. awar — przekroczyć, (2) hebr. laqach — wziąć + hebr. cherem — z rzeczy obłożonych klątwą, (3) hebr. ganaw — ukraść, (4) chachasz — skłamać, (5) sim — umieścić (w swoich naczyniach).

Przymierze między Jahwe i Izraelitami funkcjonowało zarówno na indywidualnym, jak i wspólnotowym poziomie. W świetle przymierza Izraelici byli traktowani jak niepodzielna jedność wybranego narodu Bożego, a zatem grzech jednego czy niektórych z nich ściągał winę na całą społeczność przymierza. Dlatego Pan powiedział:

— „Izrael zgrzeszył: Naruszyli moje przymierze, które im narzuciłem” (Joz 7,11).

`W jaki sposób całe społeczności mogą cierpieć i cierpiały wskutek złych czynów niektórych ich członków? Jakie możesz podać przykłady i jak grzech jednostek wpłynął na te społeczności?`