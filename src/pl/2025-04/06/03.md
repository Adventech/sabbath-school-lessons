---
title:  Grzech Achana
date:  03/11/2025
---

`Przeczytaj Joz 7,16-19. Co ten sposób postępowania mówi zarówno o Bogu, jak i o Achanie?`

Zamiast wprost wyjawić tożsamość przestępcy, Bóg wdrożył procedurę, która świadczy zarówno o Jego sprawiedliwości, jak i o łasce. Po wyjaśnieniu przyczyny klęski Izraela i wezwaniu ludu do poświęcenia (zob. Joz 7,13), Bóg odczekał dłuższy czas, jaki zajęło wyjaśnienie i wdrożenie procedury, dając Achanowi okazję do przemyślenia, skruchy i wyznania grzechu. Także bliscy Achana (jeśli wiedzieli o jego grzechu) mieli okazję zdecydować, czy chcą uczestniczyć w oszustwie, czy też wyrzekną się występku, podobnie jak synowie Koracha, którzy uniknęli zagłady, odmawiając stanięcia po stronie swojego ojca (por. Lb 16,23-33; 26,11).

Rozwiązanie problemu przebiegało w sposób odwrotny do tego, w jaki ów problem pojawił się i przyczynił się do tragedii Izraela. Otóż zbiorowa wina została wyeliminowana i zawężona z całego Izraela do jednego plemienia, z plemienia do rodu, z rodu do rodziny, a z rodziny do poszczególnych osób. Obok ujawnienia przestępcy proces śledczy oczyścił z zarzutu niewinnych. Był to bardzo ważny element skrupulatnego przewodu sądowego, w ramach którego Bóg pełnił funkcję Świadka potajemnego czynu Achana.

Czytelnik może niemal wyczuć napięcie, gdy Bóg kieruje celownik na Achana. Zdumiewająca jest naiwność tego człowieka, który do ostatniej chwili liczył na to, że nie zostanie wykryty. Jednak nic nie jest ukryte przed oczyma Pana (zob. Ps 139,1-16 i 2 Krn 16,9), który wie, co schowane jest w sercu człowieka (zob. 1 Sm 16,7; Jr 17,10; Prz 5,21).

Warto zwrócić uwagę na sposób, w jaki Jozue zwraca się do Achana:

— „Synu mój…” (Joz 7,19).

To wyrażenie wskazuje nie tylko zaawansowany wiek i przywódczą rolę Jozuego, ale także ducha, w jakim ten wielki wódz podchodził do sprawiedliwości. Jego serce było pełne współczucia dla Achana, choć jako przywódca był zmuszony dokonać sądu nad winowajcą. Przez swoją postawę Jozue ukazywał wrażliwość, dobroć i miłość Tego, który „nigdy nie był szorstki, nigdy nie powiedział niepotrzebnie surowego słowa, nigdy nie zadał wrażliwej duszy zbędnego bólu. (...). Nieustraszenie ujawniał obłudę, brak wiary i niegodziwość, lecz głos Jego drżał, gdy wypowiedzieć miał ciętą naganę”19.

`Jak świadomość tego, że Bóg wie wszystko, co czynisz i co myślisz, wpływa na twoje życie? Jak taka świadomość powinna wpływać na nasze postępowanie i myślenie?`