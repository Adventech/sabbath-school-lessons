---
title:  Do Dalszego Studium
date:  07/11/2025
---

„Śmiertelny grzech, który doprowadził Achana do zguby, miał swoje korzenie w pożądliwości. Ze wszystkich grzechów jest on najbardziej rozpowszechniony, a poza tym uważany za najlżejszy. (...).

Achan wyznał swoją winę, ale było zbyt późno, by wyznanie to przyniosło mu korzyść. Widział armię izraelską, która powróciła z Aj rozbita i przygnębiona, a jednak nie wystąpił i nie wyznał swego grzechu. Widział, jak starszyzna izraelska i Jozue padli na ziemię w smutku zbyt wielkim, by można go było wyrazić słowami. Gdyby wtedy wyznał swój błąd, mógłby dać dowód prawdziwej skruchy. Lecz on zachował milczenie. Słuchał obwieszczenia, że zostało popełnione wielkie przestępstwo, słyszał nawet, jak zdecydowanie określono jego charakter, ale jego usta były zapieczętowane. Wtedy rozpoczęto uroczyste przesłuchanie. Jakże jego dusza musiała drżeć z przerażenia, gdy zobaczył, że zostało wskazane jego plemię, jego ród, a potem jego rodzina! Jednak nadal nie wyrzekł ani jednego słowa wyznania, dopóki palec Boży nie wskazał wprost na niego. Wtedy, gdy jego grzech nie mógł być już dłużej ukrywany, przyznał się i powiedział prawdę. Jakże często mają miejsce podobne wyznania. Istnieje ogromna różnica między przyznaniem się do faktów, które zostały nam udowodnione, a wyznaniem grzechów wiadomych tylko nam i Bogu. Achan nie przyznałby się, gdyby nie nadzieja, że odsunie konsekwencje swego przestępstwa. To wyznanie jednak posłużyło jedynie do pokazania, że jego ukaranie było słuszne. Nie było prawdziwej skruchy za grzech, żadnego żalu, postanowienia poprawy czy wstrętu do złego”20.

**Pytania Do Dyskusji**

`1. Podczas wspólnego studium Pisma Świętego omówcie rolę dziesiątego przykazania dekalogu (zob. Wj 20,17) w świecie zdominowanym przez reklamy i konsumpcjonizm. Jak możemy odróżnić prawdziwe potrzeby od zachcianek i dlaczego takie rozróżnienie jest ważne?`

`2. Przeczytaj modlitwę Daniela zapisaną w Dn 9,4-19. Dlaczego istotne jest to, że Daniel, wyznając grzechy Izraela, używał zaimka my, identyfikując się ze swoim narodem, choć nie uczestniczył w grzechach swoich rodaków?`

`3. Zastanów się nad pytaniem z końca czwartkowej części lekcji. Dlaczego posłuszeństwo Izraelitów wszystkim ustawom i prawom (zob. Pwt 4,5) było tak ważne dla ich świadectwa? Jak ta sama zasada odnosi się do naszego Kościoła? O ileż bardziej skuteczne byłoby nasze świadectwo, gdybyśmy rzeczywiście przestrzegali wszystkiego, co otrzymaliśmy od Boga?`