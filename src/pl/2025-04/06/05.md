---
title:  Drzwi nadziei
date:  05/11/2025
---

`Przeczytaj Joz 8,1-29. Co sprawozdanie to mówi o tym, jak Bóg może zmienić nasze największe porażki w kolejne szanse?`

Strategia Jahwe zmieniła klęskę Izraela w taktyczną korzyść, a dolinę Achor (hebr. achor — kłopot) w drzwi nadziei (zob. Joz 7,26; por. Oz 2,17). Nabrawszy zbytniej pewności siebie po pierwszym zwycięstwie nad Izraelitami, mieszkańcy Aj powtórzyli swoją strategię, atakując Izraelitów, którzy zamarkowali odwrót, jakby byli gotowi pójść w rozsypkę. Gdy załoga Aj opuściła twierdzę w pogoni za Izraelitami, trzydzieści tysięcy izraelskich wojowników zaczajonych w pobliżu (zob. Joz 8,4) opanowało miasto i puściło je z dymem. Joz 8,7 wyjaśnia, że nie sama strategia przyniosła zwycięstwo, ale Pan tak pokierował wypadkami, iż wydał Aj w ręce Izraelitów. Nawet w tym rozdziale, w którym sprawy militarne dominują w opisie bardziej niż w jakimkolwiek innym rozdziale tej księgi, tekst biblijny podkreśla zasadniczą prawdę, iż zwycięstwo jest darem Jahwe.

Decydująca chwila bitwy nastąpiła, gdy wojownicy z Aj wybiegli z miasta i puścili się w pościg za Izraelitami. W tym miejscu Bóg przemawia po raz drugi w całym rozdziale po tym, jak przekazał strategię w Joz 8,2, zaznaczając, że dowodzi bitwą. Do tej chwili nie mogliśmy być pewni wyniku bitwy. Jednak od tego momentu stało się jasne, że zwycięstwo będzie po stronie Izraelitów.

Jozue nie posługiwał się mieczem czy oszczepem, ale raczej bronią o zakrzywionym ostrzu przypominającym nieco sierp (zob. Joz 8,18 BT). W czasach Jozuego noszono ją bardziej jako symbol władzy niż służącą do walki. Poza tym, że Jozue dał nią sygnał do ataku, ta broń w jego ręce oznaczała władzę Boga, dzięki któremu Aj zostało zdobyte. Trzymając ową broń w górze aż do pełnego zwycięstwa, wykazał, iż w pełni przejął przywódczą rolę, jaką Mojżesz pełnił podczas przejścia przez Morze Czerwone (zob. Wj 14,16) i w bitwie przeciwko Amalekitom (zob. Wj 17,11-13), gdy to Jozue osobiście poprowadził wojsko do walki.

Tym razem nie nastąpiła widoczna cudowna interwencja Boga, jednak zwycięstwo pod Aj było tak samo dziełem Boga jak pokonanie Egipcjan czy niedawne zdobycie Jerycha. Kluczem do powodzenia Izraelitów była wiara Jozuego w słowo Pana oraz jego całkowite posłuszeństwo temu słowu. Zasada ukazana w tym opisie pozostaje aktualna także dzisiaj dla ludu Bożego, bez względu na miejsce zamieszkania i rodzaj wyzwań, którym przychodzi mu stawiać czoła.