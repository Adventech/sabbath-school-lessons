---
title:  Zaangażowanie
date:  07/12/2025
---

`Przeczytaj Joz 22,1-8. Co wersety te mówią o zaangażowaniu Rubenitów i Gadytów oraz połowy plemienia Manassesa?`

Jozue potwierdził, że plemiona z lewego brzegu Jordanu w pełni wywiązały się z obowiązków nałożonych na nie przez Mojżesza, wykazując się przy tym niemałym poświęceniem i ofiarnością dla wspólnej sprawy wszystkich Izraelitów. Wojownicy z tych plemion walczyli dzielnie u boku swoich pobratymców przez „długi czas” (Joz 22,3), co w rzeczywistości mogło oznaczać nawet od sześciu do siedmiu lat (por. Joz 11,18; 14,10; Pwt 2,14)! Ich żony i dzieci pozostały w domu po wschodniej stronie rzeki, ale wojownicy lojalnie wspierali rodaków, narażając się na rany i śmierć w walce.

Wersety te pośrednio podkreślają znaczenie jedności narodu i kraju. Przygotowują także tło dla dalszego opisu dotyczącego właśnie kwestii jedności. Czy plemiona izraelskie pozostaną zjednoczone mimo wyraźnej naturalnej granicy między nimi, jaką stanowił Jordan? Czy pozwolą, by geografia zdominowała ich narodową tożsamość, czy też wspólnie będą oddawać cześć Bogu jako Jego wybrany naród, zjednoczony i silny pod Jego teokratycznym kierownictwem?

Jozue wyjaśnił, w jaki sposób taka wierność jest możliwa. Otóż Izraelici mają służyć nie tylko swoim rodakom, ale i samemu Jahwe, który powierzył im ich misję.

Podobną zasadę znajdujemy w Nowym Testamencie. Apostoł Paweł wzywał chrześcijan, by pracowali tak, jakby czynili to dla samego Boga, a nie dla ludzi (zob. Ef 6,7; Kol 3,23; 1 Tes 2,4). Nie ma większego powołania niż powołanie do służby dla Stwórcy Wszechświata.

W codziennym życiu spotykamy wyzwania i trudności, które mogą łatwo nas zniechęcić i sprawić, że będziemy gotowi zrezygnować z dalszej walki. Czasami wydaje się, że rezygnacja to łatwiejsze wyjście z danej sytuacji. Jednak możemy wołać do Pana o moc, gdyż On obiecuje, że będzie z nami i uzdolni nas do wykonania tego, co nam nakazuje. Jeśli stawiamy sobie przed oczyma nasze wzniosłe powołanie, to On da nam motywację, by iść naprzód wbrew nieuchronnym wyzwaniom i zniechęceniom, które są częścią naszego życia w upadłym stanie i upadłym świecie.

`W Joz 22,5-6 czytamy, że Jozue wezwał plemiona odchodzące na ziemie leżące po wschodniej stronie Jordanu, by pozostały wierne Panu, a następnie pobłogosławił je. Jakie byłyby nasze wzajemne relacje w Kościele, gdybyśmy więcej modlili się za siebie nawzajem?`