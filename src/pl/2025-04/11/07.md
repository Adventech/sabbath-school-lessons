---
title:  Do Dalszego Studium
date:  12/12/2025
---

„Z jednej strony ważne jest, by w postępowaniu z grzechem unikać niedbalstwa, ale z drugiej strony jest tak samo ważne, by wystrzegać się surowych sądów i bezpodstawnych podejrzeń. (...).

Mądrość okazana przez potomków Rubena i ich towarzyszy warta jest naśladowania. Gdy szczerze szukali, jak poprzeć sprawę prawdziwej religii, spotkali się z błędną i surową krytyką, a mimo to nie okazali złości. Wysłuchali z cierpliwością i uprzejmością zarzutów swych braci, zanim usiłowali się bronić, a wtedy w pełni wyjaśnili powody swego postępowania i wykazali swą niewinność. Dlatego też nieporozumienie, które groziło tak poważnymi następstwami, zostało po przyjacielsku wyjaśnione.

Ci, którzy są w porządku, mogą pozwolić sobie na to, by pozostać spokojnymi i rozważnymi nawet w przypadku fałszywego oskarżenia. Bóg zna wszystko, co jest źle zrozumiane oraz fałszywie oceniane przez ludzi, i możemy spokojnie złożyć naszą sprawę w Jego rękach. Tak jak wyszukał winę Achana, tak też na pewno obroni sprawę tych, którzy pokładają w Nim swoje zaufanie. Ci, którzy działają pod wpływem ducha Chrystusowego, znajdą w sobie taką miłość do bliźniego, która potrafi cierpieć długo i jest uprzejma.

Jest wolą Bożą, aby społeczność i braterska miłość panowały wśród Jego ludu. Bezpośrednio przed ukrzyżowaniem Chrystus modlił się o to, by Jego uczniowie byli jedno, tak jak On jest jedno z Ojcem, aby świat uwierzył, że posłał Go Bóg. Ta najbardziej wzruszająca i cudowna modlitwa przetrwała wieki, nawet do naszych dni. Chrystus powiedział:

— »A nie tylko za nimi proszę, ale i za tymi, którzy przez ich słowo uwierzą we mnie« (J 17,20).

Naszym stałym dążeniem powinno być osiągnięcie tego stanu jedności, chociaż nie możemy przy tym poświęcić ani jednej zasady prawdy”33.

**Pytania Do Dyskusji**

`1. Jak wezwanie Pawła, by w pokorze uważać „jedni drugich za wyższych od siebie” (Flp 2,3), pomaga nam unikać złych przypuszczeń wobec naszych braci i sióstr?`

`2. Dlaczego często reagujemy przesadnie w niektórych sytuacjach z powodu naszych błędów i porażek z przeszłości? Jak możemy oduczyć się takich reakcji?`

`3. Podczas wspólnego studium Pisma Świętego omówcie znaczenie uważnego wysłuchania stanowiska innych osób. Jak możemy rozwijać kulturę słuchania w naszym zborze? (Por. Jk 1,19).`

`4. Żyjemy w społeczeństwie, w którym obowiązki zawodowe, rodzinne, zborowe i społeczne wydają się wypełniać nam całkowicie czas. Jak zasada czynienia wszystkiego jak dla Pana nie tylko czyni nas bardziej odpowiedzialnymi, ale także daje nam spokój umysłu?`