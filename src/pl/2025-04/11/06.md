---
title:  Rozwiązywanie konfliktów
date:  11/12/2025
---

`Przeczytaj Joz 22,30-34. Jaki wgląd daje nam ten opis w kwestię rozwiązywania konfliktów w celu zapewnienia jedności Kościoła? (Por. Ps 133,1-3; J 17,20-23; 1 P 3,8-9).`

W wydarzeniach opisanych w 22. rozdziale Księgi Jozuego ukazanych zostało kilka zasad przekazywania informacji i porozumiewania się, które można zastosować w codziennych relacjach między ludźmi w rodzinie, Kościele i społeczeństwie.

1. Gdy dzieje się coś niewłaściwego albo przynajmniej tak się wydaje, najlepiej nawiązać łączność, zamiast lekceważyć nasze spostrzeżenia i tłumić emocje, aż wybuchną w niekontrolowany sposób. Lud Boży nie powinien pozostawać obojętny wobec problemów. Gdyby plemiona mieszkające po wschodniej stronie Jordanu poinformowały wcześniej o swoim zamiarze budowy ołtarza, nie doszłoby do nieporozumienia.

2. Nawet gdy ktoś jest przekonany, że ma rację, nie powinien wyciągać pochopnych wniosków. Zachodnie plemiona zbyt szybko uwierzyły pogłoskom i wyciągnęły niewłaściwe wnioski, podejrzewając rodaków o coś, co nie przyszło im nawet do głowy.

3. Starannie omów zaistniałe problemy, zanim przystąpisz do ich rozwiązania.

4. Bądź gotowy ponieść ofiarę, by osiągnąć jedność. Plemiona zachodnie były gotowe zrezygnować z części swoich działów na rzecz plemion ze wschodniego brzegu rzeki, gdyby okazało się to konieczne w celu zapobieżenia odstępstwu.

5. Będąc oskarżany, fałszywie czy słusznie, udziel łagodnej odpowiedzi, która uśmierzy gniew. Odpowiadanie na oskarżenie oskarżeniem nigdy nie prowadzi do pokoju. Postaraj się zrozumieć innych, zanim zaczniesz oczekiwać zrozumienia od nich.

6. Ciesz się i chwal Boga, gdy przywrócony zostanie spokój. Dobrze jest wiedzieć, że Izraelici szczerze się uradowali, gdy dowiedzieli się o intencjach swoich rodaków. Nie byli dumni ze swojego osądu i chętnie przyznali się do błędu.

Gdyby plemiona ze wschodniej strony Jordanu dopuściły się odstępstwa, Izraelici zastosowaliby wobec nich wymogi przymierza. Jedność nigdy nie może się stać argumentem na usprawiedliwianie uchylania się od prawdy i lekceważenia biblijnych zasad. Jednak stosowanie dyscypliny kościelnej zawsze powinno być środkiem ostatecznym i nie należy jej nadużywać. Można ją stosować dopiero po osobistych próbach pojednania i mediacji duszpasterskiej zgodnie ze Słowem Bożym. Jakże inaczej wyglądałyby nasze zbory, gdyby te proste zasady były konsekwentnie stosowane!