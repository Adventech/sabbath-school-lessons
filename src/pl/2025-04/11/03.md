---
title:  Oskarżenia
date:  08/12/2025
---

`Przeczytaj opis powrotu wojowników trzech plemion za Jordan w Joz 22,9-20. Jakie oskarżenia skierowali przedstawiciele plemion z zachodu przeciwko plemionom mieszkającym po wschodniej stronie Jordanu? W jakim stopniu oskarżenia te były uzasadnione?`

W przeciwieństwie do Joz 22,1, gdzie plemiona są nazwane w zwyczajny sposób (Rubenici, Gadyci i pół plemienia Manassesa), tutaj w tym fragmencie księgi użyte jest inne wyrażenie: synowie Rubena, synowie Gada i połowa plemienia Manassesa, co ma kontrastować z wyrażeniem synowie izraelscy (zob. Joz 22,11), jakby stanowili oni odrębną nację.

W opisie wyrażenie „cały zbór izraelski” (Joz 22,18) odnosi się tylko do dziewięciu i pół plemiona z zachodniej strony Jordanu, co ma podkreślać rozdźwięk powstały między dwiema grupami. W tej sytuacji chodziło przede wszystkim o to, czy plemiona ze wschodniej strony rzeki można nadal uważać za Izraelitów.

Moglibyśmy oczekiwać lepszego zakończenia historii podboju Kanaanu. Niestety, doszło do napięcia, gdy rozeszła się wieść, że plemiona ze wschodu zbudowały ołtarz nad Jordanem. Tekst biblijny nie podaje uzasadnienia tego aktu ani nie opisuje funkcji ołtarza czy jakichkolwiek czynności z nim związanych. Niejednoznaczność w kwestii znaczenia tego ołtarza jest podkreślona jeszcze bardziej, gdy weźmiemy pod uwagę pierwsze przejście przez Jordan opisane w 3. i 4. rozdziale Księgi Jozuego, gdy Izraelici przybyli nad Jordan, by wkroczyć do właściwego Kanaanu. Tym razem część Izraelitów przekroczyła rzekę w drugą stronę, kierując się na wschód.

W obu przypadkach wzniesiono jakąś kamienną budowlę. Pierwsza służyła jako pomnik, podczas gdy druga była postrzegana jako okazały ołtarz. Nieuchronnie nasuwało się pytanie:

— Co ma oznaczać ta kamienna budowla? (Por. Joz 4,6.22). Czy był to ołtarz ofiarny, czy jedynie pomnik? Czyżby plemiona zajordańskie zamierzały dokonać odstępstwa?

Brak konsultacji z Jozuem, Eleazarem i przywódcami plemion doprowadził do nieporozumienia, które potencjalnie mogło doprowadzić do tragicznego konfliktu.

`Do czego nawiązywali Jezus i Paweł, radząc nam unikać osądzania innych? (Zob. Łk 6,37; J 7,24; 1 Kor 4,5). Dlaczego tak łatwo przychodzi nam wyciąganie z postępowania innych ludzi niewłaściwych wniosków co do ich motywacji?`