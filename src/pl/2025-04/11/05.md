---
title:  Łagodna odpowiedź
date:  10/12/2025
---

`Przeczytaj Joz 22,21-29 w świetle Prz 15,1. Czego możemy się nauczyć z odpowiedzi udzielonej przez przedstawicieli wschodnich plemion?`

Odpowiedź podejrzanych o wiarołomstwo Izraelitów, tak samo prostolinijna i mocna jak treść zarzutu, stanowi tematyczną i strukturalną oś tego rozdziału. Do tej pory plemiona podejrzane o niewierność nie odpowiedziały na oskarżenie, ale ich przedstawiciele w spokoju wysłuchali zarzutów. Z uwagi na powagę sprawy ich cierpliwość jest wzorem godnym naśladowania i doskonałą ilustracją przysłowia: „Łagodna odpowiedź uśmierza gniew, lecz przykre słowo wywołuje złość” (Prz 15,1).

Pierwsze zdanie mowy obronnej zawiera kilka imion przypisywanych Bogu Izraela: El, Elohim, Jahwe (zob. Joz 22,22). Zostały one powtórzone dwukrotnie dla wzmocnienia siły wypowiedzi, która w ten sposób staje się uroczystą przysięgą mającą rozwiać wątpliwości i fałszywe oskarżenia, które niemal doprowadziły do wojny domowej w Izraelu. Przedstawiciele oskarżonych plemion oświadczyli, że Bóg w pełni zna i rozumie ich sytuację, a oni mają nadzieję, że delegacja okaże zrozumienie. Plemiona zajordańskie dobrze pojmowały swoją odpowiedzialność przed Panem, a więc ich przedstawiciele nie obawiali się wspomnieć o Jego odpłacie (por. Pwt 18,19 i 1 Sm 20,16), gdyby okazali się naprawdę winni.

Potem następuje zaskakujące ujawnienie faktów, które z jednej strony podważa zasadność zarzutów (wzniesiony ołtarz nie jest miejscem składania ofiar), a z drugiej strony ukazuje prawdziwą motywację. Otóż powodem wzniesienia owego pamiątkowego ołtarza było pragnienie uniknięcia odłączenia się od Izraela, a nie dążenie do odstępstwa, jak podejrzewano. Zatem sytuacja była zupełnie przeciwna, niż wydawało się oskarżycielom — plemiona zajordańskie kierowały się bojaźnią Pana i wiernością wobec Niego, podobnie jak plemiona z prawego brzegu rzeki. Podstawą jedności Izraela nie są warunki geograficzne czy fizyczna odległość działów poszczególnych plemion, ale ich duchowa wierność wobec wymagań Pana.

Szczera troska plemion z zachodniej strony Jordanu przejawiała się w ich autentycznej radości na wieść o tym, że ich pobratymcy ze wschodniej strony okazali się niewinni. Zamiast poczuć się pokonanymi argumentami rodaków, zachodni Izraelici okazali szczere zadowolenie z tego, że ich podejrzenia okazały się błędne. Uniknięto bratobójczej wojny, a jedność narodu została zachowana.

`Jak radzisz sobie z fałszywymi oskarżeniami? Podziel się zasadami, jakimi kierujesz się w tego typu sytuacjach (zob. Ps 37,3-6.34.37).`