---
title:  Dręczeni przez przeszłość
date:  09/12/2025
---

`Przeczytaj jeszcze raz Joz 22,13-15, ale w świetle tego, co zostało zapisane w 25. rozdziale Księgi Liczb. Dlaczego Izraelici wybrali Pinechasa jako przewodniczącego delegacji skierowanej do plemion zajordańskich?`

Zanim dali posłuch plotkom o tym, co mogło być postrzegane jako deklaracja niepodległości, przedstawiciele dziewięciu i pół plemienia, nazwani synami izraelskimi, wysłali delegację, by wyjaśnić intencje przyświecające budowie ołtarza oraz jego znaczenie. Delegacji przewodniczył Pinechas, syn arcykapłana Eleazara, który objął urząd po śmierci swojego ojca (zob. Joz 24,33). Pinechas zyskał uznanie jako kapłan, gdy położył kres nierządowi Izraelitów w Baal Peor (zob. 25. rozdział Księgi Liczb).

„Gdy to zobaczył Pinechas, syn Eleazara, syna Aarona, kapłana, wstał i wyszedł ze zboru, wziął do ręki włócznię i poszedł za tym mężem izraelskim do namiotu, i przebił oboje, tego męża izraelskiego [Zymriego] i ową kobietę [Kozbę] przez jej podbrzusze. Wtedy została odwrócona klęska od synów izraelskich” (Lb 25,7-8).

Pinechas z pewnością miał spore wpływy wśród Izraelitów. Pozostali członkowie delegacji byli reprezentantami dziewięciu i pół plemiona z zachodniej strony Jordanu, a każdy z nich był głową swojego rodu.

Delegacja podjęła kwestię oskarżenia o zbezczeszczenie/znieważenie i bunt, posługując się oficjalną profetyczną formułą: „Tak mówi…” (Joz 22,16). Różnica w tym przypadku polega na tym, że to nie Pan mówi, ale „…cały zbór Pana” (Joz 22,16). Podejrzenie dotyczyło rzekomego wiarołomstwa, zdrady i buntu. Hebrajskie słowo, przetłumaczone w Joz 22,16 jako wiarołomstwo, występuje także w opisie grzechu Achana (zob. Joz 7,1) i kilka razy pojawia się w Pięcioksięgu Mojżesza (np. Kpł 5,15; 6,2; Lb 5,6.12). Przykłady Achana i odstępstwa w Baal Peor stanowią tu precedensy — po pierwsze wiarołomstwa, a po drugie buntu. Delegacja wyraziła obawę dziewięciu i pół plemienia, że akt samowolnej budowy ołtarza doprowadzi do odstępstwa, bałwochwalstwa i niemoralności, które ściągną gniew Pana na cały naród izraelski.

`Wszyscy mamy negatywne doświadczenia z przeszłości, które wpływają na nasz sposób postępowania w podobnych sytuacjach. Jak dzięki łasce Bożej możemy być pewni tego, że tragiczne przeżycia z przeszłości nie będą decydować o tym, jak traktujemy dzisiaj naszych bliźnich?`