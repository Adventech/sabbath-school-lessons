---
title:  Życie w Ziemi Obiecanej
date:  06/12/2025
---

### Studium Bieżącego Tygodnia
Joz 22,1-34; Ef 6,7; J 7,24; Lb 25,1-18; Prz 15,1; 1 P 3,8-9.

> <p>Tekst Pamięciowy</p>
> „Łagodna odpowiedź uśmierza gniew, lecz przykre słowo wywołuje złość” (Prz 15,1).

Życie w społeczności wiąże się czasami z uczestniczeniem w dyskusjach i napięciach. Dotyczy to szczególnie społeczności takich jak Kościół, w których ludzie o różnym pochodzeniu i różnej pozycji społecznej, a czasami nawet wychowani w zupełnie odmiennych kulturach, żyją i działają razem w dążeniu do osiągnięcia wspólnego celu.

W tym tygodniu będziemy studiować 22. rozdział Księgi Jozuego, a zwłaszcza wyzwanie, jakie się pojawiło wskutek pewnego nieporozumienia wśród ludu Bożego. Na początku swojej księgi Jozue nakazał plemionom izraelskim ze wschodniej strony Jordanu przejść przez tę rzekę i uczestniczyć w podboju wraz z plemionami z zachodniej strony (zob. Joz 1,12-18). Teraz, gdy zadanie zostało wykonane, wojownicy z tych plemion mogli wrócić do siebie. Jednak po wschodniej stronie Jordanu zbudowali oni ołtarz, co wzbudziło niepokój plemion z zachodniej strony.

Dlaczego niebezpieczne jest wyciąganie pochopnych wniosków co do postępowania innych ludzi? Jak możemy umacniać jedność w Kościele? Dlaczego ważne jest to, byśmy pamiętali szerszy zakres naszego powołania i nie wdawali się w zbędne spory? Są to ważne pytania, na które spróbujemy odpowiedzieć w tej lekcji.