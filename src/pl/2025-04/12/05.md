---
title:  Gniew Pana
date:  17/12/2025
---

`Jak powinniśmy interpretować opisy gniewu i karzącej sprawiedliwości Boga w Księdze Jozuego (zob. Joz 23,15-16) i w innych fragmentach Pisma Świętego? (Zob. także Lb 11,33; 2 Krn 36,16; Ap 14,10.19; 15,1).`

Izraelici doświadczyli już gniewu Pana podczas wędrówki po pustyni (zob. Lb 11,33; 12,9), a także w Ziemi Obiecanej (zob. Joz 7,1), więc dobrze uświadamiali sobie skutki prowokowania Jahwe do gniewu przez rażące łamanie przymierza. Joz 23,15-16 to wersety, które są zwieńczeniem surowej retoryki Jozuego. Wstrząsająca wydaje się myśl, że Pan zniszczy Izraelitów, podobnie jak przedtem zniszczył Kananejczyków. Jak pewne jest to, że Boże obietnice błogosławieństw dla Izraelitów zostały wiernie wypełnione, tak pewne było także to, że przekleństwa wynikające z przymierza (zob. 26. rozdział Księgi Kapłańskiej i 28. rozdział Księgi Powtórzonego Prawa) wypełnią się, jeśli Izraelici odrzucą przymierze z Bogiem. W świetle wypędzenia i zagłady Kananejczyków wersety te raz jeszcze wykazują, że Jahwe jest ostatecznie Sędzią Całej Ziemi. On ogłasza wojnę przeciwko grzechowi we wszystkich jego przejawach. Izraelici nie byli uświęceni ani nie mieli żadnych szczególnych zasług za to, że uczestniczyli w świętej wojnie, podobnie jak pogańskie narody, które później stały się narzędziem sądu Jahwe przeciwko Jego wybranemu ludowi.

Do Izraelitów należał wybór, czy swoje przyszłe życie oprą na pełnych chwały wydarzeniach z przeszłości.

Na pierwszy rzut oka biblijna nauka o gniewie Bożym wydaje się sprzeczna z twierdzeniem, że Bóg jest miłością (zob. J 3,16 i 1 J 4,8). Jednak właśnie w świetle gniewu Bożego biblijna nauka o miłości Bożej nabiera jeszcze głębszego sensu. Po pierwsze Biblia przedstawia Boga jako miłującego, cierpliwego, wyrozumiałego i przebaczającego (zob. Wj 34,6 i Mi 7,18). Jednak w kontekście świata dotkniętego przez grzech gniew Boży jest wyrazem postawy świętości i sprawiedliwości przeciwstawiającej się grzechowi i złu. Gniew Pana nigdy nie jest emocjonalnym, mściwym i nieprzewidywalnym impulsem czy przesadzoną reakcją. Nowy Testament uczy, że Chrystus stał się grzechem za nas (zob. 2 Kor 5,21), a przez Jego śmierć zostaliśmy pojednani z Bogiem (zob. Rz 5,10). Kto wierzy w Niego, nie będzie musiał zaznać gniewu Boga (zob. J 3,36; Ef 2,3; 1 Tes 1,10). Koncepcja gniewu Bożego przedstawia Boga jako Sprawiedliwego Sędziego Wszechświata i Obrońcę Sprawiedliwości (zob. Ps 7,12; 50,6; 2 Tm 4,8).