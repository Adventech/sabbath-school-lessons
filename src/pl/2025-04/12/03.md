---
title:  Znak troski
date:  15/12/2025
---

Wspaniałe zakończenie tego fragmentu księgi (zob. Joz 21,43-45) przedstawia spełniony warunek posłuszeństwa. Powodzenia nigdy nie należy traktować jak coś zwyczajnego, gdyż zawsze łączy się ono z posłuszeństwem Słowu Bożemu. Tak więc przydział ziemi, prócz tego, że jest znakiem wierności Boga wobec Izraela (zob. Ne 9,8), tworzy przestrzeń dla nieograniczonego przyszłego rozwoju opartego na postawie Izraelitów. Czy Izraelici będą w stanie zachować to, co już zostało osiągnięte?

`Przeczytaj Joz 23,1-5. Na co zwrócił uwagę Jozue we wstępnej części swojego przemówienia?`

Mowa Jozuego jest przesłaniem postarzałego i posuniętego w latach wodza do tych, którzy mają pełnić dalej misję powierzoną im przez Boga. Jozue przedstawia, jak możliwe było zrealizowanie podboju Kanaanu — Pan walczył za nich. Choć z powodu swojej niewierności i niewiary Izraelici musieli po wyjściu z Egiptu staczać bitwy, to nie ich militarna siła, ale Boża interwencja umożliwiła im objęcie w posiadanie Ziemi Obiecanej.

Bóg dał Izraelitom wytchnienie od wrogów, ale w Kanaanie pozostały jeszcze narody, których nie dało się usunąć. Zwycięstwo nie było dla Izraelitów dokonaną i niezmienną rzeczywistością, ale stałą możliwością wiernego polegania na Bożej pomocy.

`Jakie podobieństwa występują między tym, jak Izraelici podbijali Kanaan pod wodzą Jozuego, a tym, w jaki sposób chrześcijanie mogą prowadzić zwycięskie duchowe życie? (Zob. Joz 23,10; Kol 2,15; 2 Kor 10,3-5; Ef 6,11-18).`

Zwycięstw Izraelitów nie można przypisywać ich sile i strategii. Podobnie duchowe zwycięstwo nad grzechem i pokusą opiera się na ofiarnej śmierci i zmartwychwstaniu Jezusa Chrystusa, ale lud Boży dzisiaj musi stale polegać na duchowej mocy Ducha Świętego, aby wieść zwycięskie życie.

`Skoro otrzymaliśmy tak wspaniałe obietnice, dlaczego czasami wydaje się nam, że łatwiej jest grzeszyć niż pokonywać grzech dzięki łasce i mocy Bożej?`