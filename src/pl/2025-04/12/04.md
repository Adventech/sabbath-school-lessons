---
title:  Wyraźne granice
date:  16/12/2025
---

Posługując się takimi samymi słowami, jakie zostały skierowane do niego na początku księgi (zob. Joz 1,7-8), Jozue stwierdził, że zadanie leżące przed Izraelitami nie ma jedynie militarnego charakteru. Jest zadaniem duchowym. Wiąże się ściśle z posłuszeństwem woli Boga objawionej w Torze.

`Jak myślisz, dlaczego Jozue zajął tak zdecydowane stanowisko w kwestii relacji Izraelitów z okolicznymi narodami? (Zob. Joz 23,6-8.12-13).`

Niebezpieczeństwo zagrażające Izraelitom nie polegało na wrogości narodów, które pozostały w Kanaanie, ale raczej na zaprzyjaźnieniu się z nimi. Militarna siła tych narodów nie stanowiła żadnego wyzwania dla Izraelitów, ale ich ideologia i wartości (czy antywartości) mogły się okazać groźniejsze niż siła militarna. Jozue skierował uwagę przywódców na ważny fakt, iż konflikt, w którym uczestniczą, jest przede wszystkim i w głównej mierze konfliktem duchowym. Dlatego Izraelici muszą zachowywać swoją szczególną tożsamość.

Zakaz przywoływania fałszywych bogów, przysięgania na nich, a także służenia im i oddawania im czci wiązał się ze zjawiskiem bałwochwalstwa. Na starożytnym Bliskim Wschodzie imiona bogów oznaczały ich obecność i moc. Przywoływanie obcych bogów i wymienianie ich w codziennych pozdrowieniach czy transakcjach świadczyło o uznaniu ich autorytetu i mogło skłaniać Izraelitów do poszukiwania u nich pomocy w potrzebie (por. Sdz 2,1-3.11-13).

Niebezpieczeństwo związane z zawieraniem przez Izraelitów małżeństw z Kananejczykami polegało na utracie duchowej czystości. Intencją zalecenia Jozuego nie było wpajanie rasowej czy etnicznej czystości, ale unikanie bałwochwalstwa, które mogło doprowadzić do duchowego upadku Izraelitów. Przypadek Salomona jest dramatycznym przykładem smutnych duchowych skutków małżeństw z poganami (zob. 1 Krl 3,1; 11,1-8). Nowy Testament otwarcie ostrzega chrześcijan przed zawieraniem związków małżeńskich z niewierzącymi (zob. 2 Kor 6,14). W przypadku już istniejących związków małżeńskich Paweł nie doradzał rozwiedzenia się z niewierzącym współmałżonkiem, ale wzywał wierzących do przykładnego chrześcijańskiego życia w nadziei pozyskania współmałżonka dla Pana (zob. 1 Kor 7,12-16).

`Ostrzeżenie Jozuego przed szkodliwymi małżeńskimi związkami nieuchronnie prowadzi do pytania o powiązanie chrześcijan ze światem. Jak możemy zachować równowagę w naszych relacjach ze społeczeństwem, w którym żyjemy?`