---
title:  Przylgnij do Boga
date:  18/12/2025
---

Jedynym sposobem, w jaki Izraelici mogli uniknąć pokusy bałwochwalstwa i gniewu Bożego, nie było ciągłe pamiętanie zakazów związanych z przymierzem, ale umacnianie świadomej i konsekwentnej lojalności wobec Pana. To samo hebrajskie słowo, przetłumaczone jako przylgnąć do Pana (zob. Pwt 4,4), zostało użyte także w opisie więzi małżeńskiej (zob. Rdz 2,24) czy we wzmiance o lojalności Rut względem Noemi (zob. Rt 1,14). Należy zauważyć, że według Jozuego taka wierność cechowała Izraelitów jako naród „do dnia dzisiejszego” (Joz 23,8). Niestety, nie można będzie tego samego powiedzieć w późniejszych okresach dziejów Izraela, o czym świadczy już Księga Sędziów (zob. Sdz 2,2.7.11; 3,7.12; 4,1 itd.).

`Jozue wezwał Izraelitów, by miłowali Pana, ich Boga (zob. Joz 23,11; por. Pwt 6,5). Jednak miłości nie można narzucić, gdyż użycie przemocy wyklucza miłość. W jakim sensie miłość można nakazać?`

Aby Izraelici mogli stale cieszyć się błogosławieństwami przymierza, musieli pozostawać wierni Bogu. Jozue z naciskiem podkreśla dosłownie: Bądźcie bardzo ostrożni dla dobra własnej duszy (zob. Joz 23,11). Hebrajski czasownik ahawa (miłować), użyty w tym wersecie, może się odnosić do szerokiego zakresu ludzkich uczuć, w tym przyjacielskiego przywiązania, seksualnej zażyłości, czułości matczynej, miłości romantycznej oraz lojalności wobec Boga. Jeśli pojmujemy miłość do Boga jako świadome poświęcenie i oddanie dla Niego, możemy ją nakazać bez naruszania jej prawdziwej natury (por. J 13,34). Bóg zawsze pragnie, by posłuszeństwo Jego przykazaniom wypływało z naszej osobistej więzi z Nim (Wj 19,4: „przywiodłem was do siebie”; Pwt 6,5; por. Mt 22,37) opartej na tym, czego On dokonał dla nas w swoim wielkim miłosierdziu i swojej wielkiej miłości.

Przykazanie miłowania Boga wyraża także wzajemną, choć nie symetryczną naturę Bożej miłości. Bóg pragnie nawiązać bliską osobistą więź z każdym, kto odwzajemnia Jego miłość. Tak więc Jego powszechna miłość do wszystkich stanowi podstawę do przejawiania naszej dobrowolnej miłości będącej odwzajemnieniem Jego miłości.

`Jezus dał swoim uczniom nowe przykazanie. W jakim sensie było ono nowe i jednocześnie stare? (Zob. J 13,34; 15,17; 1 J 3,11; por. Kpł 19,18).`