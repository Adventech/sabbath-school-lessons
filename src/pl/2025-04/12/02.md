---
title:  Spełniło się wszystko
date:  14/12/2025
---

`Jaki obraz Boga został przedstawiony w Joz 21,43-45? Jak słowa te odnoszą się nie tylko do historycznej Ziemi Obiecanej, ale także rzeczywistości naszego zbawienia (zob. 2 Tm 2,11-13)?`

Te wersety są zwieńczeniem Księgi Jozuego i jej teologicznym podsumowaniem. Uwydatniają zasadniczy temat całej księgi — wierność Jahwe i Jego przymierzu, w ramach którego dotrzymuje On swoich obietnic. Ten krótki fragment tekstu biblijnego podsumowuje także całą dotychczasową treść Księgi Jozuego. W Joz 21,43 jest mowa o podziale i zasiedleniu Ziemi Obiecanej (zob. Joz 13,1-21,45), zaś w Joz 21,44 autor nawiązuje do zwycięstw odniesionych nad wrogami i do opanowania kraju (zob. Joz 1,1-12,24). To spojrzenie wstecz następuje przez pryzmat wierności Boga. Izraelici muszą zawsze pamiętać o tym, że nie mogą traktować zwycięstw nad wrogami i objęcia w posiadanie Ziemi Obiecanej inaczej, jak tylko jako przejaw wierności Boga danemu przez Niego słowu.

Bóg oddał Izraelitom „całą [hebr. kol] tę ziemię” (Joz 21,43), wydał „wszystkich [hebr. kol] ich nieprzyjaciół (...) w ich ręce” (Joz 21,44), „całkiem [hebr. kol] tak, jak poprzysiągł ich przodkom” (Joz 21,44 BT), a Jego obietnice „spełniły się wszystkie [hebr. kol]” (Joz 21,45). Powtarzające się hebrajskie słowo kol — sześciokrotnie w trzech wersetach (zob. Joz 21,43-45) — podkreśla po raz kolejny prawdę, że Ziemia Obiecana jest darem Jahwe, a Izraelici nie mogą sobie przypisywać zasługi, iż ją otrzymali. Chwała należała do Pana, który obiecał dać tę ziemię i wydać nieprzyjaciół w ich ręce.

Powodzenie Izraelitów zostało w całości przypisane Bożej inicjatywie i wiarygodności. To samo dotyczy naszego zbawienia: „Albowiem łaską zbawieni jesteście przez wiarę, i to nie z was: Boży to dar; nie z uczynków, aby się kto nie chlubił” (Ef 2,8-9).

Akcentując wierność Boga, Paweł napisał także: „Prawdziwa to mowa: Jeśli bowiem z nim umarliśmy, z nim też żyć będziemy; jeśli z nim wytrwamy, z nim też królować będziemy; jeśli się go zaprzemy, i On się nas zaprze; jeśli my nie dochowujemy wiary, On pozostaje wierny, albowiem samego siebie zaprzeć się nie może” (2 Tm 2,11-13).

`Jak wierność Boga dotrzymującego obietnic daje nam pewność, że żadna Jego obietnica na przyszłość nie zawiedzie? (Zob. 1 Kor 10,13 i 2 Kor 1,18-20).`