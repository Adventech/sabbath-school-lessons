---
title:  Najwyższy Sędzia
date:  27/10/2025
---

`Przeczytaj Rdz 18,25; Ps 7,12; 50,6; 82,1; 96,10; 2 Tm 4,1.8. Co wersety te mówią o moralnym charakterze Boga? Jak rola Boga jako Sędziego Wszechświata pomaga nam zrozumieć kwestię Bożych wojen?`

Świętość charakteru Boga oznacza, że nie może On tolerować grzechu. Jednak jest cierpliwy. Czeka, aż grzech przyniesie swoje ostateczne skutki, czyli śmierć (zob. Rz 6,23). Jahwe ogłosił wojnę przeciwko grzechowi, gdziekolwiek ten był znajdywany, czy to w Izraelitach, czy w Kananejczykach. Izraelici nie uświęcali się przez udział w świętych wojnach i nie stawali się przez nie lepsi od innych narodów, podobnie jak inne narody nie stawały się lepsze od Izraelitów (zob. Pwt 9,4-5; 12,29-30), choć bywały narzędziem sądu Jahwe nad Jego wybranym ludem. Odróżniający się od innych narodów starożytnego Bliskiego Wschodu Izraelici doświadczali odwrócenia świętej wojny, gdy Bóg walczył nie dla nich, ale przeciwko nim, pozwalając wrogom ich pognębić (por. 7. rozdział Księgi Jozuego).

Cała koncepcja świętej wojny może być zrozumiana jedynie, gdy jest postrzegana w świetle działalności Boga jako Sędziego. Będąc postrzegane w ten sposób, wojny Izraela mające na celu podbicie Kanaanu nabierają zupełnie innego charakteru. W przeciwieństwie do imperialistycznych wojen służących przysporzeniu sobie chwały, tak powszechnych w starożytności (i nierzadko występujących obecnie), wojny starożytnego ludu Bożego nie miały przynosić chwały ludziom, ale służyć ustanowieniu Bożej sprawiedliwości i pokoju w kraju. Zatem istotą zrozumienia koncepcji świętej wojny jest koncepcja Bożego wyłącznego panowania, które jest podstawą obrazu Boga jako Wojownika, podobnie jak obrazu Boga jako Króla i Sędziego.

Jahwe jako Wojownik to ten sam Bóg, który jako Sędzia jest zaangażowany w stosowanie, umacnianie i podtrzymywanie rządów prawa będącego odzwierciedleniem Jego charakteru. Obraz Boga jako Wojownika, podobny do obrazu Boga jako Sędziego i Króla, sugeruje, że Jahwe nie będzie wiecznie tolerował buntu przeciwko ustanowionemu przez Niego porządkowi. Zatem należy rozumieć, że celem działania Jahwe nie jest wojna jako taka czy nawet zwycięstwo, ale przywrócenie sprawiedliwości i pokoju. Ostatecznie sądzenie i prowadzenie wojny czy wymierzanie sprawiedliwości są ze sobą zbieżne, jeśli to Bóg jest podmiotem działania.

`Zastanów się nad rolą Boga jako Sprawiedliwego Sędziego, którego nie można przekupić ani zmanipulować tak, by okazał stronniczość. Dlaczego Bóg, który nie będzie bez końca tolerował grzechu, ucisku i cierpienia niewinnych oraz wyzysku uciskanych, jest miłującym i przebaczającym Bogiem ewangelii?`