---
title:  Książę Pokoju
date:  30/10/2025
---

`Jak poniższe wersety opisują przyszłość, jaką Bóg zaplanował dla swojego ludu? (Zob. Iz 9,5; 11,1-5; 60,17; Oz 2,20; Mi 4,3).`

Choć zasadniczą kwestią w tej lekcji są wojny nakazane i kierowane przez Boga w czasach starotestamentowych, to jednak musimy wspomnieć o innej istotnej kwestii poruszanej w starotestamentowych pismach prorockich — wizji przyszłej mesjańskiej ery pokoju. Mesjasz jest przedstawiony w tych pismach jako „Książę Pokoju” (Iz 9,5). On ustanowi królestwo niczym niezmąconego pokoju, gdzie lew i jagnię będą się pasać razem (zob. Iz 11,1-8), gdzie nikt nikomu nie będzie szkodził ani nikt nikogo nie będzie krzywdził (zob. Iz 11,9), a pokój będzie trwał bez końca (zob. Iz 60,17) i płynął jak rzeka (zob. Iz 66,12).

`Przeczytaj 2 Krl 6,16-23. Jaki wgląd daje ten opis w głębsze zamierzenia Boga wobec Jego ludu i ludzkości?`

Gdy Elizeusz wyszedł z inicjatywą nakarmienia syryjskiej/aramejskiej armii, zamiast zmasakrować wrogów (zob. 2 Krl 6,22), okazał im najwyższy ideał, pokój, którego Bóg zawsze pragnie dla swojego ludu. Ciekawe, że Elizeusz był w pełni świadomy miażdżącej przewagi niewidzialnego niebiańskiego wojska otaczającego wroga (zob. 2 Krl 6,17). Chociaż Bóg jest zaangażowany we wszechświatowy bój obejmujący także naszą planetę, to jednak ostatecznym celem odkupienia nie jest przedłużanie konfliktu w nieskończoność, ale zaprowadzenie wiecznego pokoju. Przemoc rodzi przemoc (zob. Mt 26,52), ale pokój rodzi pokój. Powyższe starotestamentowe zdarzenie kończy się stwierdzeniem, że „odtąd Aramejczycy już nie wyruszali na łupieżcze wyprawy do ziemi izraelskiej” (2 Krl 6,23).

`Pomyśl o tym, w jaki sposób, starając się naśladować Jezusa, możemy być Jego rzecznikami pokoju. Co dzieje się obecnie w twoim życiu? W jaki sposób — niezależnie od tego, jakie konflikty są twoim udziałem — możesz być rzecznikiem pokoju, zamiast przemocy?`