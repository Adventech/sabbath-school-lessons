---
title:  Wygnanie czy zagłada?
date:  28/10/2025
---

`Porównaj Wj 23,28-30; 33,2; 34,11; Lb 33,52; Pwt 7,20 z Wj 34,13; Pwt 7,5; 9,3; 12,2-3; 31,3-4. Co wersety te mówią o celu podboju i zakresie zniszczenia?`

Pierwotnie celem Boga nie było unicestwienie Kananejczyków, ale ich wywłaszczenie i wygnanie. Analiza fragmentów tekstu opisujących sposób, w jaki Izraelici mieli uczestniczyć w podboju, świadczy o tym, że użyto w nich wyrażeń wskazujących na wywłaszczenie/wypędzenie, eksmisję/usunięcie i rozproszenie dotychczasowych mieszkańców Ziemi Obiecanej. Druga grupa wyrażeń wskazujących na unicestwienie przedstawia Izraelitów jako podmiot działania i odnosi się głównie do obiektów nieożywionych, takich jak obiekty kultu pogańskiego i przedmioty przeznaczone do zniszczenia. Miejsca pogańskiego kultu i ołtarze stanowiące ośrodki kananejskiej religii miały być usunięte.

Święta wojna była wymierzona przede wszystkim w zdemoralizowaną kananejską kulturę i wspólnotę. Aby uniknąć skażenia, Izraelici mieli zniszczyć wszelkie rzeczy służące szerzeniu zepsucia. Jednak wszyscy mieszkańcy Kanaanu, którzy osobiście uznali władzę Boga przed rozpoczęciem podboju, a nawet w jego trakcie, mogli uniknąć zagłady, wybierając opuszczenie Kanaanu (zob. Joz 2,9-14; por. Sdz 1,24-26). Jedynymi Kananejczykami skazanymi na zniszczenie byli ci, którzy zamknęli się w warownych miastach — zatwardziali grzesznicy, którzy nie mieli zamiaru zaprzestać buntu przeciwko realizacji planu Boga dla Jego ludu (zob. Joz 11,19-20).

Jednak rodzi to pytanie:

— Skoro pierwotny plan podboju Kanaanu zakładał wygnanie mieszkańców kraju, a nie ich unicestwienie, dlaczego Izraelici musieli zabić tak wielu z nich?

Analiza tekstu biblijnego dotyczącego podboju Kanaanu świadczy o tym, że podbój Kanaanu miał na celu między innymi rozproszenie dotychczasowej ludności. Jednak większość Kananejczyków, podobnie jak faraon w Egipcie, okazała się zatwardziałymi buntownikami i do tego stopnia utożsamiła się ze swoją kulturą, iż wolała zginąć wraz z nią niż z niej zrezygnować.

`Jakie elementy twojego charakteru i twoich nawyków muszą być wykorzenione i unicestwione?`