---
title:  Wolność wyboru
date:  29/10/2025
---

`Przeczytaj Pwt 20,10.15-18; 13,12-18; Joz 10,40. Jak prawo wojenne i procedura postępowania wobec bałwochwalczego miasta w Izraelu opisana w Księdze Powtórzonego Prawa pomagają nam zrozumieć ograniczenia nałożone na zniszczenia związane z wojną prowadzoną przez Izraelitów?`

Hebrajski tekst używa szczególnego słowa cherem oznaczającego wytracenie ludzi w wyniku wojny. Słowo to oznacza coś, co jest zakazane, przeklęte czy przeznaczone na zniszczenie. Przeważnie oznacza zupełne i nieodwołalne oddanie ludzi, zwierząt i przedmiotów nieożywionych do wyłącznej dyspozycji Boga, co w przypadku wojny w większości przypadków równa się unicestwieniu. Koncepcja i praktyka cherem jako zupełnego usunięcia ludzi w wyniku wojny musi być rozumiana w świetle konfliktu Jahwe z wszechświatowymi siłami zła — konfliktu, którego stawką jest charakter i dobre imię Boga.

Jak zauważyliśmy, od chwili pojawienia się grzechu na świecie nie istnieje neutralność — można być albo po stronie Boga, albo przeciwko Niemu. To pierwsze prowadzi do życia, wiecznego życia, a drugie do śmierci, wiecznej śmierci.

Praktyka całkowitego zniszczenia to sprawiedliwy sąd Boży skierowany przeciwko grzechowi i złu. Bóg w drodze wyjątku zlecił wykonanie części swojego wyroku wybranemu ludowi, starożytnemu Izraelowi. Przeznaczenie do zniszczenia było możliwe wyłącznie pod Jego ścisłą teokratyczną kontrolą, ograniczone do pewnego okresu w historii, podboju Kanaanu, i do wyraźnie wskazanego obszaru (starożytnego Kanaanu). Jak zauważyliśmy we wczorajszej części lekcji, ci ludzie, którzy zostali obłożeni klątwą i przeznaczeni do zagłady, uparcie trwali w buncie przeciwko Bożemu planowi i nie zamierzali okazać skruchy. Zatem decyzja Boga, by ich unicestwić, nie była ani arbitralna, ani podyktowana nienawiścią etniczną.

Ponadto Izraelici mogli się spodziewać takiego samego potraktowania, gdyby zdecydowali się przyjąć styl życia podobny do tego, jaki praktykowali Kananejczycy (por. 13. rozdział Księgi Powtórzonego Prawa). Choć grupy znajdujące się po przeciwnych stronach uczestniczących w Bożej wojnie wydawały się z góry określone (Izraelici mieli posiąść obiecany kraj, a Kananejczycy mieli zostać wytraceni), to jednak istniała możliwość zmiany stron, jak przekonamy się na przykładach Rachab, Achana i Gibeonitów.

Ludzie nie otrzymywali ochrony bez względu na wszystko ani nie byli arbitralnie obkładani klątwą. Ci, którzy cieszyli się dobrodziejstwami więzi z Jahwe, mogli utracić swój uprzywilejowany status wskutek buntu, a obłożeni klątwą mogli się poddać władzy Jahwe i żyć.

`Jakie duchowe konsekwencje w kontekście tematu lekcji wynikały z faktu, iż Kananejczycy odrzucili Boga? Jakie są konsekwencje naszych wyborów dla nas osobiście?`