---
title:  Nieprawość Kananejczyków
date:  26/10/2025
---

`Przeczytaj Rdz 15,16; Kpł 18,24-30; Pwt 18,9-14; Ezd 9,11. Co wersety te mówią o szerszym planie Boga związanym z oddaniem Kanaanu Izraelitom?`

Musimy spojrzeć poza Księgę Jozuego, by pełniej zrozumieć, co oznaczała wina narodów zamieszkujących Kanaan. Niepojęta demoralizacja tych narodów, wskutek praktyk takich jak: składanie dzieci w ofierze, wróżbiarstwo, czary, nekromancja15 i spirytyzm, jest dla nas trudna do wyobrażenia (zob. Pwt 18,9-12).

Odkrycie starożytnych ugaryckich16 tekstów (na stanowisku archeologicznym o nazwie Ras Szamra) daje nam wgląd w kananejską religijność i życie społeczne, a ten świadczy o tym, że skazanie tej kultury na unicestwienie było nie tylko zrozumiałe, ale w kategoriach starotestamentowych standardów moralnych wręcz zasadne.

Kananejska religia była oparta na wierze w zjawiska naturalne, które zapewniały żyzność i płodność, a którymi rzekomo można było sterować przy pomocy aktywności seksualnej męskich i żeńskich bóstw zarówno w ramach ich własnych zachowań seksualnych, jak i rytualnych praktyk seksualnych ich wyznawców mających pobudzać bóstwa do naśladowania. Taka koncepcja teologiczna doprowadziła do powstania instytucji sakralnej prostytucji, w ramach której nierządnicy sakralni obu płci uczestniczyli w rytualnych orgiach stanowiących nieodłączny element praktyk religijnych!

Żaden naród nie wzniesie się ponad moralny poziom swoich bóstw, które czci. Zważywszy na to, jak Kananejczycy postrzegali swoje bóstwa, nietrudno zrozumieć, dlaczego ich praktyki religijne obejmowały składanie ofiar z dzieci, co Bóg w Biblii jednoznacznie sklasyfikował jako niedopuszczalne.

Dowody archeologiczne świadczą o tym, że mieszkańcy Kanaanu regularnie składali swoim bogom ofiary z pierworodnych dzieci, a w rzeczywistości demonom, które czcili. Szkielety niemowląt zmiażdżone w wielkich dzbanach noszących inskrypcje wotywne ukazują degradację moralną prowadzącą do niebywałego okrucieństwa Kananejczyków wobec własnych dzieci.

Tak więc wytępienie Kananejczyków nie było doraźnym rozwiązaniem podyktowanym decyzją Boga, by dać Kanaan Izraelitom. Mieszkańcom Kanaanu dano czas próby, czas łaski, w którym mieli okazję poznać Boga i Jego charakter dzięki świadectwu patriarchów mieszkających wśród nich. Jednak mieszkańcy Kanaanu nie zamierzali skorzystać z tej szansy i uparcie trwali przy swoich przerażających praktykach, aż Pan uznał, że należy temu położyć kres.