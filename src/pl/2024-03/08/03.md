---
title:  Jezus i dzieci
date:  19/08/2024
---

`Przeczytaj Mk 10,13-16. Co czynił Jezus, gdy przynoszono do Niego dzieci?`

Dzieci w starożytnym świecie były upragnionym dobrodziejstwem (zwłaszcza chłopcy w kulturze zdominowanej przez mężczyzn), ale rodzenie dzieci i dzieciństwo nie były łatwe. Bez zaawansowanej opieki medycznej ryzyko związane z narodzinami dziecka, a także ryzyko śmierci w dzieciństwie były bardzo wysokie. W wielu kulturach używano tradycyjnych leków oraz amuletów mających chronić słabych przed siłami zła.

Choć dzieci były cenione, miały niski status w społeczeństwie, podobnie jak niewolnicy (zob. Ga 4,1-2). W grecko-rzymskim świecie dzieci urodzone z deformacjami albo niechciane były porzucane na pastwę losu albo topione w rzekach. Chłopców ceniono bardziej niż dziewczynki, a więc nierzadko te drugie porzucano, nawet gdy urodziły się zdrowe. Czasami te porzucone dzieci były ratowane tylko po to, by cierpieć los niewolników.

Wydaje się, że uczniowie nie pojęli pouczenia Jezusa udzielonego w 9. rozdziale Ewangelii Marka, iż mają przyjąć Królestwo Boże, tak jak przyjmuje je dziecko (zob. Mk 9,33-37). Gdy rodzice przynosili do Jezusa swoje dzieci, Jego uczniowie upominali ich, sądząc, że Jezus nie zechce poświęcać czasu na to, by udzielać błogosławieństwa malcom.

Jakże się mylili! Jezus poczuł się dotknięty ich zachowaniem. W Ewangelii Marka obserwujemy zdecydowane reakcje Jezusa na zachowanie ludzi, a niezwykle pouczający jest fakt, iż jedną z najsilniejszych tego rodzaju reakcji była ta, jaką wywołali ludzie usiłujący nie dopuścić dzieci do Niego.

Jezus stanowczo oznajmił swoim uczniom, iż nie wolno czynić czegoś takiego. Dlaczego? Bo Królestwo Boże należy do dzieci, a każdy, niezależnie od wieku, musi je przyjąć z dziecięcą postawą i w dziecięcym duchu — duchu prostej i bezpośredniej ufności wobec Boga.

„Niechaj nasz charakter nie przedstawia fałszywego obrazu Jezusa. Nie odciągajcie małych dzieci od Niego waszą obojętnością i surowością. Nigdy nie pozwólcie im odczuć, że niebo nie byłoby dla nich przyjemnym miejscem, gdyby się w nim znaleźli. Nie rozmawiajcie o religii jako o czymś, czego dzieci nie mogą zrozumieć, ani nie zachowujcie się w taki sposób, jak gdyby one nie mogły przyjąć Chrystusa w dzieciństwie. Nie sprawiajcie fałszywego wrażenia, że religia Chrystusa jest religią ponurą i że przychodząc do Zbawcy, muszą porzucić wszystko, co czyni życie radosnym”27.

`Jak możemy w lepszy sposób prowadzić do Jezusa dzieci żyjące w naszym środowisku?`