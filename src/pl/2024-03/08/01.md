---
title:  Uczenie uczniów (cz. II)
date:  17/08/2024
---

### Studium Bieżącego Tygodnia
Mk 10,1-52; Rdz 1,27; 2,24; Ga 4,1-2; Rz 6,1-11; Iz 11,1-16.

> <p>Tekst Pamięciowy</p>
> „Albowiem Syn Człowieczy nie przyszedł, aby mu służono, lecz aby służyć i oddać swe życie na okup za wielu” (Mk 10,45).

Lekcja tego tygodnia obejmuje 10. rozdział Ewangelii Marka, kończący szczególną część, w której zapisane są pouczenia Jezusa dla Jego uczniów mające ich przygotować na Jego ukrzyżowanie. Prawie połowa rozdziału dotyczy samych uczniów, a pozostała jego część porusza kwestie ważne z punktu widzenia uczniostwa, ale przedstawione tak jakby były widziane oczami innych osób mających do czynienia z Jezusem. W dyskusji z Jezusem faryzeusze poruszyli kwestię rozwodu. Rodzice przynosili Jezusowi dzieci, by udzielił im błogosławieństwa. Bogacz zapytał, co ma czynić, by otrzymać życie wieczne, a niewidomy poprosił Jezusa o przywrócenie wzroku.

Ten rozdział Ewangelii Marka zawiera ważne pouczenia dotyczące tego, co znaczy iść za Jezusem, zwłaszcza w kontekście praktycznego życia — małżeństwa, wychowania dzieci, postawy wobec dóbr materialnych oraz nagrody i ceny podążania za Jezusem. Zwieńczeniem rozdziału jest opis uzdrowienia drugiego niewidomego (zob. Mk 10,46-52; por. Mk 8,22-26), stanowiący zakończenie tej części ewangelii (zob. Mk 8,22-10,52), a także znakomitą ilustrację tego, ile kosztuje podążanie za Jezusem i dokąd prowadzi.

Wszystkie te pouczenia przygotowują wyznawcę Jezusa — zarówno dwa tysiące lat temu, jak w dwudziestym pierwszym wieku — na wyzwania związane z uczniostwem.