---
title:  Najlepsza inwestycja
date:  20/08/2024
---

`Przeczytaj Mk 10,17-31. Jaka ważna lekcja o wierze i cenie uczniostwa dla wszystkich — bogatych i biednych — jest zawarta w opisanym zdarzeniu i słowach Jezusa wypowiedzianych w tym kontekście?`

Człowiek, który przybył do Jezusa, najwyraźniej przejawiał szczerość i szacunek wobec Niego. Przybiegł, upadł na kolana przed Nim i zadał pytanie, które ma doniosłe znaczenie dla każdego człowieka:

— Jakie wymagania muszę spełnić, aby odziedziczyć życie wieczne?

Jezus odpowiedział na to pytanie, nawiązując do przykazań zawartych na drugiej tablicy dekalogu. Młody człowiek okazał się idealistą i z przekonaniem oświadczył, że przestrzegał tych przykazań od najmłodszych lat.

Z czterech ewangelistów tylko Marek zaznaczył, że Jezus spojrzał z miłością na tego człowieka. Było coś wzruszającego w jego idealizmie. Jednak Jezus poddał próbie jego szczerość, nakazując mu sprzedać wszystko, rozdać pieniądze ubogim, a potem przyjść i pójść za Zbawicielem. Młody człowiek odszedł załamany, gdyż miał wielki majątek. W gruncie rzeczy okazało się, że nie przestrzegał przykazań Bożych. Złamał pierwsze przykazanie dekalogu zakazujące stawiania czegokolwiek ponad Bogiem. Bogactwo okazało się jego bożkiem.

Jezus zwrócił uwagę świadkom tej sceny, jak zwodnicza jest siła bogactwa. Powiedział, że łatwiej jest wielbłądowi przejść przez najciaśniejszą bramę Jerozolimy niż bogaczowi wejść do Królestwa Niebios.

Uczniowie byli zdumieni słowami Jezusa i zaczęli pytać, kto zatem może być zbawiony. Jezus przeszedł więc do sedna, mówiąc:

— „U ludzi to rzecz niemożliwa, ale nie u Boga; albowiem u Boga wszystko jest możliwe” (Mk 10,27).

Te słowa wydają się być idealnym podsumowaniem tego wydarzenia. Nikt nie jest w stanie o własnych siłach dostać się do nieba. Każdy potrzebuje łaski Bożej, by być zbawionym.

Jednak Piotr postanowił zabrać głos, by podkreślić, że on i jego towarzysze porzucili wszystko, by pójść za Jezusem. Jezus zapewnił ich, że wszystko, co poświęcili dla Niego, jest niczym w porównaniu z tym, co otrzymają, zarówno w tym życiu, jak i w przyszłym, czyli wiecznym.

Najważniejsze jest to, że śmierć Chrystusa rozwiązuje problem ludzkiej winy, a łaska Chrystusa i Jego zmartwychwstanie są źródłem mocy do posłuszeństwa Jego przykazaniom.

`Przeczytaj Rz 6,1-11. Jak słowa te świadczą o realności łaski Bożej w naszym życiu, zarówno w dziele usprawiedliwienia, jak i w dziele uświęcenia, które czyni nas nowymi ludźmi w Chrystusie?`