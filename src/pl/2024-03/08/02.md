---
title:  Boży plan dotyczący małżeństwa
date:  18/08/2024
---

`Przeczytaj Mk 10,1-12; Rdz 1,27; 2,24. Jaka pułapka była zawarta w pytaniu faryzeuszy dotyczącym rozwodu i czego Jezus nauczył ich w swojej odpowiedzi?`

Faryzeusze zapytali Jezusa, czy można zgodnie z prawem rozwieść się z żoną. Faryzeusze, rzecz jasna, byli przekonani, że znają odpowiedź na to pytanie. Chodziło o to, co może być uzasadnieniem rozwodu. Szkoła Szammaja, uczonego żydowskiego zmarłego w trzeciej dekadzie ery chrześcijańskiej, była bardziej konserwatywna — ograniczała powody do rozwodu do bezdzietności, zaniedbywania materialnego i emocjonalnego oraz niewierności małżeńskiej. Szkoła Hillela, uczonego żydowskiego zmarłego w pierwszej dekadzie ery chrześcijańskiej, dopuszczała rozwód niemal z dowolnej przyczyny, choć zalecana procedura była bardziej złożona i wymagała więcej czasu.

Może się wydawać nieco dziwne, że faryzeusze zadali Jezusowi takie pytanie, skoro uznawali praktykę rozwodów za dopuszczalną. Wszystko jednak staje się jasne, gdy zrozumiemy, że za tym pytaniem krył się spisek mający ściągnąć na Jezusa gniew zmarłego pod koniec czwartej dekady po Chrystusie tetrarchy Heroda Antypasa, który rozwiódł się z żoną i poślubił Herodiadę, żonę swojego brata. Herod kazał uwięzić Jana Chrzciciela, a następnie zgodził się na jego śmierć, gdyż prorok zganił go z powodu tego bezprawnego związku (zob. Mt 14,1-12).

Jezus odparował ich pytanie własnym pytaniem. Otóż zapytał faryzeuszy, co Mojżesz napisał o tym w prawie. Na to faryzeusze przytoczyli Pwt 24,1-4, gdzie opisano przypadek powtórnego małżeństwa po rozwodzie. Izraelici w czasach Mojżesza praktykowali rozwody. Przypadek opisany w 24. rozdziale Księgi Powtórzonego Prawa miał na celu zapewnić ochronę kobiecie. Jednak w czasach Jezusa przepis ten został wypaczony przez szkołę Hillela tak, by ułatwić rozwód z byle powodu. Tak oto prawo, które miało chronić kobietę, było wykorzystywane na jej szkodę.

Zamiast rozprawiać o konkretnych przepisach z 24. rozdziału Księgi Powtórzonego Prawa, Jezus skierował uwagę na pierwotny Boży ideał małżeństwa przedstawiony w 1. i 2. rozdziale Księgi Rodzaju. Zauważył, że na początku Bóg stworzył mężczyznę i kobietę (zob. Rdz 1,27), dwie istoty o odrębnej indywidualności. Następnie Jezus zestawił tę prawdę z Rdz 2,24, gdzie czytamy, że mężczyzna opuści swoją rodzinę i zwiąże się z żoną, tak iż staną się jednym ciałem. Tak koncepcja jedności staje się podstawą uznania pozytywnej wartości związku małżeńskiego wyrażonego przez Jezusa. Co Bóg złączył, nie powinno być rozdzielane przez ludzi.

`Co twój zbór może zrobić, by wzmacniać trwałość małżeństw wśród wierzących? Jak możecie pomagać tym, którzy doświadczyli rozpadu małżeństwa?`