---
title:  Co chcesz, abym ci uczynił?
date:  22/08/2024
---

`Przeczytaj Mk 10,46-52. Jak zachował się Bartymeusz, gdy usłyszał, że Jezus przechodzi w pobliżu?`

Aż do tego czasu w Ewangelii Marka, z nielicznymi wyjątkami, Jezus mówił ludziom, by nie rozpowiadali o dokonywanych przez Niego cudach i o Jego tożsamości. W tej ewangelicznej relacji, gdy Jezus opuszczał Jerycho, niewidomy człowiek żebrzący przy drodze, na wieść, że zbliża się Jezus z Nazaretu, zaczął wołać:

— „Jezusie, Synu Dawida! Zmiłuj się nade mną!” (Mk 10,47).

Stosownie do motywu objawienia/tajemnicy, przewijającego się przez Ewangelię Marka, tłum przyjął rolę tych, którzy usiłują uciszyć wołającego o pomoc żebraka, ale nie dają rady tego uczynić.

Bartymeusz, niezrażony uciszaniem go, wołał jeszcze głośniej:

— „Synu Dawida! Zmiłuj się nade mną!” (Mk 10,48).

Jego słowa są zarówno wyznaniem wiary w Jezusa jako Mesjasza, jak i ufności, iż Jezus może go uzdrowić. Tytuł Syn Dawida w czasach Jezusa był łączony z dwiema rzeczami — powrotem króla na tron w Izraelu (por. Iz 11,1-16; Jr 23,5-6; 33,15; Ez 34,23-24; 37,24; Mi 5,1-3; Za 3,8; 6,12) oraz rolą tego króla jako uzdrowiciela i uwalniającego od demonów.

Jezus zatrzymał się i polecił, by przywołano niewidomego. Co znamienne, niewidomy zrzucił swój płaszcz i przyszedł do Jezusa. Niewidomi w czasach Jezusa znajdowali się na samym dole drabiny społecznej wraz z wdowami i sierotami. Zazwyczaj żyli w skrajnej nędzy, będąc narażeni na wiele niebezpieczeństw. Płaszcz musiał być bardzo cenny dla tego człowieka. Pozostawiając go, dał dowód swej wiary w to, iż Jezus go uzdrowi.

Jezus nie zawiódł go. W ewangeliach nie było takiego przypadku, by nie pomógł komuś, kto szczerze prosił Go o ratunek. Jezus zadał Bartymeuszowi pytanie podobne do tego, jakie zadał Jakubowi i Janowi w Mk 10,36:

— „Co chcesz, abym ci uczynił?” (Mk 10,51).

Niewidomy bez wahania poprosił o przywrócenie wzroku, a Jezus uzdrowił go. Uzdrowiony Bartymeusz radośnie podążył za Jezusem.

Ta historia kończy część Ewangelii Marka zawierającą szczególne pouczenia skierowane do uczniów Jezusa, a rozpoczętą opisem uzdrowienia niewidomego w Mk 8,22-26. Te dwa wydarzenia ilustrują fakt, iż bycie uczniem Jezusa oznacza patrzenie na świat nowymi oczami, czasami nie od razu wyraźnie, ale zawsze po to, by podążać za Nim wskazaną przez Niego drogą.

`W jakich sytuacjach zdarzało ci się wołać do Jezusa: Jezusie, Synu Dawida! Zmiłuj się nade mną!? Co stało się wtedy i czego to doświadczenie cię nauczyło?`