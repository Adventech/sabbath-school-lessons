---
title:  Czy możecie pić kielich, który ja piję?
date:  21/08/2024
---

`Przeczytaj Mk 10,32-45. Jak wersety te świadczą o utrzymującej się nieświadomości uczniów nie tylko w kwestii znaczenia misji Jezusa, ale także w kwestii znaczenia podążania za Nim?`

W swojej wędrówce Jezus przybliżał się do Jerozolimy, objaśniając swoim uczniom, co ma się tam wydarzyć. Nie były to zapowiedzi, w które byliby skłonni uwierzyć i których chcieliby słuchać. Dokładność, z jaką Jezus przepowiedział swoją śmierć i swoje zmartwychwstanie, jest uderzająca. Jednak jeśli ktoś nie chciał tego słyszeć, z łatwością to odrzucił.

Taką postawę przejawiali Jakub i Jan, gdy przyszli do Jezusa z prywatną prośbą. Jezus zapytał, czego od Niego oczekują, a oni odpowiedzieli, że chcieliby zasiadać po Jego prawicy i lewicy, gdy zasiądzie On na tronie w chwale. Łatwo jest skrytykować ich prośbę jako przejaw egocentryzmu, ale musimy pamiętać, że ludzie ci zaangażowali się w służbę Jezusa, a ich pragnienie przypuszczalnie nie było zupełnie egoistyczne.

Jezus postarał się zatem im uświadomić, o co poprosili. Zapytał, czy mogą pić z kielicha, z którego On będzie pił, i czy mogą zostać ochrzczeni chrztem, którym On zostanie ochrzczony. Miał On wypić kielich cierpienia w Getsemane i na krzyżu (por. Mk 14,36), a potem zostać ochrzczony chrztem śmierci i pochowany (zob. Mk 15,33-47), co zostało zapowiedziane w Jego chrzcie opisanym w 1. rozdziale Ewangelii Marka.

Jakub i Jan nie rozumieli tego. Naiwnie stwierdzili, że mogą dzielić los Jezusa. Wtedy Jezus proroczo oznajmił im, że będą pić ten kielich i zostaną ochrzczeni takim chrztem. Jakub jako pierwszy z apostołów umarł męczeńską śmiercią (zob. Dz 12,2). Jan żył najdłużej z dwunastu apostołów i został zesłany na wyspę Patmos (zob. Ap 1,9). Jednak Jezus uświadomił dwóm braciom, że miejsca w chwale zostaną wyznaczone przez Ojca.

Jak inni uczniowie zareagowali na tę rozmowę? Niezbyt dobrze. Oburzyli się. To samo greckie słowo aganaktein (gniewać się, oburzać się) zostało użyte zarówno w Mk 10,41, jak i w Mk 10,14, gdzie czytamy, że Jezus oburzył się, gdy uczniowie próbowali nie dopuścić dzieci do Niego.

Następnie Jezus wezwał wszystkich uczniów do siebie, by udzielić im jednego z najważniejszych pouczeń. Wskazał na to, że pogańscy władcy posługują się władzą dla osobistych korzyści. Jednak w Królestwie Bożym władza zawsze ma służyć dobru bliźnich. Jezus jest tego wzorem jako Król Królestwa Bożego. Jaki daje nam przykład? Oddał własne życie jako okup, a gdy to zapowiadał, nawet Jego uczniowie nie chcieli o tym słyszeć.

`Co to znaczy, że chrześcijanie mają służyć bliźnim? Jak ta zasada przejawia się w twoim codziennym życiu i postawie wobec innych ludzi?`