---
title:  Czy Ty jesteś Królem Żydowskim?
date:  15/09/2024
---

`Przeczytaj Mk 15,1-15. Jakiego rodzaju sytuacje, zawierające ironię, są przedstawione w tych wersetach?`

Poncjusz Piłat był rzymskim namiestnikiem Judei od 26 do 36 roku po Chrystusie. Nie był łagodnym zarządcą, a szereg jego działań budziło grozę wśród mieszkańców kraju (por. Łk 13,1). Żydzi osądzili Jezusa i uznali, że zasłużył na śmierć za bluźnierstwo. Jednak pod rzymską okupacją władze żydowskie nie miały prawa wydawania i wykonywania wyroków śmierci, więc żydowscy przywódcy przyprowadzili Jezusa do Piłata, by formalnie skazał Go na śmierć.

Nie wiemy, jaki zarzut przeciwko Jezusowi przedstawili Żydzi Piłatowi, ale możemy się tego domyślić po krótkim i konkretnym pytaniu, jakie Piłat zadał Jezusowi:

— „Czy Ty jesteś królem żydowskim?” (Mk 15,2).

W czasach starotestamentowych królowie izraelscy wstępujący na tron byli namaszczani oliwą, podobnie jak kapłani, stąd łatwo było wypaczyć znaczenie słowa Mesjasz (Namaszczony, Pomazaniec) jako oznaczającego uroszczenie sobie królewskiej władzy, a co za tym idzie także bunt przeciwko cesarzowi. Tak więc, choć Sanhedryn skazał Jezusa na śmierć za rzekome bluźnierstwo, przed Piłatem przywódcy żydowscy oskarżyli Go o sprzeciwianie się władzy cesarza, co było przestępstwem karanym śmiercią.

Jak na ironię Jezus jest nie tylko Mesjaszem, ale także Królem Żydowskim. Oba zarzuty — bluźnierstwo i uroszczenie władzy — były więc bezpodstawne. Zamiast stawiania zarzutów Żydzi powinni Mu byli oddać boską cześć i królewski hołd. Piłat natychmiast dostrzegł królewską godność w zachowaniu Jezusa. Odpowiedź na pytanie Piłata: „Ty to mówisz” (Mk 15,2), nie miała w sobie nic z próżnej chwały. Jezus nie zaprzeczył oczywistemu faktowi, iż jest Królem, ale nie zamierzał się tym chełpić. Jego odpowiedź sugerowała, że jest Królem, ale nie takim, jak mógł to sobie wyobrażać Piłat (por. J 18,33-38).

W Mk 15,6 pojawia się zwyczaj uwalniania wybranego więźnia z okazji Paschy. W Mk 15,9 Piłat zadaje Żydom pytanie, czy chcą, by uwolnił im „króla żydowskiego”. Choć zapewne w tych jego słowach zawarta jest ironia, to jednak w tym przypadku przyniosła skutek odwrotny do zamierzonego.

Mk 15,9-10 jest podstawą ciekawego studium spostrzegawczości i jej braku. Piłat spostrzegł, że żydowscy przywódcy wydali Jezusa z zawiści, ale zwracając się do tłumu, nie spostrzegł, że jest on pod wpływem przywódców religijnych. Ci przywódcy podburzyli motłoch, by domagał się ukrzyżowania Jezusa. Piłat zawahał się. Ukrzyżowanie było okrutną metodą wykonania wyroku śmierci, zwłaszcza wobec kogoś, kto najwyraźniej niczym nie zasłużył na taki wyrok. Jakże boleśnie ironicznym jawi się fakt, iż pogański namiestnik usiłował uwolnić Mesjasza, podczas gdy przywódcy religijni zrobili wszystko, by Go ukrzyżować.

`Co może powstrzymać cię od podążania za tłumem wbrew silnej presji wywieranej na ciebie?`