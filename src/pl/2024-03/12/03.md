---
title:  Bądź pozdrowiony, Królu Żydowski!
date:  16/09/2024
---

`Przeczytaj Mk 15,15-20. Co żołnierze uczynili z Jezusem i jakie znaczenie miał ten czyn?`

Przed ukrzyżowaniem Rzymianie poddawali skazańców straszliwej chłoście. Skazańca rozbierano, przywiązywano do słupa i bito skórzanymi rzemieniami z przytwierdzonymi do nich kawałkami kości, szkła, kamienia oraz zwierzęcymi pazurami.

Gdy Jezusa ubiczowano, żołnierze wyznaczeni do wykonania wyroku śmierci postanowili Go dodatkowo upokorzyć. Ubrali Go w purpurowy płaszcz, wcisnęli Mu na głowę wieniec z gałązek ciernia i oddawali Mu szydercze pokłony, nazywając Go Królem Żydowskim. Wspomniany tutaj „oddział wojska” (Mk 15,16) mógł liczyć od dwustu do sześciuset żołnierzy.

Ironia tej sceny jest oczywista, gdyż Jezus jest prawdziwie Królem, a szydercze słowa żołnierzy zawierały obiektywną prawdę. To zachowanie żołnierzy było parodią tego, jak wojsko pozdrawiało rzymskiego cesarza, wołając:

— Bądź pozdrowiony, Cesarzu!

Tak więc intencją żołnierzy było szydercze porównanie Jezusa do cesarza.

Aby jak najdotkliwiej znieważyć Jezusa, okrutni żołnierze bili Go po głowie trzciną, pluli na Niego i, przyklękając na kolana, oddawali Mu szydercze pokłony. Wszystkie te trzy czynności zostały wyrażone w greckim oryginale w czasie przeszłym niedokonanym, co oznacza, że żołnierze przez dłuższy czas bili Jezusa, pluli na Niego i klękali przed Nim, oddając Mu pokłon. Jezus znosił to wszystko w milczeniu, nie reagując w żaden gwałtowny sposób.

Rzymski zwyczaj ukrzyżowania uwzględniał niesienie krzyża przez nagiego skazańca na miejsce egzekucji. Miało to na celu upokorzenie i pohańbienie przestępcy w oczach społeczeństwa.

Jednak w kulturze żydowskiej publiczne obnażanie było postrzegane jako szczególnie rażące. W Mk 15,20 czytamy, że gdy żołnierze zdjęli z Jezusa purpurowy płaszcz, ubrali Go w Jego szaty. Najwyraźniej Rzymianie uwzględniali lokalne uwarunkowania kulturowe.

Tak czy inaczej, zachowanie żołnierzy wobec Jezusa było szczytem ironii, gdyż szydzili z Niego, nazywając Go Królem, a nie wiedzieli, że jest On Królem nie tylko Żydów, ale całej ludzkości.

`Rzymscy żołnierze znęcający się nad Jezusem nie mieli pojęcia, z kim mają do czynienia. Dlaczego ich ignorancja nie usprawiedliwi ich w dniu sądu?`