---
title:  Do Dalszego Studium
date:  20/09/2024
---

„Piłat pragnął uwolnić Jezusa. Wiedział jednak, iż nie może tego uczynić bez narażenia swego stanowiska i poważania. Wybrał raczej poświęcenie niewinnego życia niż utratę ziemskiej władzy. Jakże wielu w podobny sposób poświęca zasady dla uniknięcia strat i cierpień. Sumienie i obowiązek wskazują jedną drogę, a własny interes — inną. Prąd szybko niesie w złym kierunku i ten, kto idzie na kompromis ze złem, zostaje uniesiony w nieprzeniknione otchłanie winy”43.

„Na Chrystusa jako naszego Orędownika i Poręczyciela złożone zostały nieprawości nas wszystkich. Został uznany za przestępcę, aby odkupić nas od potępienia przez prawo. Wina wszystkich potomków Adama uciskała Jego serce. Gniew Boży przeciw grzechowi — groźny przejaw Jego niezadowolenia z powodu nieprawości — wypełnił duszę Jego Syna przerażeniem. W ciągu całego swego życia Jezus głosił upadłemu światu dobrą nowinę o miłosierdziu Ojca i przebaczającej miłości. Myślą przewodnią Jego nauczania było zbawienie nawet najgorszego z grzeszników. Lecz teraz, gdy dźwigał na sobie straszny ciężar winy, nie mógł dostrzec przebaczającej twarzy Ojca. Odwrócenie boskiego oblicza w tej godzinie najwyższego cierpienia przenikało Jego serce bólem, jakiego człowiek nigdy w pełni nie zrozumie. To cierpienie było tak wielkie, że ból fizyczny był ledwie odczuwalny”44.

**Pytania Do Dyskusji**

`1. Zwróć uwagę, jak istotna jest biblijna teologia zastępstwa Chrystusa jako ofiarowanego za grzechy ludzkości (zob. np. 53. rozdział Księgi Izajasza), z naciskiem podkreślana przez Ellen G. White. Dlaczego każdy pogląd umniejszający centralną rolę zastępstwa Chrystusa, który umarł za nas, płacąc karę za nasze grzechy, musi być z zasady fałszywy?`

`2. Kogo lub co we współczesnym świecie możesz porównać do Barabasza wybieranego przez większość ludzi zamiast Jezusa?`

`3. Co historia Józefa z Arymatei mówi nam o powierzchownym osądzaniu ludzi?`

`4. Przeczytaj Dn 9,24-27. Dlaczego każdy chrześcijanin powinien być przygotowany do udzielenia lekcji biblijnej na podstawie tych wersetów? Czy potrafiłbyś udzielić takiej lekcji?`