---
title:  Ukrzyżowanie
date:  17/09/2024
---

`Przeczytaj Mk 15,21-38. Jaka straszliwa i bolesna ironia jest zawarta w tych wersetach?`

Na tym etapie narracji pasyjnej Jezus jest przedstawiony jako milcząca ofiara wydana w moc ludzi zdecydowanych Go uśmiercić. Wcześniej w całej ewangelii, aż do aresztowania, to Jezus panował nad swoimi działaniami. Teraz inni decydowali, co się z Nim stanie. Choć Jezus był wytrzymałym wędrownym kaznodzieją, chłosta oraz niedostatek pokarmu i snu wyczerpały Go tak, że ktoś inny musiał nieść Jego krzyż.

Przed ukrzyżowaniem zdarto z Niego odzież, którą rozdzielili między siebie żołnierze, rzucając losy o zwierzchnią suknię, która nie była szyta, ale tkana w całości (por. Ps 22,19). Ukrzyżowanie nie powodowało dużego upływu krwi. Gwoździe wbijano w ciało tak, by ominąć większe naczynia krwionośne (zob. J 20,24-29). Przebijano przedramiona tuż za nadgarstkiem. (Zarówno w języku hebrajskim, jak i w grece słowo tłumaczone jako ręka może oznaczać dłoń lub przedramię). Dłoń nie posiada takiej budowy, która mogłaby utrzymać ciężar ciała. Gwoździe wbijane między kości przedramienia miażdżyły nerw pośrodkowy, powodując rozdzierający ból w całych ramionach. Ukrzyżowany musiał walczyć o każdy oddech. Aby zaczerpnąć nieco więcej powietrza, musiał wyprostować nogi i dodatkowo napiąć ramiona, co powiększało jeszcze i tak już potworny ból. Jedną z możliwych przyczyn śmierci na krzyżu jest asfiksja/zamartwica, czyli fatalne niedotlenienie spowodowane płytkim oddychaniem.

Ukrzyżowany Jezus był bezlitośnie ośmieszany i upokarzany. W Ewangelii Marka występuje motyw objawienia i tajemnicy, zgodnie z którym Jezus zazwyczaj nakazywał ludziom milczenie w kwestii Jego tożsamości. Tak więc Jego tytuły, takie jak Pan, Syn Boży i Chrystus, stosunkowo rzadko występują w Markowej narracji.

Ta sytuacja ulega zmianie podczas ukrzyżowania Jezusa. Jego tożsamość zostaje ujawniona. Jak na ironię to właśnie przywódcy religijni używają tych tytułów, szydząc z Jezusa. Czy można jeszcze bardziej samemu się potępić?

Jeden z szyderczych zarzutów wyróżnia się spośród innych. W Mk 15,31 czytamy, że niektórzy z drwiących wołali:

— „Innych ratował, a siebie samego wyratować nie może”.

Aby podkreślić bezradność Chrystusa na krzyżu, przyznawali, że pomagał On innym (użyty tu grecki czasownik można przetłumaczyć następująco: ocalić — BKR, zbawić — PCM, zachować — BB, wyratować — BW, wyleczyć/uzdrowić). Ironia polega na tym, że nawet wrogowie Jezusa przyznali, iż jest On Zbawicielem. Ale ironia sięga jeszcze dalej — Jezus nie mógł, a właściwie nie chciał ratować siebie właśnie dlatego, że umierając na krzyżu, ratował innych!

`Przeczytaj J 1,1-3 i zastanów się, co ten werset mówi nam o Jezusie — tym samym Jezusie, którego ukrzyżowanie opisał Marek. Jak możemy zacząć pojmować, co śmierć Chrystusa oznacza dla nas?`