---
title:  Złożenie do grobu
date:  19/09/2024
---

`Przeczytaj Mk 15,42-47. Jakie znaczenie ma interwencja Józefa z Arymatei, zwłaszcza wobec faktu, iż uczniowie Jezusa uciekli i ukryli się?`

Po dramacie ukrzyżowania nastąpiły bardziej prozaiczne wydarzenia. Najpierw zmarli muszą być pochowani. Jednak w pogrzebie Jezusa jest coś głęboko poruszającego duchowo, a ponadto fakty związane z Jego pochówkiem są niezwykle ważne z historycznego punktu widzenia.

W tym fragmencie Ewangelii Marka po raz pierwszy i ostatni pojawia się Józef z Arymatei. Był on szanowanym członkiem Sanhedrynu należącym do elity miasta. Jako zamożny i poważany człowiek mógł liczyć na wysłuchanie przez rzymskiego namiestnika, co wyjaśnia, dlaczego odważnie udał się do Piłata i poprosił o wydanie ciała Jezusa. To niezwykłe, że jeden z członków Najwyższej Rady okazał takie osobiste zainteresowanie godnym pochówkiem Jezusa. Gdzie byli w tym czasie najbliżsi uczniowie Jezusa?

Z historycznego punktu widzenia ogromne znaczenie ma fakt, iż przeprowadzono weryfikację śmierci Jezusa. W Mk 15,43 czytamy, że gdy Józef z Arymatei poprosił o wydanie ciała Jezusa, Piłat zdziwił się, słysząc, że Jezus umarł tak szybko (zob. Mk 15,44). Namiestnik wezwał do siebie setnika kierującego egzekucją i zapytał, czy Jezus nie żyje, a setnik potwierdził to.

Jest to ważne między innymi dlatego, że w późniejszym czasie niektórzy rozpowiadali, iż Jezus tak naprawdę nie umarł na krzyżu, a jedynie stracił przytomność. Oświadczenie setnika złożone przed rzymskim namiestnikiem całkowicie podważa tego rodzaju twierdzenia. W końcu Rzymianie znali się na zabijaniu, jak nikt inny.

Józef przyniósł lniane prześcieradło, w które zawinięto ciało Jezusa, po czym złożono je w grobie wykutym w skale. Grób był na tyle duży, że można było do niego wejść (zob. Mk 16,5). Obok Józefa z Arymatei ewangelista Marek wymienia dwie kobiety uczestniczące w pochówku Jezusa: Marię Magdalenę i inną Marię, matkę Jozesa. Te dwie kobiety wraz z Salome przyglądały się z daleka ukrzyżowaniu Jezusa. Wszystkie trzy udały się też do grobu rankiem pierwszego dnia tygodnia, zamierzając dokończyć namaszczenie ciała Jezusa zgodnie ze zwyczajem (zob. Mk 16,1).

Dlaczego autor nawiązuje do tych trzech kobiet? Otóż miały one ujrzeć pusty grób w 16. rozdziale Ewangelii Marka, a zatem stały się ważnymi świadkami zmartwychwstania Jezusa.

`Jak na ironię, gdy najbliżsi wyznawcy Jezusa zniknęli ze sceny, jeden z członków Sanhedrynu — rady, która skazała Jezusa — stał się bohaterem ewangelicznej akcji. Jak możemy się upewnić, że w ważnych chwilach dziejowych wydarzeń nie uciekniemy ze sceny i nie schowamy się?`