---
title:  Paniczna ucieczka od Jezusa
date:  11/09/2024
---

`Przeczytaj Mk 14,43-52. Jakie znaczenie w planie zbawienia miały zdarzenia opisane w tych wersetach?`

Fakt, iż jeden z najbliższych uczniów Jezusa wydał Go Jego wrogom, jawi się jako wstrząsający. Ewangeliści nie analizują szczegółowo motywów postępowania Judasza. Oto, co możemy przeczytać o nim w inspirującym komentarzu: „Judasz z natury bardzo kochał pieniądze, lecz nigdy dotąd nie był zepsuty do tego stopnia, aby dopuścić się takiego czynu, jak teraz. Rozwijał w sobie złego ducha skąpstwa, dopóki ten nie stał się najważniejszą pobudką kierującą jego życiem. Miłość do pieniędzy wzięła górę nad miłością do Chrystusa. Stając się niewolnikiem jednej wady, oddał się szatanowi, a grzech zapanował nad nim w całej swojej rozciągłości”40.

Zdrada zawsze spotyka się z pogardą, nawet ze strony tych, którzy korzystają z pomocy zdrajców (por. Mt 27,3-7). Jednak czyn Judasza jawi się jako szczególnie odrażający, gdyż usiłował on ukryć swoją zdradę, udając przyjaciela. Poinstruował wcześniej tłum, że należy schwytać Tego, którego powita pocałunkiem. Wydaje się, że Judasz usiłował ukryć swoją perfidię przed Jezusem i innymi uczniami.

Podczas aresztowania Jezusa nastąpiły dramatyczne wydarzenia. Jeden z uczniów dobył miecza (zob. J 18,10-11, gdzie wyjaśniono, że był to Piotr, czego można się było spodziewać) i odciął ucho słudze arcykapłana. Jezus zwrócił się do tłumu i zganił swoich wrogów, iż potajemnie czynią to, czego obawiali się uczynić otwarcie, gdy nauczał w świątyni. Jednak Jezus dodał, że to wszystko dzieje się po to, by wypełniło się to, co zostało o Nim napisane. Był to kolejny przejaw dwóch wątków biegnących w narracji pasyjnej — wola Boga spełnia się wbrew temu, iż wolą ludzi jest unicestwienie Mesjasza.

Uczniowie uciekli, choć Piotr nie uszedł daleko, ale podążał za Jezusem w bezpiecznej odległości. Taka taktyka miała mu przysporzyć prawdziwych kłopotów. W Mk 14,51-52 czytamy o pewnym młodym człowieku idącym za Jezusem. Ta wzmianka występuje wyłącznie w Ewangelii Marka. Ciekawe, że chłopak w końcu ucieka nagi. Zamiast porzucić wszystko, by pójść za Jezusem, porzuca wszystko, by uciec od Niego.

`Pomyśl o przerażającym fakcie, iż jeden pielęgnowany grzech doprowadził Judasza do tego, co ostatecznie zrobił. Co mówi to o naturze grzechu i konieczności pokonania go dzięki łasce Bożej?`