---
title:  Ostatnia wieczerza
date:  09/09/2024
---

`Przeczytaj Mk 14,22-31 oraz Wj 24,8. Jakie znaczenie w chrześcijańskiej wierze ma wydarzenie opisane w tych wersetach?`

W Mk 14,12 autor zaznacza, że był to pierwszy dzień Przaśników, gdy ofiarowano baranka paschalnego. Zatem wieczerza odbyła się w czwartek po zachodzie słońca.

Podczas tej ostatniej wieczerzy z uczniami Jezus ustanowił nowy obrzęd, który miał zastąpić święto Paschy upamiętniające wyjście z Egiptu narodu izraelskiego, który pod górą Synaj miał się stać Bożym ludem przymierza. Gdy przymierze zostało zawarte, jak czytamy w Wj 24,8, Mojżesz pokropił lud krwią ofiar i powiedział:

— „Oto krew przymierza, które Pan zawarł z wami na podstawie wszystkich tych słów”.

Uderzające jest to, że podczas wieczerzy Pańskiej ustanowionej przez Jezusa nie spożywa się baranka paschalnego. To Jezus jest Barankiem Bożym (por. J 1,29). Chleb spożywany podczas wieczerzy Pańskiej symbolizuje Jego ciało. Nowe przymierze (por. Jr 31,31-34) jest przypieczętowane Jezusową krwią, którą symbolizuje sok winogronowy. Jezus powiedział:

— „To jest krew moja nowego przymierza, która się za wielu wylewa” (Mk 14,24).

Podczas ostatniej wieczerzy Jezus przepowiedział, że wszyscy Jego uczniowie Go opuszczą. Zacytował Za 13,7, gdzie prorok zapowiedział, iż miecz uderzy Pasterza, a owce się rozproszą. Jezus jest Pasterzem, a Jego uczniowie owcami. Było to wstrząsające i przygnębiające przesłanie. Jednak Jezus dodał także słowo nadziei, powtarzając zapowiedź swojego zmartwychwstania. Powiedział też uczniom, że spotka się z nimi w Galilei. Do tej przepowiedni nawiąże anioł przy pustym grobie Jezusa w Mk 16,7, nadając jej szczególną wagę.

Wszystko to było zbyt trudne do przyjęcia dla uczniów, a zwłaszcza Piotra, który zapewniał, że choćby wszyscy opuścili Jezusa, on wytrwa przy Nim. Jednak Jezus jednoznacznie zapowiedział Piotrowi, że ten wyprze się Go trzy razy, zanim kogut zdąży dwukrotnie zapiać. Ta przepowiednia odegrała istotną rolę w scenie procesu Jezusa i wyparcia się Go przez Piotra, a więc została wyraźnie podkreślona.

`Czy zdarzało ci się obiecywać coś Bogu i nie dotrzymać obietnicy? Czego nauczyłeś się z tego doświadczenia?`