---
title:  Kim jesteś?
date:  12/09/2024
---

`Przeczytaj Mk 14,60-72. Porównaj reakcję Jezusa na to, co Go spotkało, z reakcją Piotra. Czego uczy nas to porównanie?`

Mk 14,53-59 opisuje doprowadzenie Jezusa przed Sanhedryn i pierwszą część procesu. Wrogowie Jezusa nie kryli frustracji. Raz po raz starali się w jakiś sposób uzasadnić swoje oskarżenia skierowane przeciwko Niemu. Jednak Marek zwraca uwagę na fakt, że zeznania rzekomych świadków brzmiały fałszywie i były sprzeczne.

W końcu arcykapłan powstał i zwrócił się bezpośrednio do Jezusa. Początkowo Jezus nie odpowiadał na jego pytania. Jednak w pewnej chwili arcykapłan wezwał Jezusa do wydania świadectwa przed Bogiem i wprost zapytał Go, czy to On jest Mesjaszem (zob. Mt 26,63). Wtedy Jezus otwarcie przyznał, że jest Mesjaszem, a następnie nawiązał do Dn 7,13-14, wskazując, że to On jest Synem Człowieczym, który zasiądzie po prawicy Boga i przybędzie na obłokach nieba. To było coś, na co czekał arcykapłan. W teatralnym geście zgrozy i oburzenia rozdarł swoje szaty i zażądał potępienia Jezusa, a Rada niezwłocznie spełniła to żądanie. Wówczas żydowscy przywódcy zaczęli szydzić z Jezusa i pluć na Niego. Zakrywszy Mu twarz, bili Go. Kpiąc z Niego, wzywali Go, by prorokował, który z nich Go uderzył.

Gdy Jezus przed sądem składał wierne świadectwo, to Piotr na dziedzińcu łgał jak najęty. Te dwa wątki składają się na szóstą i ostatnią kanapkową historię w Ewangelii Marka, szczególnie naznaczoną ironią. Dwie paralelne postacie — Jezus i Piotr — wykonują przeciwne działania. Jezus składa wierne świadectwo, a Piotr — fałszywe. Piotr trzykrotnie został zagadnięty przez służącą i stojących tam gapiów, by za każdym razem wyprzeć się znajomości z Jezusem, a nawet zaklinać się w niewybrednych słowach, że Go nie zna.

Gdy Piotr po raz trzeci wyparł się Jezusa, rozległo się drugie pianie koguta i uczeń nagle przypomniał sobie zapowiedź Jezusa, iż tak właśnie się stanie. Załamał się, wybiegł czym prędzej z dziedzińca i wybuchnął płaczem. Porażająca ironia polega na tym, że podczas procesu Jezusowi zawiązano oczy i bito Go, nakazując Mu prorokować. Oprawcom chodziło o to, by Go wyszydzić. Jednak właśnie wtedy, gdy znęcano się w ten sposób nad Jezusem, tuż obok na dziedzińcu Piotr wyparł się Jezusa, a przez to wypełnił Jego przepowiednię. Tak więc wypierając się Jezusa, Piotr udowodnił, że Jezus jest Mesjaszem.

`Jakie słowa nadziei skierowałbyś do kogoś, kto chce iść za Jezusem, ale nie potrafi? Komu z nas nigdy nie zdarzyło się postępować niezgodnie z objawioną nam wolą Boga?`