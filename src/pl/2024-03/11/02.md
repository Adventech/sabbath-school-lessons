---
title:  Pamiętne wydarzenia
date:  08/09/2024
---

`Przeczytaj Mk 14,1-11. Jakie dwa wątki przeplatają się w tej historii i jak zazębiają się ze sobą?`

W Mk 14,1 czytamy, że wydarzenia opisane na początku tego rozdziału miały miejsce dwa dni przed świętem Paschy — prawdopodobnie wieczorem we wtorek albo we środę tamtego tygodnia. Przywódcy religijni ułożyli już plan i wybrali czas jego realizacji. Potrzebowali jeszcze sposobu, by go wykonać. W ostatniej chwili zyskali nieoczekiwanego sprzymierzeńca.

Ten fragment biblijnego tekstu jest piątą kanapkową historią w Ewangelii Marka (zobacz lekcję trzecią). Historia spisku przeciwko Jezusowi zostaje rozdzielona epizodem, w którym kobieta namaszcza głowę Jezusa cennym wonnym olejkiem. Dwie paralelne postacie podejmują przeciwne działania i zostają przedstawione jako najostrzejsze możliwe przeciwieństwo.

Marek nie wyjaśnia, kim była owa kobieta. Jej zdumiewający dar dla Jezusa wyróżnia się na tle perfidii i zdrady Judasza. Kobieta pozostaje bezimienna, a Judasz nie tylko zostaje wymieniony z imienia, ale jest jednym z dwunastu uczniów. Wartość jej daru jest wyraźnie określona, a on otrzymuje jedynie obietnicę zapłaty.

Nie znamy konkretnego powodu, dla którego kobieta zdecydowała się na taki gest. Goście obecni podczas przyjęcia zdumieli się tą pozorną stratą olejku, którego wartość ocenili na zbliżoną do rocznego dochodu robotnika. Jednak Jezus wystąpił w obronie kobiety i powiedział, że to, co uczyniła, zostanie włączone do treści ewangelii i będzie głoszone na całym świecie na jej pamiątkę. Ten gest wdzięczności stał się niezapomnianym wydarzeniem. Wszyscy czterej ewangeliści opisali to wydarzenie, zapewne kierując się słowami Jezusa, który wprost oznajmił, że należy je utrwalić dla potomnych.

Zdrada Judasza także stała się pamiętnym wydarzeniem. Marek wskazuje, że bezpośrednim motywem tego czynu była chciwość. Jan wyraża to jeszcze dobitniej (zob. J 12,4-6).

Ewangelia Marka stosuje grę słów z użyciem słowa dobry, by zilustrować fakt, iż w relacji tej przewijają się dwa wątki. W Mk 14,6 Jezus nazywa czyn kobiety dobrym. Mówi obecnym, że zawsze mogą czynić dobro dla ubogich (zob. Mk 14,7), a w Mk 14,9 podkreśla, że czyn tej kobiety zostanie uwzględniony w treści ewangelii, czyli dobrej nowiny. W Mk 14,11 czytamy, że Judasz „się zastanawiał, jak by go to można wydać przy dobrej sposobności” (PWW). Ta gra słów sugeruje, że knowania ludzi, by zgładzić Mesjasza, staną się częścią ewangelii, gdyż doprowadzą do wypełnienia woli Boga w ofiarowaniu Jego Syna dla zbawienia ludzkości.

`Jak Rz 8,28 pomaga wyjaśnić to, co spotkało Jezusa?`