---
title:  Getsemane
date:  10/09/2024
---

`Przeczytaj Mk 14,32-42. O co Jezus modlił się w Getsemane i jaką odpowiedź otrzymał na tę modlitwę?`

Opuszczając otoczoną murem część Jerozolimy, gdzie spożyli Paschę, Jezus i Jego uczniowie przeszli przez dolinę Cedron do ogrodu na zboczu Góry Oliwnej. Nazwa Getsemane sugeruje, że w pobliżu ogrodu znajdowała się prasa do tłoczenia oliwy. Nie znamy dokładnego położenia starożytnego ogrodu Getsemane, gdyż podczas oblężenia w 70 roku po Chrystusie Rzymianie wycięli wszystkie drzewa na Górze Oliwnej.

Gdy Jezus wszedł do ogrodu, zostawił swoich uczniów za sobą i odszedł nieco dalej z Piotrem, Jakubem i Janem. Tym trzem uczniom także polecił się zatrzymać, a sam oddalił się od nich. To stopniowe oddalanie się od uczniów ilustruje fakt, iż Jezus czuł się coraz bardziej osamotniony i wyizolowany w obliczu nadchodzącego cierpienia.

Jezus modlił się, by kielich cierpienia został Mu odjęty, ale jedynie wtedy, jeśli taka będzie wola Boga (zob. Mk 14,36). W modlitwie Jezus zwracał się do Boga aramejskim słowem Abba, które Marek przetłumaczył jako Ojciec. Słowo to nie jest odpowiednikiem słowa Tatuś, jak sugerują niektórzy. Małe żydowskie dzieci zwracały się zdrobniale do ojców słowem abi39. Użycie słowa Abba (Ojciec) wyraża rodzinną więź, której nic nie może osłabić.

Jezus modlił się o ustrzeżenie przed cierpieniem, ale ponad wszystko podporządkował się woli Boga (por. fragment Modlitwy Pańskiej w Mt 6,10). W oczywisty sposób z dalszej narracji pasyjnej wynika, że Bóg odmówił spełnienia Jego prośby. Cierpienie nie miało Go ominąć, gdyż było konieczne dla zbawienia ludzi.

Gdy doświadczamy trudności, to obecność i wsparcie przyjaciół jest dla nas pocieszeniem. W Flp 4,13 Paweł napisał, że jest w stanie znieść wszystko dzięki Temu, który Go wzmacnia — Chrystusowi. Jednak w Flp 4,14 dodaje: „Wszakże dobrze uczyniliście, uczestnicząc w mojej udręce”. Jezus w Getsemane także pragnął i potrzebował wsparcia. Trzykrotnie szukał pocieszenia ze strony swoich uczniów i trzy razy zastał ich drzemiących. Wreszcie po raz ostatni zbudził ich, by wraz z Nim wyszli naprzeciw temu, co miało Go spotkać. Był gotowy, choć oni nie byli gotowi na to, czego mieli doświadczyć.