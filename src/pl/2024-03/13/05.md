---
title:  Jezus ukazuje się Marii i innym uczniom
date:  25/09/2024
---

`Przeczytaj Mk 16,9-20. Co wersety te dodają do opisu zmartwychwstania Jezusa?`

Niemal cały fragment Mk 16,9-20 jest paralelny z innymi fragmentami Nowego Testamentu: Maria Magdalena, która ujrzała Jezusa u grobu (zob. Mt 28,1.9-10; J 20,11-18; por. Łk 8,2); dwaj uczniowie, którzy spotkali Go poza miastem (zob. Łk 24,13-35); wysłanie jedenastu apostołów (zob. Mt 28,16-20; Łk 24,36-49; J 20,19-23).

Pierwszą osobą, która ujrzała Jezusa po zmartwychwstaniu, była Maria Magdalena (zob. J 20,11-18). Następnie ujrzały Go także inne kobiety (zob. Mt 28,8-10). Ciekawe jest to, że Jezus jako pierwszym osobom ukazał się właśnie kobietom. Kobiety w starożytnym świecie nie mogły zeznawać w sądach jako świadkowie. Gdy ktoś próbował sfabrykować dowody i podstawić fałszywych świadków, automatycznie wybierał do tej roli mężczyzn. Jednak w przypadku zmartwychwstania Jezusa to właśnie kobiety były pierwszymi świadkami tego wydarzenia. Maria Magdalena wyruszyła niezwłocznie, by przekazać dobrą nowinę uczniom, ale ci, jak należało się spodziewać, nie uwierzyli w jej świadectwo, bo brzmiało zbyt pięknie, by mogło się wydawać prawdziwe, a do tego ona była przecież kobietą.

Wśród dowodów na autentyczność zmartwychwstania Jezusa ten fakt, iż kobiety ujrzały Go jako pierwsze po zmartwychwstaniu, jawi się jako jeden z najbardziej przekonujących.

`Dlaczego to, co zostało wspomniane w Mk 16,14, nie miałoby sensu, gdyby historia zmartwychwstania Jezusa została sfabrykowana?`

Gdyby uczniowie zmyślili tę historię, dlaczego mieliby przedstawiać samych siebie w tak niekorzystnym świetle? Jezus musiał upomnieć ich z powodu zatwardziałości serca. Wszystkie ewangelie, począwszy od aresztowania Jezusa aż po Jego ukazanie się po zmartwychwstaniu, przedstawiają Jego wyznawców w zdecydowanie negatywnym świetle. Ludzie ci uciekają, wypierają się znajomości z Jezusem, nie wierzą w Jego zmartwychwstanie i tak dalej. To wszystko nie miałoby najmniejszego sensu, gdyby historia Jego zmartwychwstania została zmyślona.

Z kolei ich późniejsze odważne i niezachwiane głoszenie zmartwychwstałego Chrystusa i nadziei, jaką niesie ono wszystkim ludziom, stanowi dobitny dowód na prawdziwość ich twierdzeń.

`Jak możemy się ustrzec wpadania w duchową pułapkę zwątpienia i niewiary? Dlaczego potrzebujemy codziennej łączności ze zmartwychwstałym Chrystusem?`