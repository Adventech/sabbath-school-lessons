---
title:  Kobiety u grobu
date:  24/09/2024
---

„Kobiety, które stały pod krzyżem Chrystusa, nie mogły doczekać się końca soboty. Bardzo wcześnie rano, pierwszego dnia tygodnia, udały się do Jego grobu z cennymi wonnościami, aby namaścić ciało Zbawiciela. Nie pomyślały nawet o tym, że wstanie z martwych. Słońce ich nadziei zaszło, a w ich sercach zagościła noc. Po drodze rozpamiętywały dokonane przez Chrystusa czyny miłosierdzia oraz wypowiadanie przez Niego słowa pocieszenia. Nie przypomniały sobie jednak Jego wypowiedzi:

— »Znowu ujrzę was« (J 16,22)”45.

`Przeczytaj Mk 16,1-8. Jakie wydarzenie jest opisane w tych wersetach i jak zareagowały kobiety na to, co ujrzały i usłyszały?`

Od początku Ewangelii Marka jej czytelnik wie, że Jezus jest Mesjaszem. Jednak w samym tekście ewangelii pierwszym nieopętanym przez demona człowiekiem, który wyznał, że Jezus to Mesjasz, jest Piotr (zob. Mk 8,29). To wyznanie następuje dopiero w połowie księgi!

W całej Ewangelii Marka Jezus mówi ludziom, by milczeli o tym, kim On jest, oraz o uzdrowieniach, jakich dokonał. W Mk 1,44 nakazuje trędowatemu, by nikomu nie mówił, jak został uzdrowiony. W Mk 5,43 nakazuje Jairowi i jego żonie, by nie mówili, że ich córka została wskrzeszona. W Mk 7,36 prosi grupę ludzi, by nie mówili innym, że uzdrowił głuchoniemego (zob. Mk 8,30; 9,9). Niewątpliwie najważniejszym powodem, dla którego Jezus nakazywał ludziom milczenie, była potrzeba zapewnienia sobie czasu na dokończenie misji zgodnie z okresem wyznaczonym w proroctwie Dn 9,24-27.

Teraz, choć kobiety dowiedziały się, że Jezus zmartwychwstał, będąc przerażone i zdumione, oddaliły się czym prędzej od grobu i początkowo nie mówiły o tym, co usłyszały.

Jednak milczenie nie trwało długo. O czym bowiem czytamy w zakończeniu Ewangelii Marka? „Oni zaś poszli i wszędzie kazali, a Pan im pomagał i potwierdzał ich słowo znakami, które mu towarzyszyły” (Mk 16,20).

Tak więc wątek milczenia o Jezusie, o Jego tożsamości i dokonaniach, kończy się definitywnie. Księga ta kończy się opowiadaniem o Jezusie wszędzie.

`Dlaczego nie powinniśmy milczeć o tym, kim jest Jezus i czego dla nas dokonał? Komu dzisiaj możesz opowiedzieć o Jezusie i planie zbawienia?`