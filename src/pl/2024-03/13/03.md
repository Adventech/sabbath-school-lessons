---
title:  Odwalony kamień
date:  23/09/2024
---

`Przeczytaj Mk 16,1-8 oraz 1 Kor 15,1-8. Co łączy te dwa fragmenty Nowego Testamentu?`

Opis zmartwychwstania Chrystusa jest zawarty w każdej z czterech ewangelii. Każdy z ewangelistów przedstawia to wydarzenie z nieco innej perspektywy, ale wszystkie cztery opisy zawierają zasadnicze fakty, które są także ujęte w 1 Kor 15,1-8.

Cztery fakty dotyczące Jezusa pojawiają się w ewangeliach nieodmiennie — umarł, został pogrzebany, zmartwychwstał i ukazał się. W Ewangelii Marka śmierć i pogrzeb Jezusa są opisane w 15. rozdziale, a Jego zmartwychwstanie i ukazanie się w 16. rozdziale, choć nie w naturalnej kolejności. W Mk 16,7 czytamy o spotkaniu w Galilei, gdzie uczniowie mieli ujrzeć Jezusa (zob. 21. rozdział Ewangelii Jana).

Niektórzy ludzie nie są w stanie pojąć, jak to możliwe, że chrześcijanie wierzą, iż Chrystus zmartwychwstał. Jednak dowody na zmartwychwstanie Jezusa są przekonujące i zupełnie racjonalne.

Po pierwsze trzeba uwierzyć w Boga jako Stwórcę (zob. 1. i 2. rozdział Księgi Rodzaju), a wówczas kwestia zmartwychwstania i cudów nie będzie niczym nadzwyczajnym. Bóg, który stworzył wszechświat i życie, z pewnością miał także moc wskrzesić Jezusa. Istnienie Boga niekoniecznie dowodzi zmartwychwstania Jezusa, ale wskazuje, że było ono możliwe.

Po drugie grób Jezusa był z pewnością pusty. Nawet ateistyczni historycy akceptują ten fakt. Gdyby było inaczej, twierdzenie, że Chrystus zmartwychwstał, byłoby wątpliwe od samego początku, gdyż skutecznie podważałaby je obecność Jego martwego ciała.

Po trzecie twierdzenie, że to uczniowie Jezusa wykradli Jego ciało, nie trzyma się logiki. Uczniowie nie mieli żadnej możliwości ominięcia straży. Ale nawet gdyby znaleźli na to sposób i wykradli ciało Jezusa, dlaczego nie zostali za to aresztowani i skazani? Przywódcy żydowscy zdawali sobie sprawę z tego, że ich historyjka brzmi zupełnie niewiarygodnie, ale nie potrafili wymyślić nic lepszego.

Po czwarte wielu ludzi zaświadczyło, że widziało zmartwychwstałego Chrystusa. Większość z nich, w tym także najbliżsi uczniowie Jezusa, początkowo nie wierzyła w Jego zmartwychwstanie. Ponadto jeden z najzagorzalszych wrogów chrześcijaństwa, Paweł z Tarsu, nie tylko stwierdził, że ujrzał zmartwychwstałego Pana, ale także zaświadczył, iż to doświadczenie zmieniło całkowicie kierunek jego życia.

Po piąte, choć to oczywiście nie wyczerpuje listy, jak wyjaśnić powstanie Kościoła chrześcijańskiego założonego przez ludzi, którzy twierdzili, że widzieli zmartwychwstałego Pana? Dlaczego ludzie ci mieliby być gotowi umrzeć za coś, o czym wiedzieliby, że jest kłamstwem? Ich konsekwentne świadectwo, zarówno wkrótce po zmartwychwstaniu Jezusa (zob. Dz 3,15), jak i po latach (zob. 1 P 1,3), stanowi mocny dowód, że Chrystus zmartwychwstał.

`Jak odpowiedziałbyś komuś, kto zapytałby cię o dowody na zmartwychwstanie Chrystusa?`