---
title:  Radość z powodu zmartwychwstania
date:  22/09/2024
---

`Przeczytaj Mk 15,42-16,6. Co zostało opisane w tych wersetach i dlaczego jest to ważne z punktu widzenia relacji o zmartwychwstaniu?`

Wszyscy autorzy ewangelii są zgodni co do tego, że Jezus zmarł w dniu zwanym dniem Przygotowania (zob. Mt 27,62; Mk 15,42; Łk 23,54; J 19,14.31.42). Większość biblistów definiuje ów dzień jako dobę rozpoczynającą się o zachodzie słońca w czwartek i kończącą się o zachodzie słońca w piątek. Jezus zmarł w piątek po południu i został pospiesznie pochowany przed zachodem słońca.

W sobotę Pan spoczywał w grobie, a Jego wyznawcy odpoczywali zgodnie z czwartym przykazaniem biblijnego dekalogu. „Lecz w szabat, zgodnie z przykazaniem, zachowywały spoczynek” (Łk 23,56 BKR). Przeczy to twierdzeniom, jakoby Jezus w jakiś sposób umniejszył dla swoich wyznawców znaczenie przestrzegania przykazań Bożych, w tym także przykazania dotyczącego soboty.

Wieczorem po zakończeniu szabatu kobiety nabyły wonności, a rankiem pierwszego dnia tygodnia udały się do grobu, by dokończyć namaszczenie ciała Jezusa zgodnie z ówczesnymi zwyczajami. Jednak zastały grób otwarty, a Jezusa nie było wewnątrz!

Od drugiego wieku chrześcijanie zaczęli przypisywać znaczenie faktowi, iż Jezus zmartwychwstał w pierwszym dniu tygodnia. Z czasem zaczęto na tej podstawie budować pogląd o świętości niedzieli. Ale czy tego uczy Nowy Testament?

`Przeczytaj Kol 2,10-12. Co jest nowotestamentowym upamiętnieniem zmartwychwstania Jezusa?`

Biblia nie mówi nic o domniemanej świętości pierwszego dnia tygodnia ani nie nakazuje świętowania go na pamiątkę zmartwychwstania Chrystusa. Upamiętnieniem zmartwychwstania jest biblijny obrzęd chrztu przez zanurzenie. „Pogrzebani tedy jesteśmy wraz z nim przez chrzest w śmierć, abyśmy jak Chrystus wskrzeszony został z martwych przez chwałę Ojca, tak i my nowe życie prowadzili” (Rz 6,4).

Niezależnie od błędnej teologii kultu niedzieli jako adwentyści możemy się radować zmartwychwstaniem Jezusa. Przez swoją śmierć i swoje zmartwychwstanie Jezus odniósł zwycięstwo nad śmiercią. Jego zmartwychwstanie jest rękojmią naszego zmartwychwstania.

`„Błogosławiony niech będzie Bóg i Ojciec Pana naszego Jezusa Chrystusa, który według wielkiego miłosierdzia swego odrodził nas ku nadziei żywej przez zmartwychwstanie Jezusa Chrystusa” (1 P 1,3). Zwróć uwagę, z jaką pewnością Piotr napisał o zmartwychwstaniu Jezusa. Jak możemy przyswoić sobie tę pewność?`