---
title:  Idźcie na cały świat
date:  26/09/2024
---

`Przeczytaj Mk 16,14-20. Co Jezus powiedział swoim uczniom, gdy się im ukazał. Co te słowa oznaczają dla nas dzisiaj?`

Pierwsze słowa Jezusa skierowane do uczniów po zmartwychwstaniu zostały jedynie streszczone, ale nie zacytowane w Mk 16,14. Jezus zganił ich niewiarę i zatwardziałość. Niewiara nie jest problemem jedynie współczesnej ludzkości. Nawet pierwsi uczniowie Jezusa zmagali się z niewiarą (zob. Mt 28,17; J 20,24-29), a przecież widzieli oni Jezusa na własne oczy i raz po raz byli świadkami dokonywanych przez Niego cudów.

Jezus w prosty sposób udowodnił im realność swojego zmartwychwstania. Ich świadectwo, połączone z dowodami podsumowanymi w poniedziałkowej części tej lekcji, stanowi mocną podstawę wiary.

Następnie Jezus polecił swoim uczniom iść na cały świat i głosić ewangelię ludzkości. Ten Jego nakaz rozszerza się nieustannie. Jego wyznawcy po kres czasu mają iść na cały świat i głosić ewangelię bliźnim. Jezus wskazał także wynik tej działalności — zarówno pozytywny, jak i negatywny. Ci, którzy uwierzą, będą zbawieni, a ci, którzy nie uwierzą, doznają potępienia.

Jezus przedstawił także znaki, jakie będą towarzyszyć działalności Jego uczniów. Wymienił wyganianie demonów, mówienie nowymi językami, nadnaturalną ochronę przed złem oraz uzdrawianie chorych. Niektórzy na podstawie błędnej interpretacji Mk 16,18 wymyślili obrzęd mający podkreślać autentyczność wiary chrześcijan polegający na trzymaniu w rękach jadowitych węży. Jednak słowa Jezusa nie autoryzują takich dziwacznych praktyk. Jezus obiecał jedynie ochronę tym, którzy uczestniczą w Jego ewangelizacyjnej misji, służąc bliźnim, jak na przykład Paweł w Dz 28,3-6.

Oczywiście Biblia nie uczy, że chrześcijanie zawsze będą poza zasięgiem zła. Czasami Bóg uznaje za stosowne dokonywanie cudów dla postępu głoszenia ewangelii. Jednak zdarza się, że chrześcijanie pieczętują swoje świadectwo cierpieniem. W takich sytuacjach ich cierpliwe wytrwanie jest dla niewierzących wymownym znakiem mocy wiary chrześcijan.

Gdy Jezus skończył wszystko, co miał do zrobienia na tym świecie, „został wzięty w górę do nieba i usiadł po prawicy Boga” (Mk 16,19). Jezus wstąpił do nieba, by zasiąść po prawicy Boga jako Najwyższy Władca, który pokonał wszystkie siły zła.

Zwróć uwagę na ostatni werset Ewangelii Marka. Uczniowie poszli wszędzie, głosząc ewangelię, ale nie poszli sami, bowiem „Pan im pomagał i potwierdzał ich słowo znakami, które mu towarzyszyły” (Mk 16,20). Jezus był z nimi, tak jak obiecał. Podobnie obiecał nam, że będzie z nami, gdy będziemy kontynuować dzieło rozpoczęte przez Jego uczniów.

`„A oto Ja jestem z wami po wszystkie dni aż do skończenia świata” (Mt 28,20). Jaką nadzieję możemy czerpać z tej obietnicy, starając się wszędzie głosić ewangelię Jezusa?`