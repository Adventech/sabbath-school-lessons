---
title:  Przypowieść o ziarnie wydającym plon
date:  25/07/2024
---

`Przeczytaj Mk 4,26-29. Co jest zasadniczym przesłaniem tej przypowieści?`

Większość Ewangelii Marka jest paralelna albo do Ewangelii Mateusza, albo do Ewangelii Łukasza, albo do ich obu. Jednak nie dotyczy to tej przypowieści. Występuje ona wyłącznie w Ewangelii Marka. Istotą tej krótkiej przypowieści jest proces wzrastania. Jezus wskazuje, że tak właśnie działa Królestwo Boże. Ludzie mają swoją rolę do odegrania, ale prawdziwy rozwój jest dziełem Boga. Nie jest to niekończący się proces. W przypowieści rozwój rośliny kończy się nagle, gdy ziarno w kłosie dojrzewa. Podobnie powtórne przyjście Chrystusa położy nagły kres dziejom naszego świata.

`Przeczytaj Mk 4,30-32. Co zostało podkreślone w przypowieści o ziarnie gorczycy?`

Ta przypowieść mówi o tym, jak coś pozornie bardzo małego rośnie i staje się wielkie. Ziarna gorczycy mają zazwyczaj od jednego do dwóch milimetrów średnicy. Roślina, o której mowa w przypowieści, to przypuszczalnie gorczyca czarna (łac. Brassica nigra) o bardzo małych ziarnach (około siedmiuset ziaren składa się na jeden gram). Choć nie są to najmniejsze nasiona na świecie, to jednak są bardzo małe, zwłaszcza w porównaniu z rośliną, która z nich wyrasta — osiągającą do trzech metrów wysokości. Jezus powiedział, że zdarza się, iż ptaki zakładają gniazda na gałęziach gorczycy. Te słowa są nawiązaniem do Ps 104,12, a być może także do Dn 4,7-9. W 104. rozdziale Księgi Psalmów jest mowa o mocy Boga jako Stwórcy Świata, zaś w 4. rozdziale Księgi Daniela porównano Nebukadnesara, króla babilońskiego, do wielkiego drzewa, pod którym cały świat znajduje cień i pożywienie.

Jezus wskazuje, że choć Królestwo Boże początkowo wydaje się niepozorne, to jednak ostatecznie okaże się wielkie i godne podziwu. Ludzie w czasach Jezusa podejrzliwie patrzyli na prostego i wędrownego Kaznodzieję z Galilei oraz grupkę Jego uczniów, ale czas pokazał, że Jego królestwo łaski przetrwało i ogarnęło cały świat.

`„I będzie głoszona ta ewangelia o Królestwie po całej ziemi na świadectwo wszystkim narodom, i wtedy nadejdzie koniec” (Mt 24,14). Zastanów się, czym był Kościół, gdy Jezus wypowiedział tę przepowiednię. Dlaczego przepowiednia ta jest tak niezwykła i tak mocno utwierdza nas w wierze?`