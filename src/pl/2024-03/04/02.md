---
title:  Przypowieść o siewcy
date:  21/07/2024
---

`Przeczytaj Mk 4,1-9. Czym charakteryzują się różne rodzaje gleby i co dzieje się z ziarnem wrzuconym w każdą z tych gleb?`

Czytając ewangeliczne przypowieści Jezusa, czytelnicy zazwyczaj chcą jak najszybciej przejść do interpretacji podanej przez Niego. W końcu czy nie temu służą owe przypowieści — nauczaniu duchowej prawdy dotyczącej chrześcijańskiego życia? Owszem, ale czasami Jezus nie podaje wyjaśnienia swoich przypowieści poza takim zdawkowym stwierdzeniem:

`— Królestwo Boże jest jak...`

Lub:

— Kto ma uszy do słuchania, niechaj słucha.

Tak więc dobrze jest nieco zwolnić i po prostu przeanalizować samą przypowieść, aby zauważyć kierunki, które wyznaczają poszczególne jej elementy. W przypadku przypowieści o siewcy takie podejście dostarcza szeregu spostrzeżeń. W każdym przypadku ziarno jest takie samo, choć pada na cztery różne rodzaje gleby. Rodzaj gleby decyduje o efekcie siewu. Przypowieść ta jest właściwie czterema wątkami biegnącymi jeden po drugim, więc całe opowiadanie niejako składa się z czterech małych opowiadań.

Ziarno, które upadło na drogę, zostało zaraz zjedzone przez ptaki.

— „A gdy siał, padło jedno na drogę i przyleciało ptactwo, i zjadło je” (Mk 4,4).

Ziarno, które upadło na kamienistą glebę, wykiełkowało i przetrwało kilka dni czy tygodni, jednak ostatecznie zwiędło i uschło spieczone przez słońce.

Ziarno, które upadło między ciernie, wyrosło, ale i ono nie miało szansy zmienić się w dojrzałą roślinę, gdyż ciernie stłumiły je tak, iż obumarło.

Ziarno, które padło na dobrą glebę, wzeszło, wyrosło i wydało plon.

Trzy wątki przypowieści kończą się niepowodzeniem, a tylko jeden kończy się sukcesem — obfitym i dobrym plonem. Długość poszczególnych wątków, czas, który obejmują, oraz fakt, że tylko jeden kończy się powodzeniem, wskazują na ryzyko niepowodzenia, ale także na obfity efekt powodzenia.

Wydaje się, iż przypowieść ta ukazuje cenę uczniostwa i ryzyko wiążące się z nim, a jednocześnie wspaniałą nagrodę, jaką przynosi pójście za Jezusem.

`Jakich innych duchowych lekcji możemy nauczyć się z przyrody?`