---
title:  Do Dalszego Studium
date:  26/07/2024
---

„Prawdziwa świętość polega na służeniu Bogu z niekwestionowanym oddaniem. Taki jest warunek prawdziwego chrześcijańskiego życia. Chrystus prosi o całkowite poświęcenie i niepodzielną służbę. Domaga się serca, umysłu, duszy i siły. Ego nie może być pielęgnowane. Ten, kto żyje dla samego siebie, nie jest chrześcijaninem.

Miłość musi być zasadą działania. To podstawowa zasada Bożego panowania w niebie i na ziemi i musi stanowić podstawę chrześcijańskiego charakteru. Jedynie ona może uczynić i zachować go mocnym. Jedynie ona może uzdolnić człowieka do wytrwania w próbach i pokusach.

Miłość będzie się przejawiać w ofiarności. Plan odkupienia opiera się na ofierze — ofierze tak szerokiej, głębokiej i wysokiej, iż jest niezmierzona. Chrystus oddał za nas wszystko, a ci, którzy Go przyjmują, będą gotowi poświęcić wszystko ze względu na Odkupiciela. Myśl o Jego czci i chwale będzie stać ponad wszystkim”14.

**Pytania Do Dyskusji**

`1. Miłość musi być zasadą działania. To podstawowa zasada Bożego panowania w niebie i na ziemi. Jak ofiara Chrystusa na krzyżu ukazuje nam tę zdumiewającą prawdę? Jak możemy naśladować tego rodzaju miłość? Dlaczego musimy ją naśladować?`

`2. Co odpowiedziałbyś komuś, kto sugeruje, że Jezus nauczał w przypowieściach, by nie wyjawiać prawdy niewtajemniczonym? Dlaczego Jezus, który oddał życie za każdego człowieka (zob. 1 J 2,2), miałby celowo utrzymywać w ciemności ludzi, dla zbawienia których umarł na krzyżu?`

`3. Świecę należy umieścić na świeczniku, a nie pod łóżkiem (zob. Mk 4,21). Odnieś tę zasadę do zaangażowania twojego zboru w życie lokalnej społeczności. Jak możesz podnieść światło wyżej, by zaświeciło wszystkim?`

`4. Zastanów się nad przypowieścią o ziarnie wydającym plon (zob. Mk 4,26-29). Jaką rolę odgrywają ludzie w postępie zasiewu ewangelii. Choć oczywiście mamy swoją rolę do odegrania, dlaczego zawsze musimy pamiętać o naszej zupełnej zależności od Boga? Czy ta postawa zupełnej zależności od Niego jest czymś, czego potrzebujemy, by wzrastać?`