---
title:  Dlaczego przypowieści?
date:  23/07/2024
---

`Przeczytaj Mk 4,10-12. Dlaczego Jezus nauczał w przypowieściach?`

Pobieżna lektura tych wersetów daje wrażenie, że Jezus nauczał w przypowieściach, by niewtajemniczeni nie mogli zrozumieć tego, czego uczył. Jednak takie wytłumaczenie nie pasuje do innych działań Jezusa opisanych w Ewangelii Marka. W Mk 3,5-6 czytamy o tym, że Jezus był zasmucony z powodu zatwardziałości serc przywódców religijnych. W Mk 3,22-30 Jezus odnosi się poważnie do argumentów uczonych w Piśmie i szczegółowo wyjaśnia, dlaczego są błędne. W Mk 12,1-12 przywódcy żydowscy rozumieją, że przypowieść Jezusa o dzierżawcach winnicy jest skierowana do nich. Przypowieść ta jest ostrzeżeniem mówiącym im o tym, dokąd zmierzają ich intrygi przeciwko Niemu i jakie będą ich konsekwencje. Gdyby Jezus nie troszczył się o tych ludzi, nie zadawałby sobie trudu, by ich ostrzec. Zatem musimy uważniej przyjrzeć się słowom Jezusa zawartym w 4. rozdziale Ewangelii Marka, by zrozumieć, co miał na myśli, wypowiadając je. Otóż te słowa Jezusa są parafrazą Iz 6,9-10.

`Przeczytaj Iz 6,1-13. Co dzieje się tutaj z Izajaszem i jakie przesłanie otrzymał on, by przekazać je Izraelitom?`

Izajasz otrzymał wizję Boga zasiadającego w świątyni. Był przejęty chwałą Boga i poczuciem własnej nieczystości. Bóg jednak oczyścił go i dał mu wstrząsające przesłanie. Podobnie jak to jest ze słowami Jezusa w Ewangelii Marka, także przesłanie dane Izajaszowi wydaje się sprzeczne z resztą Księgi Izajasza pełną słów pocieszenia dla ludu Bożego.

W 6. rozdziale Księgi Izajasza przekazane przesłanie ma za zadanie wstrząs­nąć ludźmi i obudzić ich, aby zawrócili ze złej drogi. W Ewangelii Marka klucz do zrozumienia słów Jezusa jest podany w Mk 3,35. Aby zrozumieć słowa Jezusa i zawartą w nich naukę, trzeba czynić wolę Boga (zob. Mk 3,35). Kto przejawia taką postawę, staje się członkiem rodziny Jezusa. Ci, którzy wmawiają sobie i innym, że Jezus jest opętany przez diabła, nie będą Go słuchać i nie zrozumieją.

Cytując 6. rozdział Księgi Izajasza, Jezus nie twierdzi, że Bóg ukrywa prawdę przed ludźmi, ale ich z góry przyjęte poglądy i zatwardziałość serca nie pozwalają im przyjąć prawdy o zbawieniu.

Ta prawda jest nadrzędną myślą w przypowieści o siewcy. Każdy z nas wybiera, jakiego rodzaju glebą będzie. Wszyscy sami za siebie decydują, czy poddadzą się Jezusowi. Ostatecznie wybór pozostaje całkowicie po naszej stronie.