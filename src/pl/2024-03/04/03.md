---
title:  Interpretacja Jezusa
date:  22/07/2024
---

Jezus opowiedział przypowieść i nie wyjaśnił jej od razu. Zgodnie z Mk 4,1 Jezus opowiedział przypowieść dla mnóstwa ludzi. Dopiero po pewnym czasie wyjaśnił znaczenie przypowieści niewielkiej grupie swoich uczniów (zob. Mk 4,10).

`Przeczytaj Mk 4,13-20. Jak Jezus wyjaśnił znaczenie przypowieści o siewcy?`

Jezus zinterpretował przypowieść, identyfikując elementy niewystępujące w niej. Jego interpretacja wskazuje, że przypowieść ta jest luźną alegorią nawiązującą do rzeczywistości, ale niekoniecznie w każdym najdrobniejszym szczególe.

Jezus zidentyfikował ziarno jako słowo. Dotyczy to słowa Bożego, zwłaszcza głoszonego przez Jezusa. W Jk 1,21 czytamy: „Przeto odrzućcie wszelki brud i nadmiar złości i przyjmijcie z łagodnością wszczepione w was Słowo, które może zbawić dusze wasze”.

Różne rodzaje gleby oznaczają różnego typu słuchaczy. Według interpretacji Jezusowej wszyscy słyszą Słowo, a zatem na każdego rodzaju glebie posiane zostało ziarno. Jednak każda gleba inaczej to ziarno przyjmuje. Gleba na drodze jest twarda. Ziarno rzucone na nią leży na wierzchu gleby i zostaje zjedzone przez ptaki. Jezus mówi, że do tych, którzy nie przyjmują chętnie Słowa, diabeł przychodzi i zabiera je, usuwając prawdę z ich umysłów. Gleba kamienista jest nieco mniej oporna. Jezus porównuje do niej ludzi o płytkim zaangażowaniu. Tacy ludzie mają dobre chęci, ale nie uwzględniają ceny, jaką pociąga za sobą uczniostwo. Gleba zachwaszczona także nie wyda plonu, bo chwasty zagłuszą posiane ziarno. Gleba ta oznacza ludzi, dla których sprawy doczesne są ważniejsze niż Słowo. Wreszcie dobra gleba oznacza tych, którzy słuchają Słowa, przyjmują je i wydają obfity plon.

Najbardziej obszerne wyjaśnienie zostało poświęcone glebie kamienistej i glebie ciernistej. Opisując ludzi podobnych do kamienistej gleby, Jezus zwrócił uwagę na sprzeczne elementy — ludzie ci przyjmują Słowo z radością, ale nie na długo. Gdy pojawia się prześladowanie, rezygnują. Ludzie podobni do ciernistej gleby są inni. Nie rezygnują z powodu trudności, ale pod wpływem dobrobytu skupiają całą uwagę na doczesnych sprawach i przestają dbać o Królestwo Boże. Ich troski i zainteresowania obracają się wokół tego, co świat ma im do zaoferowania.

`Zastanów się nad sobą. Czy w twoim doświadczeniu pojawiają się cechy gleby na drodze, gleby skalistej i gleby zachwaszczonej? Może to być znacznie trudniej dostrzegalne, niż przypuszczasz. Co możesz uczynić, by dokonać niezbędnych zmian w tej kwestii?`