---
title:  Świeca i miara
date:  24/07/2024
---

`Przeczytaj Mk 4,21-23. Na co Jezus zwraca szczególną uwagę w przypowieści o świecy?`

Domy w Judei w czasach Jezusa różniły się rozmiarami i konstrukcją w zależności od lokalizacji i zamożności ich właścicieli. Na modłę grecką budowano je wokoło wewnętrznego dziedzińca, ale ich wielkość i złożoność były bardzo różne. Jezus mógł także mieć na myśli prosty wiejski domek. Tak czy inaczej, zasada jest taka, iż pewnego dnia prawda o Jezusie zostanie objawiona.

Jezus zadaje dwa pytania w Mk 4,21. Oczekiwana odpowiedź na pierwsze pytanie jest przecząca:

— „Czyż przynoszą światło po to, aby je postawić pod korcem albo pod łóżkiem?”.

Na drugie — potwierdzająca:

— „Czyż nie po to, aby je postawić na świeczniku?”.

Jezus maluje absurdalny i niemal humorystyczny obraz, by zilustrować swój argument. Świeca służy wytwarzaniu światła, a jeśli nie, to wówczas staje się bezużyteczna. W Mk 4,22 przypowieść zostaje wyjaśniona przez odwołanie się do wyjawienia tajemnicy. Ci, których komputer czy konto e-mailowe zostały zhakowane, wiedzą, co to znaczy, gdy poufne informacje zostają upublicznione. Jednak w tym przypadku Jezus mówi o ewangelii.

`Przeczytaj Mk 4,24-25. Czego Jezus chce nas nauczyć w przypowieści o mierze, czyli pojemniku służącym do odmierzania sypkich materiałów?`

W wielu miejscach świata świeże produkty żywnościowe są sprzedawane na targowiskach pod gołym niebem. Sprzedawcy korzystają z różnych sposobów odmierzania sprzedawanych produktów. Powszechną praktyką jest dodawanie nieco więcej danego produktu do ustalonej miary, tak by kupujący miał pewność, że został potraktowany uczciwie. Jezus posługuje się ilustracją uczciwego sprzedawcy, by wskazać otwartość na przyjęcie prawdy. Jeśli ktoś jest otwarty na światło i podąża za nim, to otrzyma go więcej. Jednak jeśli ktoś odrzuca światło i odwraca się od niego, będzie się pogrążał w ciemności.

`Jak możemy utrwalić w naszym umyśle zasadę, iż zostanie nam odmierzone taką miarą, jaką sami mierzymy? Pomyśl, co to oznacza w kwestii tego, jak odnosisz się do swoich bliźnich?`