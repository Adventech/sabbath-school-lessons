---
title:  Uciszenie burzy
date:  28/07/2024
---

`Przeczytaj Mk 4,35-41. Jakie wydarzenie zostało opisane w tych wersetach i czego uczy nas ono o tym, kim jest Jezus?`

Na początku 4. rozdziału Ewangelii Marka Jezus wchodzi do łodzi, by nauczać tłum zebrany na brzegu jeziora. W Mk 4,10-12 wydaje się, że Jezus wysiadł z łodzi i rozmawiał z uczniami na osobności. Wreszcie po długim dniu nauczania uczniowie zabrali Jezusa do łodzi, „tak jak był” (Mk 4,36), czyli bardzo zmęczonego. Jezus natychmiast zasnął na posłaniu z tyłu łodzi. Wtem nadciągnęły chmury i rozpętała się gwałtowna burza, tak iż fale groziły zatopieniem łodzi. Ciekawe jest to, że Jezus nie obudził się, dopóki uczniowie nie przerwali Mu snu. Wstał i nakazał wichrowi i falom, by ustały. Na jeziorze zapanowała wielka cisza. Oczywiście ten pokaz mocy Bożej wywarł ogromne wrażenie na uczniach.

`Przeczytaj Ps 104,1-9. Jak obraz Jahwe przedstawiony tutaj przypomina Chrystusa uciszającego burzę?`

Historia opisana w Mk 4,35-41 pasuje do powszechnie występującego biblijnego wzorca teofanii — pojawienia się Boga albo jednego z Jego aniołów. Wydarzenia te łączy pięć szczególnych cech: (1) pokaz Bożej mocy, (2) lęk ludzi, (3) nakaz skierowany do ludzi, by się nie bali, (4) słowa objawienia wypowiadane przez ukazującego się Boga albo anioła, (5) reakcja ludzi na objawienie. Cztery z tych elementów występują w Mk 4,35-41. Uciszenie burzy jest pokazem mocy Bożej, który budzi u uczniów lęk. Nakaz, by się nie bać, tym razem jest wyrażony w formie pytania:

— „Czemu jesteście tacy bojaźliwi? Jakże to, jeszcze wiary nie macie?” (Mk 4,40).

Reakcja uczniów jest wyrażona także pytaniem:

— „Kim więc jest Ten, że i wiatr, i morze są mu posłuszne?” (Mk 4,41).

Pytanie to zmusza czytelnika do odpowiedzi i uzupełnienia brakujących słów objawienia:

— Jezus jest Synem Bożym, Bogiem.

`Zastanów się nad ogromem mocy Bożej. Jak możesz uczyć się polegać na tej mocy i ufać Bogu we wszystkich sprawach swojego życia?`