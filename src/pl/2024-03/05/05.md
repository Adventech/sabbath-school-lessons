---
title:  Odrzucenie i akceptacja
date:  31/07/2024
---

`Przeczytaj Mk 6,1-6. Dlaczego mieszkańcy rodzinnego miasta Jezusa odrzucili Go?`

Gdy osoba z małego miasteczka zyskuje popularność, jego mieszkańcy są zazwyczaj z niej dumni. Jednak mieszkańcy Nazaretu byli inni. Byli urażeni i zaskoczeni popularnością Jezusa jako Nauczyciela i Uzdrowiciela. Nie byli w stanie zaakceptować faktu, że inni ludzie podążają za Kimś, kogo oni znali jako Cieślę, i słuchają Go. Ich niechęć wzbudził także fakt, że Jezus dokonał więcej cudów w Kafarnaum niż w Nazarecie (zob. Łk 4,23). Ponadto Jezus był niezrozumiany nawet przez swoich domowników (zob. Mk 3,31-35).

`Przeczytaj Mk 6,7-30. W jakim sensie misja dwunastu apostołów kontrastuje z tym, co spotkało Jana Chrzciciela?`

Jest to trzecia kanapkowa historia w Ewangelii Marka (zobacz lekcję trzecią). Misja dwunastu apostołów polegająca na zaniesieniu dobrej nowiny o Jezusie wszystkim ludziom stanowi mocny kontrast w zestawieniu z uwięzieniem i zamordowaniem Jana Chrzciciela. Jezus polecił uczniom, by nie zabierali zbyt wielu rzeczy na drogę, gdyż mieli liczyć na wsparcie ze strony odwiedzanych. Taka strategia uczyniła misjonarzy zależnymi od tych, dla których pracowali, co dodatkowo związało ich z bliźnimi, którzy potrzebowali głoszonego przez nich przesłania.

Jan Chrzciciel nie miał takiej więzi z Herodem i jego rodziną. Jego śmierć została opisana w zdumiewająco szczegółowy sposób. Otóż podstępna Herodiada wykorzystała nikczemność i pożądliwość Heroda. Potworności tej historii dodaje fakt, że młoda dziewczyna, córka Herodiady, zażądała podania na tacy głowy Jana Chrzciciela.

Uciszenie Jana Chrzciciela nastąpiło właśnie wtedy, gdy dwunastu apostołów Jezusa zaczęło wzywać ludzi do skruchy i nawrócenia — właśnie tak jak czynił to Jan Chrzciciel. Śmierć Jana Chrzciciela była niejako zapowiedzią śmierci Jezusa. Jan Chrzciciel został zamordowany i pogrzebany, a po jego śmierci niektórzy twierdzili, że zmartwychwstał (zob. Mk 6,14-16.29), co w przypadku Jezusa rzeczywiście miało nastąpić (zob. 15. i 16. rozdział Ewangelii Marka). Te paralelne historie wskazują na zbliżający się kryzys w działalności Jezusa i Jego wyznawców.

`Czy zdarzyło ci się zostać odrzuconym, tak jak Jezus był odrzucany przez ludzi, albo przejść przez jakiś trudny do zrozumienia dla ciebie kryzys? Czego nauczyłeś się z tych doświadczeń i jak może ci to pomóc w podobnych sytuacjach w przyszłości?`