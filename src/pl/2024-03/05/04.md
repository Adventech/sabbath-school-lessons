---
title:  Rollercoaster15 z Jezusem
date:  30/07/2024
---

`Przeczytaj Mk 5,21-24. Jakie szczególne cechy wyróżniają Jaira?`

Przywódcy religijni tacy jak Jair zazwyczaj nie byli przyjaźnie nastawieni do Jezusa (zob. Mk 1,22; 3,2.6; Łk 13,14). Wszystko wskazuje na to, że Jair był zrozpaczony. Ta rozpacz jest widoczna w fakcie, iż upadł na kolana przed Jezusem. Jego prośba jest oczywista dla każdego rodzica. Jego córka umierała. Jair uwierzył, że Jezus może ją uratować. Słysząc błaganie Jaira, Jezus bez słowa niezwłocznie udał się za nim do jego domu.

`Przeczytaj Mk 5,25-34. Kto zatrzymał Jezusa w drodze do domu Jaira?`

Marsz do domu Jaira zostaje nagle przerwany przez inną wzruszającą scenę z udziałem kobiety od dwunastu lat cierpiącej na dotkliwą dolegliwość. Ta podwójna historia o Jairze i jego córce oraz kobiecie chorej na krwotok jest drugą kanapkową historią w Ewangelii Marka (zobacz omówienie Mk 3,20-35 w lekcji trzeciej). W tej historii dwie osoby — Jair i nieznana z imienia kobieta — przychodzą do Jezusa po pomoc.

Kobieta, nic nie mówiąc, podeszła do Jezusa i dotknęła Jego szaty. Natychmiast została uzdrowiona. Ale Jezus zatrzymał się i zapytał:

— „Kto się dotknął szat moich?” (Mk 5,30).

Uzdrowiona kobieta bała się, że zostanie skarcona za to, co zrobiła. Targały nią sprzeczne emocje. Jednak Jezus nie poprzestał na fizycznym uzdrowieniu — pragnął także uzdrowić jej duszę.

Następnie ewangelista Marek koncentruje się na Jairze i jego córce (zob. Mk 5,35-43). Jair także przeżywał huśtawkę emocji. Gdy Jezus przybył do domu Jaira, nie pozwolił wejść do wnętrza nikomu poza rodzicami dziewczynki oraz Piotrem, Jakubem i Janem. Jezus powiedział Jairowi, że jego córka nie umarła, ale śpi. Usunął wszystkich żałobników i płaczki i wszedł do pokoju, w którym leżało martwe dziecko. Podszedł do niej, ujął ją za rękę i powiedział:

— „Talita, kumi!

Co znaczy:

— Dziewczynko, mówię ci, wstań” (Mk 5,41).

W rzeczywistości słowo talita znaczy owieczka/jagniątko. W ówczesnej kulturze słowo to wyrażało czułość, z jaką zwracano się do małych dzieci. Nakaz Jezusa, by zachować w tajemnicy to, co się stało, stanowi część motywu objawienia i tajemnicy biegnącej przez Ewangelię Marka. Wskazuje pośrednio na to, kim jest Jezus, oraz świadczy o tym, że prawda o Nim nie pozostanie długo ukryta.