---
title:  Innego rodzaju Mesjasz
date:  01/08/2024
---

`Przeczytaj Mk 6,34-52. Wobec jakiego problemu stanęli Jezus i Jego uczniowie i jak problem ten został rozwiązany?`

Gdy uczniowie wrócili ze swojej misji, wraz z Jezusem udali się na pustkowie we wschodnim rejonie Jeziora Galilejskiego, by odpocząć. Jednak wielotysięczny tłum także wyruszył na to miejsce i przybył tam przed nimi. Jezus ujrzał tych ludzi i ulitował się nad nimi, bo byli jak owce niemające pasterza. Nauczał ich więc przez cały dzień.

Pod wieczór uczniowie doradzili Mu, by odesłał tłum na poszukiwanie pożywienia, ale Jezus odpowiedział swoim uczniom, by to oni nakarmili owe tysiące. Rozmowa, która się potem wywiązała (zob. Mk 6,35-38), świadczy o tym, że uczniowie myśleli zwyczajnie po ludzku i nie widzieli innego rozwiązania problemu. Jednak Jezus rozwiązał ów problem, dokonując cudu i karmiąc tysiące ludzi pięcioma przaśnymi chlebami i dwiema rybami.

Cechy charakterystyczne tego wydarzenia pasują do popularnego pojęcia Mesjasza w czasach Jezusa. Większość oczekiwała, że Mesjasz wyzwoli Izraelitów z mocy wrogów oraz zaprowadzi sprawiedliwość i pokój. Znaczny tłum zgromadzony na pustyni mógł się kojarzyć okupantom z militarną rebelią i powstaniem (por. J 6,14-15; Dz 21,38).

To skojarzenie wydaje się znajdować potwierdzenie w fakcie, iż Jezus postrzegał tych ludzi jako „owce nie mające pasterza” (Mk 6,34), co jest parafrazą Lb 27,17, gdzie Mojżesz prosi Boga, by wyznaczył kolejnego przywódcę dla Izraela po jego odejściu. To słownictwo nawiązujące do pasterza ludu Bożego występuje w wielu miejscach Starego Testamentu, zazwyczaj w kontekście braku przywódcy czy króla w Izraelu (por. 1 Krl 22,17; 2 Krn 18,16; Ez 34,5-6).

Jednak Jezus nie zamierzał spełniać błędnych oczekiwań ludzi, więc odesłał swoich uczniów i odprawił tłum. Zamiast stanąć na czele buntu przeciwko Rzymianom, udał się samotnie na górę, by się modlić. Nie tego się po Nim spodziewano.

Zamiast, jak powszechnie wierzono, przyjść jako Król, który wyzwoli Izraelitów spod ziemskiej okupacji, Jezus przyszedł, by wyzwolić ludzi z niewoli grzechu. To, iż chodził po wodzie i uciszał burze, było dla uczniów potwierdzeniem, iż jest On Panem Stworzenia. Jednak Jezus nie przyszedł po to, by panować nad ziemskim królestwem, ale by „oddać swe życie na okup za wielu” (Mk 10,45).

`Co ta historia mówi nam o tym, dlaczego właściwe zrozumienie proroctw jest ważne? Skoro błędne pojmowanie pierwszego przyjścia Chrystusa doprowadziło niektórych wierzących do nieszczęścia, to o ile bardziej błędne poglądy dotyczące Jego powtórnego przyjścia grożą nam katastrofą?`