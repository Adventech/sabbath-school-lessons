---
title:  Czy potrafisz usłyszeć szept pomimo krzyku?
date:  29/07/2024
---

`Przeczytaj Mk 5,1-20. Czego możemy się nauczyć z tego niezwykłego zdarzenia o naturze wielkiego boju między dobrem a złem? Czego historia ta uczy nas o mocy Jezusa?`

Jeśli noc na jeziorze zapadła na zawsze w pamięć uczniów, to dzień, który nastał po niej w krainie Gerazeńczyków, wywarł na nich z pewnością nie mniejsze wrażenie. Historia opętanego człowieka została przekazana z łamiącymi serce szczegółami. Nieszczęśnik zrywający wszelkie pęta, którymi próbowano go skrępować, mieszkał wśród grobów i zadawał sobie rany, bijąc się kamieniami. „Nikt nie mógł go poskromić” (Mk 5,4), dopóki nie spotkał się z Jezusem.

Opętany mężczyzna przybiegł do Jezusa, najwyraźniej zamierzając Go zaatakować. Marek nie wspomniał przy tym o uczniach, bo prawdopodobnie uciekli. Gdy opętany znalazł się przed Jezusem, „złożył mu pokłon” (Mk 5,6). Wyrażenie złożyć pokłon, jest tłumaczeniem greckiego czasownika proskynein, zazwyczaj używanego w kontekście oddawania czci. Wydaje się, że opętany rozpoznał w Jezusie kogoś, kto może go uratować. Jednak gdy otworzył usta, demony panujące nad nim wykrzykiwały słowa przeciwko Jezusowi. Mimo to Jezus usłyszał szept błagalnej prośby udręczonego człowieka wśród wrzasku demonów. Zrozpaczone złe duchy błagały Jezusa, by pozwolił im wejść w świnie, a On pozwolił na to. Wskutek tego cała ogromna trzoda licząca około dwóch tysięcy zwierząt rzuciła się z urwiska do jeziora i utonęła. Dla właścicieli świń oznaczało to finansową klęskę.

Ciekawe jest to, że demony wiedziały dokładnie, kim jest Jezus. Rozumiały, że są bezsilne wobec Niego, a więc mogły Go jedynie błagać (zob. Mk 5,10.12), by potraktował je w taki, a nie inny sposób. Jest oczywiste, że zdawały sobie sprawę z tego, iż Jezus ma pełną władzę nad nimi.

To wydarzenie jest charakterystyczne z dwóch powodów. Po pierwsze jest pełne elementów nieczystości czy ceremonialnego skażenia określonego przepisami starotestamentowymi. Groby i zwłoki są nieczyste (zob. Lb 19,11.16). Krwawiące rany czynią człowieka nieczystym (zob. 15. rozdział Księgi Kapłańskiej). Także świnie są nieczystymi zwierzętami (zob. Kpł 11,7).

Po drugie rzeczą nadrzędną w przypadku tych nieczystości jest to, że toczy się dynamiczna i zmienna w skutkach walka między siłami dobra a siłami zła. Jezus wypędza demony (dwa punkty dla Jezusa), demony zabijają świnie (dwa punkty dla szatana). Mieszkańcy miasta proszą Jezusa o opuszczenie ich terenu (dwa punkty dla szatana), ale Jezus posyła do nich uzdrowionego opętańca jako swojego świadka (trzy punkty dla Jezusa). W pewnym sensie ów człowiek najmniej nadawał się na misjonarza, ale z pewnością miał coś wyjątkowego do opowiedzenia swoim bliźnim.

`Jaką nadzieję daje ci ta historia upewniająca o Jezusowej mocy, na którą możesz liczyć w każdych okolicznościach, nawet najtrudniejszych?`