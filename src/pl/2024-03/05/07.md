---
title:  Do Dalszego Studium
date:  02/08/2024
---

„Życie wszystkich ludzi pozostających pod wpływem Boga ukazuje, że nie ma w nim harmonii ze światem, jego obyczajami czy praktykami; każdy powinien zdobyć własne doświadczenie w uzyskiwaniu wiedzy dotyczącej woli Bożej. Każdy musi indywidualnie wsłuchiwać się w przemawiającego do serca Boga. Gdy wszystkie inne głosy są wyciszone i w spokoju stoimy przed Nim, milczenie duszy czyni głos Boga bardziej wyraźnym. Pan mówi:

— »Wyciszcie się! Poznajcie, że Ja jestem Bogiem« (Ps 46,11 BL).

Tylko w ten sposób można znaleźć prawdziwy odpoczynek i na tym polega skuteczne przygotowanie dla wszystkich pracujących ku chwale Bożej. Wśród spieszącego się tłumu i napięć intensywnej pracy dusza, która w ten sposób dozna odnowienia, zostanie otoczona atmosferą światłości i pokoju. Takie życie będzie tchnąć wonnością i objawi boską moc, która dosięgnie ludzkich serc”16.

„Ich niezadowolone serca pytały, dlaczego Jezus — skoro mógł dokonać tak wielu cudownych dzieł, których byli świadkami — nie może uzdrowić, posilić i wzbogacić całego swego narodu oraz uwolnić go od ciemiężycieli i wywyższyć w mocy i chwale? Fakt, iż ogłosił się Wysłannikiem Boga, ale jednocześnie odmówił przyjęcia tytułu Króla Izraela, stanowił dla nich niepojętą tajemnicę. Jego odmowa została mylnie zrozumiana. Wielu doszło do przekonania, że Jezus nie waży się dochodzić swych praw, ponieważ sam powątpiewa w boski charakter swej misji. W ten sposób otworzyli swe serca niewierze, a zasiane przez szatana ziarno zrodziło właściwy sobie owoc niezrozumienia i odstępstwa”17.

**Pytania Do Dyskusji**

`1. Gdyby ktoś zapytał cię, od czego Jezus cię uwolnił, jak odpowiedziałbyś na to pytanie?`

`2. Podczas wspólnego studium biblijnego porozmawiaj o tym, dlaczego Bóg czasem dopuszcza, by dobrzy ludzie, tacy jak Jan Chrzciciel, byli więzieni i zabijani. Jakie pocieszenie i jaką nadzieję możemy mieć wbrew tak strasznemu doczesnemu losowi?`

`3. Jaką lekcją dla zboru dysponującego ograniczonymi środkami finansowymi jest nakarmienie przez Jezusa pięciotysięcznego tłumu niewielką porcją żywności?`

`4. Porównaj współczesne popularne poglądy dotyczące Jezusa z Jego obrazem w 5. i 6. rozdziale Ewangelii Marka. Co mówi to o tych, którzy próbują wykorzystywać Jego wizerunek w dążeniu do politycznej władzy i dominacji nad innymi ludźmi?`