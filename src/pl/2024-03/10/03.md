---
title:  Nie zostanie kamień na kamieniu
date:  02/09/2024
---

`Przeczytaj Mk 13,1-13. O co poprosili uczniowie, słysząc zapowiedź Jezusa dotyczącą świątyni, i jak Jezus odpowiedział na ich prośbę?`

Jak już zauważyliśmy, świątynia była niezwykłą budowlą. Żydowski historyk Józef Flawiusz, żyjący w pierwszym wieku po Chrystusie, napisał, że krużganek królewski po południowej stronie kompleksu świątynnego miał sto sześćdziesiąt dwie kolumny. „Grubość każdej kolumny była tak wielka, że ledwie mogło ją opasać trzech ludzi, trzymając się za ręce”36. A Jezus powiedział, że to wszystko zostanie zburzone. Taka zapowiedź dotycząca tych wspaniałych budowli musiała nasuwać słuchaczom skojarzenie z końcem świata.

„Jakie myśli musiały nawiedzać umysł Odrzuconego, gdy wpatrywał się w majestat świątyni! Roztaczający się przed Nim widok był naprawdę wspaniały, lecz On mówił ze smutkiem:

— Widzę to wszystko; budowla jest naprawdę wspaniała. Wskazujecie jej mury jako niezniszczalne, ale posłuchajcie moich słów: Nadejdzie dzień, gdy »nie zostanie [tutaj] kamień na kamieniu, który by nie został rozwalony« (Mk 13,2)”37.

Uczniowie więc zapragnęli się dowiedzieć, kiedy przepowiednia Jezusa się wypełni. Tak więc w Mk 13,4 czytamy, że kilku z nich — Piotr, Jakub, Jan i Andrzej — zadali Jezusowi pytanie:

— Kiedy nastąpi koniec świata?

Chcieli wiedzieć, kiedy to wszystko się stanie i jaki znak poprzedzi te wydarzenia.

W Mk 13,5-13 uderzające jest to, że Jezus poświęcił większość czasu nie opisowi zburzenia Jerozolimy, ale ostrzeżeniu uczniów przed tym, czego mogą się spodziewać w ich służbie budowania wczesnochrześcijańskiego Kościoła. Z Jego słów jasno wynika, że nie miało to być łatwe zadanie.

Uczniowie Jezusa mieli być prześladowani, więzieni i zabijani. Jednak te straszne doświadczenia nie oznaczały jeszcze końca świata. Także burzliwe wydarzenia w świecie nie stanowią jeszcze znaku zbliżającego się końca. Duch Święty miał udzielić wierzącym właściwych słów we właściwym czasie, nawet gdy członkowie rodziny i przyjaciele opuszczą ich.

Z tych wstępnych słów Jezusa wynika, że lud Boży nie powinien upadać na duchu nawet w obliczu różnego rodzaju wojennego zamieszania i tragedii. Wierzący mają zachować czujność i trwać w wierności wobec Boga, a Duch Święty przeprowadzi ich przez czas ucisku.

`Jakich trudności doświadczyłeś z powodu podążania za Jezusem? Jeśli nie potrafisz nic wymienić, być może powinieneś sobie zadać pytanie, czy rzeczywiście podążasz za Jezusem.`