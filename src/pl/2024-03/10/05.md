---
title:  Wielki ucisk
date:  04/09/2024
---

`Przeczytaj Mk 13,19. Co oznacza ten werset?`

Mk 13,14, werset dotyczący ohydy spustoszenia, jest osią, wokół której osnuty jest cały ten rozdział (zobacz część lekcji na wtorek). Mk 13,19 także stanowi punkt zwrotny. Jest w nim mowa o wielkiej udręce, jakiej nie było nigdy wcześniej od stworzenia świata. Oznacza to większe czy szersze w zasięgu prześladowanie niż to, jakie nastąpiło w związku z upadkiem Jerozolimy. W Mk 13,19 następuje przejście do czasu przyszłego, co wskazuje na wydarzenia w przyszłości dość odległej od czasów Jezusa.

Jak Mk 13,14 jest echem proroctwa z 9. rozdziału Księgi Daniela, tak wielkie prześladowanie opisane w Mk 13,19-23 jest echem proroctw z 7. i 8. rozdziału Księgi Daniela, w których potęga nazwana małym rogiem prześladuje lud Boży w ciągu „czasu i dwóch czasów i pół czasu” (Dn 7,25). Ten proroczy okres tysiąca dwustu sześćdziesięciu symbolicznych dni oznacza tysiąc dwieście sześćdziesiąt rzeczywistych lat (zob. Lb 14,34; Ez 4,6). Okres ten przypada na lata 538-1798. W 1798 roku z rozkazu Napoleona aresztowano papieża, kładąc kres politycznej władzy papiestwa. W tym okresie tysiąca dwustu sześćdziesięciu lat mały róg prześladował i zabijał tych, którzy nie podporządkowywali się kościelnemu systemowi władzy.

`Przeczytaj Mk 13,20-23. Jaką nadzieję oferuje Bóg swojemu ludowi w okresie prześladowań i jakiego ostrzeżenia udziela w związku z jego zakończeniem?`

W Mk 13,20 czytamy o tym, że prześladowania zostaną skrócone ze względu na lud Boży. Z historycznego punktu widzenia ogień prześladowań osłabł wraz z nastaniem reformacji i w ten sposób czas ucisku został skrócony. W miarę jak moc małego rogu słabła, coraz więcej ludzi przyłączało się do reformacji. Jednak moc ta odrodzi się w kolejnej bestii, jak wskazuje 13. rozdział Apokalipsy Jana.

W Mk 13,21-23 Jezus ostrzega przed innym zagrożeniem — fałszywymi prorokami i fałszywymi mesjaszami, którzy będą zwodzić ludzkość przed Jego powtórnym przyjściem. Jezus ostrzegł swoich wyznawców, by nie dali się oszukać takim ludziom.

`Gdy Jezus ostrzegał swoich uczniów przed fałszywymi mesjaszami, chrześcijaństwo było jeszcze w zarodku, a jednak ta przepowiednia spełnia się dzisiaj, w miarę jak kolejni oszuści podają się za mesjaszów. Jak ta przepowiednia pomaga budować nasze zaufanie do Słowa Bożego?`