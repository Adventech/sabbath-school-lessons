---
title:  Ofiarowanie dwóch drobnych monet
date:  01/09/2024
---

`Przeczytaj Mk 12,41-44. Ile ofiarowała uboga wdowa i co Jezus powiedział o tym?`

Świątynia jerozolimska była zdumiewająco piękną budowlą. Wzgórze świątynne wznosiło się nad miastem, a ogromne mury otaczające świątynię budzą podziw do dziś. Niektóre z bloków skalnych ważą setki ton. Przebudowa i poszerzenie wzgórza świątynnego rozpoczęły się za czasów Heroda Wielkiego około 20 roku przed Chrystusem, a prace budowlane i zdobnicze trwały aż do lat sześćdziesiątych pierwszego wieku po Chrystusie.

Wielu bogatych ludzi przynosiło znaczne sumy pieniędzy i wrzucało je do trzynastu skarbnic ustawionych na dziedzińcu kobiet przed świątynią. To właśnie tam przebywał i nauczał Jezus, gdy ujrzał wdowę, która podeszła do jednej ze skarbnic i wrzuciła dwie najmniejsze monety zwane leptonami. Sto dwadzieścia osiem leptonów składało się na jednego denara będącego dzienną stawką za pracę robotnika35. Tak więc dar ubogiej wdowy był bardzo mały.

Mimo to Jezus wyraził się o niej z oczywistym uznaniem. Wielu zamożnych ludzi wrzucało do skarbnic pokaźne sumy, ale Jezus nie skomentował ich darów. Jednak dar ubogiej wdowy zwrócił Jego uwagę. Według Niego, paradoksalnie, to właśnie ona ofiarowała najwięcej. Jak to możliwe? Jezus zauważył, że inni oddawali to, co im zbywało, ale ona oddała ostatnie pieniądze, jakie miała, nie wiedząc, za co kupi żywność następnego dnia. To uczyniło jej dar wyjątkowym, nie do oszacowania w kategoriach matematycznych.

Historia ta zawiera głęboką naukę dotyczącą zarządzania środkami materialnymi. Uznanie daru przez Boga nie jest zależne od właściwego postępowania przywódców religijnych. Przywódcy świątynni byli ludźmi do cna zepsutymi i Jezus dobrze o tym wiedział. Jednak według Niego nawet to nie powinno było powstrzymywać nikogo przed ofiarnością.

Przywódcy religijni mają święty obowiązek używać powierzanych im środków zgodnie z wolą Bożą, ale nawet jeśli nie wywiązują się należycie z tego obowiązku, ci, którzy ofiarują środki na dzieło Boże, doznają błogosławieństwa jako darczyńcy, podobnie jak tamta uboga wdowa.

Jeśli zatrzymujemy dla siebie dziesięcinę i dary, ponieważ przywódcy kościelni nie postępują tak, jak tego oczekujemy, wyraźnie pokazujemy, że nasza ofiarność jest zależna od postępowania innych ludzi, a nie od naszej wdzięczności wobec Boga. Bez względu na to, jak próbuje się uzasadniać taką postawę, nie jest ona właściwa.

`Czego to zdarzenie uczy nas o znaczeniu wierności w łożeniu środków na dzieło Pańskie?`