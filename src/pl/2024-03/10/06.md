---
title:  Przyjście Syna Człowieczego
date:  05/09/2024
---

`Przeczytaj Mk 13,24-32. Jakie wielkie wydarzenie jest opisane w tych wersetach?`

To wydarzenie to oczywiście powtórne przyjście Jezusa Chrystusa w chwale poprzedzone przez znaki na słońcu, księżycu i gwiazdach. Nowy Testament jest pełen proroctw wskazujących na to wspaniałe wydarzenie. Apostoł Paweł opisuje je dość szczegółowo w 1 Tes 4,13-18, gdzie mówi, że ci, którzy zasnęli w Chrystusie, zostaną przywróceni do życia i zabrani wraz z żyjącymi świętymi na spotkanie Chrystusa w powietrze. W 15. rozdziale 1. Listu do Koryntian apostoł mówi szczegółowo o realiach zmartwychwstania, które nastąpi podczas powtórnego przyjścia Chrystusa.

Apostoł Piotr opisuje ten wielki dzień w 2 P 3,3-13, wyjaśniając, że Pan nie zwleka z wypełnieniem swojej obietnicy, ale pragnie, by wszyscy ludzie doszli do opamiętania. Apokalipsa Jana także wyraźnie nawiązuje do powtórnego przyjścia Chrystusa (zob. Ap 1,7; 6,12-17; 14,14-20; 19,11-21). Nowy Testament jednoznacznie uczy, że powtórne przyjście Chrystusa będzie osobowe, dosłowne, widzialne i słyszalne. Wszyscy ujrzą Go, gdy przyjdzie.

Co Jezus miał na myśli, mówiąc o tym pokoleniu (zob. Mk 13,30) i o „tym dniu i godzinie” (Mk 13,32)? Te słowa niepokoją wielu ludzi, gdyż pokolenie, do którego zwracał się Jezus, dawno przeminęło.

Sugeruje się wiele różnych wyjaśnień tego fragmentu ewangelii. Niektórzy twierdzą, że słowo pokolenie może się odnosić do plemienia czy narodu, a konkretnie do Żydów. Miałoby to oznaczać, że Żydzi nie wyginą aż do powtórnego przyjścia Chrystusa. Inne wyjaśnienie jest takie, że chodzi o pokolenie, które ujrzy wypełnienie wszystkich znaków poprzedzających powtórne przyjście Chrystusa.

Jednak najprostsze wyjaśnienie jest takie, że w Mk 13,30 Jezus używa słowa to (BI) w połączeniu ze słowem pokolenie, a w Mk 13,32 słowa ów (BI) w połączeniu ze słowem dzień (oraz godzina). W 13. rozdziale Ewangelii Marka słowo ten/ta/to (gr. hutos/haute/tuto) występuje częściej w wersetach od 1. do 13. nawiązujących do zniszczenia Jerozolimy. W dalszej części rozdziału występuje słowo ów (gr. ekeinos — BI).

Tak więc to pokolenie oznacza najpewniej ludzi żyjących w pierwszym wieku po Chrystusie, którzy doczekali zburzenia Jerozolimy zgodnie z Mk 13,30. Jednak Mk 13,32 odnosi się do powtórnego przyjścia Chrystusa, które miało nastąpić w odległej przyszłości z punktu widzenia pierwszego wieku naszej ery. Tak więc Mk 13,32 używa słowa ów, mówiąc o wydarzeniach, które w pierwszym wieku po Chrystusie należały jeszcze do odległej przyszłości.