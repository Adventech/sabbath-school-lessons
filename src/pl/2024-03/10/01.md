---
title:  Czasy ostateczne
date:  31/08/2024
---

### Studium Bieżącego Tygodnia
Mk 12,41-13,32; Dn 9,24-27; 7,25; 1 Tes 4,13-18.

> <p>Tekst Pamięciowy</p>
> „A wtedy ujrzą Syna Człowieczego, przychodzącego na obłokach z wielką mocą i chwałą. I wówczas pośle aniołów, i zgromadzi wybranych swoich z czterech stron świata, od krańca ziemi aż po kraniec nieba” (Mk 13,26-27).

Tę lekcję rozpoczniemy od zdarzenia opisanego pod koniec 12. rozdziału Ewangelii Marka, gdzie znajdują się także bardzo ważne słowa Jezusa wypowiedziane w kontekście pozornie mało znaczącego czynu ubogiej wdowy. Jednak zasadnicza część lekcji tego tygodnia dotyczy 13. rozdziału Ewangelii Marka — niezwykłego proroctwa o Jerozolimie, świątyni i nie tylko. Ten rozdział, wraz z podobnymi do niego 24. rozdziałem Ewangelii Mateusza i 21. rozdziałem Ewangelii Łukasza, zapowiada zarówno zburzenie Jerozolimy, jak i wydarzenia związane z końcem świata.

W 13. rozdziale Ewangelii Marka wydaje się jasne, że proroctwo to sięga od czasu Proroka, Jezusa, do czasu końca świata i drugiego adwentu. Jest to zgodne z wzorcem określanym jako historycystyczna interpretacja proroctw na czas końca, umieszczającym przepowiadane wydarzenia na historycznej linii czasu, zamiast spychać je w daleką przeszłość czy przenosić w odległą przyszłość.

Podobnie jak to jest z wieloma naukami Jezusa zawartymi w Ewangelii Marka, także i te pouczenia Zbawiciela zostały wypowiedziane w reakcji na pytanie czy niezrozumienie panujące wśród Jego uczniów. Takie pytania i przejawy braku zrozumienia dawały Jezusowi okazje do przekazywania nauk ważnych z punktu widzenia chrześcijańskiego życia i doświadczenia. Jezus nie tylko przepowiedział przyszłość, ale także pouczył swoich wyznawców we wszystkich czasach, jak mają się przygotować na nadchodzące próby.