---
title:  Ohyda spustoszenia
date:  03/09/2024
---

`Przeczytaj Mk 13,14-18. Jaką wskazówkę podał Jezus w celu zrozumienia, do czego odnosi się ohyda spustoszenia?`

W Mk 13,14 Jezus przechodzi do zasadniczej kwestii związanej z upadkiem Jerozolimy. Mówi o ohydzie spustoszenia i podkreśla, że czytelnik powinien właściwie zrozumieć tę kwestię. W związku z tym Jezus kieruje uwagę uczniów na Księgę Daniela. Podobne wyrażenie występuje w Dn 9,27; 11,31; 12,11 i paralelnie w Dn 8,13.

`Przeczytaj Dn 9,26-27. Kim jest Pomazaniec i książę, „który wkroczy” (Dn 9,26)?`

Pomazaniec w Dn 9,26 to po hebrajsku Masziach, czyli Mesjasz. Uważne studium Dn 9,24-27 wyraźnie świadczy o tym, że ów Pomazaniec to Jezus Chrystus podczas swojego pierwszego przyjścia.

Ale kim jest książę, „który wkroczy” (Dn 9,26), przynosząc zniszczenie Jerozolimie? Wiemy, że w roku 70 po Chrystusie Jerozolima została zburzona przez Rzymian pod wodzą Tytusa. Wydaje się logiczne, że ów książę, który wkroczy w Dn 9,26-27, to właśnie rzymski dowódca Tytus. Te dwie postacie są ze sobą w jakiś sposób związane, gdyż to, jak potraktowano Mesjasza, zdecydowało o zagładzie Jerozolimy.

Czym więc jest ohyda spustoszenia, o której mówi Jezus, odwołując się do Księgi Daniela? Wielu biblistów wyznaje błędny pogląd, iż pojęcie to odnosi się do zbezczeszczenia świątyni za czasów Antiocha IV Epifanesa, syryjskiego władcy panującego w drugim wieku przed Chrystusem. Jednak Jezus opisał ohydę spustoszenia jako coś, co nastąpi w przyszłości, a zatem nie jest możliwe, by zapowiedź ta wypełniła się dwa wieki przed pierwszym przyjściem Jezusa.

Ohyda oznacza przypuszczalnie rzymskie sztandary zatknięte wokół miasta podczas oblężenia Jerozolimy pod koniec lat sześćdziesiątych pierwszego wieku po Chrystusie. Widok tych pogańskich znaków był dla chrześcijan sygnałem do ucieczki, a chrześcijanie w Jerozolimie dobrze odczytali ten sygnał.

`Jerozolima została zburzona zgodnie z przepowiednią Jezusa. Jak możemy się nauczyć ufać Jezusowi i Jego spisanemu Słowu oraz wszystkim zawartym w nim proroctwom?`