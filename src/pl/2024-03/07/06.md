---
title:  Zdrowy człowiek w piekle
date:  15/08/2024
---

`Przeczytaj Mk 9,42-50. Co łączy nauki Jezusa zawarte w tym fragmencie ewangelii?`

Na pierwszy rzut oka może się wydawać, że jest to przypadkowy zbiór kilku fragmentów nauczania Jezusa zebrany bez żadnego motywu przewodniego. Jednak bliższe przyjrzenie się wskazuje na to, że każde kolejne ostrzeżenie wiąże się z poprzednim przy pomocy kluczowych słów. Cały ten fragment ewangelii jest osnuty wokół trzech zasadniczych słów, które przewijają się przezeń raz po raz: gorszyć, ogień oraz sól.

Pierwsze ostrzeżenie mówi o maluczkich, czyli chyba o ludziach nowych w wierze. Nauczyciele i przywódcy w Królestwie Bożym są zobowiązani opiekować się nowo nawróconymi w szczególny sposób, podobnie jak w czasach starotestamentowych wierzący byli zobowiązani opiekować się osobami najsłabszymi w społeczeństwie — wdowami, sierotami i obcymi przybyszami. Jezus używa hiperboli, mówiąc, że lepiej byłoby zostać utopionym w morzu niż doprowadzić jednego z tych maluczkich do grzechu.

Słowo zgorszyć wprowadza nas do najdłuższego ostrzeżenia w tym fragmencie ewangelii. Czytelnik ma przed sobą dwa wyzwania. Po pierwsze, czy Jezus rzeczywiście uczy, że należy odciąć sobie rękę lub stopę albo wyłupić oko? Po drugie, czy Jezus uczy o wiecznie płonącym piekle? Odpowiedź na oba pytania brzmi:

— Nie.

Jezus nie zaleca okaleczania siebie i innych. Tego rodzaju praktyki nie są zgodne z wolą Bożą (por. Pwt 14,1; 1 Krl 18,27-28). Jezus posłużył się hiperbolą, by podkreślić to, co chciał wyrazić. Jeśli utrata ręki, stopy czy oka jest czymś strasznym, to o ileż większym nieszczęściem jest, gdy chrześcijanin grzeszy!

Odpowiedź na drugie pytanie także jest przecząca. Jezus nie uczy o wiecznie płonącym piekle. Skąd to wiemy? Po pierwsze cały ten fragment ewangelii posiada nieco komiczną wymowę. Wyobraź sobie ludzi wkraczających do nieba z jednym okiem, jedną stopą czy jedną ręką. Potem wyobraź sobie całych i zdrowych ludzi idących do piekła. Czy nie powinno być odwrotnie? Zdrowy człowiek w piekle? To komiczne. Tak komiczna ilustracja poważnej skądinąd kwestii zmusza czytelnika do spostrzeżenia, iż Jezus celowo stosuje przenośny język. Grzech jest czymś znacznie gorszym niż utrata ręki, stopy czy oka.

Co do czasu związanego z piekłem, to z pewnością jego skutki są wieczne, ale nie sam ogień. „Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16). Potępieni nie będą płonąć wiecznie, ale zginą na zawsze, a to ogromna różnica!