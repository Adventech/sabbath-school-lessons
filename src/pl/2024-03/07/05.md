---
title:  Kto jest największy?
date:  14/08/2024
---

`Przeczytaj Mk 9,30-41. Czym różniła się druga zapowiedź śmierci i zmartwychwstania od pierwszej (por. Mk 8,31)? O co spierali się uczniowie i jakie pouczenie skierował do nich Jezus?`

W pierwszej zapowiedzi Jezus nawiązał do tych, którzy Go odrzucą i zabiją. W drugiej zapowiedzi Jezus wskazał to, iż zostanie zdradzony. Nie wymienił imienia zdrajcy, ale czytelnik już je zna, gdyż Judasz został zidentyfikowany wcześniej (zob. Mk 3,19). Jezus ponownie zaznaczył, że zostanie zabity i zmartwychwstanie trzeciego dnia. Jednak wydaje się, że uczniowie jeszcze mniej uwagi zwrócili na szczegóły tej zapowiedzi niż poprzednio. Niemiłe wieści zazwyczaj nie budzą ochoty do rozmów.

W Mk 8,27 czytamy, że Jezus przebywał na północ od Jeziora Galilejskiego — w pobliżu Cezarei Filipa. W Mk 9,30 Jezus przechodzi przez Galileę, a w Mk 9,33 wkracza do Kafarnaum. Nietrudno pojąć, że wędrował z północy na południe. Gdy wszedł do Kafarnaum, nie było z Nim Jego uczniów, gdyż zostali z tyłu. Gdy przybyli wreszcie do domu, w którym się zatrzymał, zapytał ich, o czym rozmawiali w drodze. Żaden nie zabrał głosu, gdyż czuli się wyraźnie zakłopotani Jego pytaniem, niemal jak dzieci przyłapane na czymś, czego nie wolno im robić. W drodze spierali się bowiem o to, kto z nich jest największy. Choć mało kto jest gotowy się do tego przyznać, większość ludzi nierzadko zastanawia się nad kwestią wielkości. Jednak w Królestwie Bożym kwestia ta zostaje odwrócona.

Jezus zareagował na problem dwuetapowo. Po pierwsze złożył wyraźne oświadczenie, iż aby być pierwszym (największym), trzeba się stać sługą. Następnie Jezus zilustrował znaczenie swoich słów przy pomocy gestu. Zapewne wśród słuchających go znajdowało się dziecko. Jezus ujął je i postawił w środku grupy. Dziecko z pewnością poczuło się zawstydzone i onieśmielone. Jezus wziął je w ramiona, a potem powiedział, że kto przyjmuje takie małe dziecko w Jego imieniu, przyjmuje Jego samego. A kto przyjmuje Jego, przyjmuje także Ojca. Tak więc najmniejsze dziecko jest związane z samym Bogiem.

Jan zadał pytanie dotyczące tych, którzy nie należeli do nich, a Jezus odpowiedział:

— Ci, którzy nie są przeciwko nam, są z nami.

Pan potwierdził, że nawet najmniejsza pomoc okazana ludziom pełniącym chrześcijańską służbę nie pozostaje niezauważona w niebie.

`Jaki jest biblijny pogląd dotyczący wielkości w porównaniu z poglądem świata na ten temat? Którym poglądem kierujesz się w codziennym życiu?`