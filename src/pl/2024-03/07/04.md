---
title:  Góra i tłum
date:  13/08/2024
---

`Przeczytaj Mk 9,1-13. Co Piotr, Jakub i Jan ujrzeli pewnej nocy na górze, na którą zabrał ich Jezus?`

Przepowiednia Jezusa zawarta w Mk 9,1, iż niektórzy z towarzyszących Mu nie doświadczą śmierci, zanim nie ujrzą Królestwa Bożego przychodzącego w mocy, spełniła się zaledwie po kilku dniach, gdy zabrał On ze sobą Piotra, Jakuba i Jana, udając się z nimi na górę. Tam przemienił się przed nimi w chwale Królestwa Niebios.

Eliasz i Mojżesz przybyli z nieba i „rozmawiali z nim” (Łk 9,30). Łukasz zanotował, iż mówili o Jego odejściu (gr. eksodos), które miało wkrótce nastąpić w Jerozolimie (zob. Łk 9,31 BI). Zatem ta scena uwielbienia była powiązana z nadchodzącą śmiercią Jezusa na krzyżu (por. Mk 9,9). To objawienie miało być źródłem nadziei dla uczniów, gdy ujrzą Jezusa ukrzyżowanego.

Gdy rankiem zstępowali z góry, trzej uczniowie zapytali Jezusa, co oznacza przepowiednia, że Eliasz ma przyjść, zanim pojawi się Mesjasz. Najwyraźniej oczekiwanie to wiązało się z proroctwem Ml 3,23-24, symbolicznie nawiązującym do proroka Eliasza. Na to pytanie Jezus odpowiedział, że Eliasz już przyszedł. Oczywiście miał na myśli Jana Chrzciciela. Jak zabito Jana Chrzciciela, tak i Jezus miał umrzeć z rąk nieprzyjaciół, ale miał także powstać z martwych trzeciego dnia.

Po nocnym uwielbieniu scena rozgrywająca się u podnóża góry porażała smutnym zamętem (zob. Mk 9,14-29). Dziewięciu uczniów miało do czynienia z opętanym chłopcem, którego nie potrafili uzdrowić. Gdy Jezus zobaczył to, ludzie wybiegli Mu na spotkanie. Autor ewangelii opisuje moc, jaką demon miał nad dzieckiem. Jezus poświęcił nieco czasu, wypytując o szczegóły opętania. Zrozpaczony ojciec zawołał:

— „Jeżeli coś możesz, zlituj się nad nami i pomóż nam” (Mk 9,22).

Jezus dostrzegł w tych słowach przejaw zwątpienia. Jego odpowiedź miała oznaczać:

— Dlaczego mówisz: Jeżeli coś możesz? (Zob. Mk 9,23).

Nagle ojciec uświadomił sobie, że nie tylko jego syn ma problem — on także jest dotknięty przekleństwem niewiary. Zrozumiał, że to właśnie jego niewiara mogła sprawiać, że jego syn nie mógł być uwolniony. Zrozpaczony ojciec zdał się na miłosierdzie Jezusa, wypowiadając pamiętne słowa:

— „Wierzę, pomóż niedowiarstwu memu” (Mk 9,24).

Wtedy Jezus wypędził demona, który wyszedł z chłopca.

`W jakich sytuacjach byłeś zmuszony wołać do Boga: Wierzę, pomóż niedowiarstwu memu? Czego nauczyłeś się z tych doświadczeń?`