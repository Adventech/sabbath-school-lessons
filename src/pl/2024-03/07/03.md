---
title:  Cena uczniostwa
date:  12/08/2024
---

`Przeczytaj Mk 8,31-38. Czego Jezus uczy w tych słowach o cenie, jaką trzeba zapłacić za podążanie za Nim?`

Uczniowie dotarli do ważnego punktu zwrotnego w ich więzi z Jezusem. Wiedzieli już, że On jest Mesjaszem. Czytelnicy Ewangelii Marka wiedzieli o tym od początku tej księgi (zob. Mk 1,1), a zatem mieli przewagę nad pierwszymi uczniami, którzy stopniowo dochodzili do tego zrozumienia.

Gdy Jezus po raz pierwszy powołał swoich uczniów, zapowiedział im, że uczyni ich „rybakami ludzi” (Mk 1,17). Nie wymienił im, jakie trudności ich czekają. Jednak teraz, gdy naprawdę wiedzieli, kim On jest, ukazał im cel swojej misji, iż musi wiele wycierpieć, zostać odrzucony i zabity, a potem zmartwychwstanie trzeciego dnia.

Była to dla nich wstrząsająca informacja. Piotr, który właśnie wyznał, iż Jezus jest Mesjaszem, wziął Go na stronę i zganił za to, że mówi takie rzeczy. Wszystko wcześniej zostało powiedziane w sposób ogólny, dotyczący wszystkich uczniów, ale teraz autor ewangelii zapisał słowa Jezusa, które musiały mocno ukłuć Piotra osobiście. Jezus nazwał go szatanem i kazał mu iść precz, gdyż jego sugestie nie były zgodne z wolą Boga.

„Słowa Piotra nie mogły przynieść Jezusowi pomocy ani pociechy w czekającej Go wielkiej próbie. Nie zgadzały się one z Bożym celem łaski wobec zgubionego świata ani z nauką o samopoświęceniu, której Chrystus przyszedł nauczyć własnym przykładem”22.

Wyznawcy Jezusa są powołani do jedności celu z Nim — mają brać krzyż i podążać za Nim. Ukrzyżowanie było najokrutniejszą oraz najbardziej upokarzającą i przerażającą metodą wykonania wyroku śmierci stosowaną przez Rzymian. Każdy człowiek za wszelką cenę chciał uniknąć rzymskiego krzyża. Dlaczego zatem ktokolwiek miałby przyjąć krzyż jako symbol swojego poświęcenia się Jezusowi?

Jezus objaśnił nie tylko cenę uczniostwa, ale także jego wielką wartość. Paradoksem chrześcijańskiej wiary jest to, że utrata życia oznacza zachowanie go. W przeciwieństwie do tego zdobycie całego świata połączone z utratą życia wiecznego jawi się jako nonsensowne. Amerykański misjonarz Jim Elliot23 (1927-1956) zgrabnie wyraził to w swoim dzienniku z dnia 28 października 1949 roku: „Nie jest głupcem ten, kto oddaje coś, czego nie może zatrzymać, aby zyskać to, czego nie może stracić”24.

`„Kto miłuje życie swoje, utraci je, a kto nienawidzi życia swego na tym świecie, zachowa je ku żywotowi wiecznemu” (J 12,25). W jaki sposób doświadczyłeś prawdziwości tych słów?`