---
title:  Wyraźne widzenie
date:  11/08/2024
---

`Przeczytaj Mk 8,22-30. Dlaczego Jezus musiał dwukrotnie dotknąć niewidomego, by go uzdrowić. Jaka lekcja jest zawarta w opisie tego cudu?`

W ewangeliach opisany jest szereg uzdrowień ludzi niewidomych dokonanych przez Jezusa. Oprócz tego fragmentu w 8. rozdziale Ewangelii Marka możemy podać przykład uzdrowienia niewidomego Bartymeusza w Mk 10,46-52. Mateusz mówi o dwóch niewidomych (zob. Mt 20,29-34), a Jan przedstawia historię uzdrowienia człowieka, który urodził się niewidomy, a odzyskał wzrok, gdy na polecenie Jezusa obmył oczy w sadzawce Syloe (zob. J 9,1-7).

Jednak uzdrowienie opisane w 8. rozdziale Ewangelii Marka jest szczególne. Jego opis znajduje się wyłącznie w Ewangelii Marka i jest to jedyny cud Jezusa, który wymagał dwuetapowego podejścia w celu uzyskania ostatecznego efektu. Jednym z elementów tej historii jest to, iż Jezus ujął niewidomego za rękę i wyprowadził go poza wioskę. W tym geście możemy dojrzeć współczucie Jezusa dla cierpiącego człowieka.

Dlaczego potrzebne były dwa dotknięcia? Ponieważ był to jedyny cud, w którym Jezus musiał powtórzyć swoje działanie, to z pewnością powodem tego powtórzenia nie był niedostatek mocy. Przypuszczalnie jest to raczej obrazowa przypowieść ilustrująca to, jak duchowy wzrok potrzebuje czasu, by się rozwinąć. Podobnie było z uczniami Jezusa. Cała ta część ewangelii (zob. Mk 8,22-10,52) zaczyna się i kończy uzdrowieniem niewidomego. W tej części Ewangelii Marka zawarte są zapowiedzi Jezusa dotyczące Jego nadchodzącej śmierci. Choć Jezus wielokrotnie zapowiadał to wydarzenie, to jednak Jego uczniowie nie mogli pojąć tego, na co pragnął On ich przygotować. Przywrócenie fizycznego wzroku stanowi metaforę świadomego uczniostwa.

Nauczyciele lubią pytania. Nierzadko pytania zadawane przez nauczycieli są kluczem do umysłu uczniów. W tym fragmencie 8. rozdziału Ewangelii Marka dochodzimy do punktu zwrotnego księgi. Trzy rzeczy potwierdzają to spostrzeżenie. Po pierwsze Jezus zapytuje swoich uczniów o to, za kogo Go uważają, a więc o coś, o co nie pytał ich wcześniej. Po drugie Piotr jako pierwszy nieopętany przez demony człowiek oświadcza, że Jezus jest Mesjaszem. Po trzecie zaraz po tym objawieniu tożsamości Jezusa zaczyna On wyjaśniać, dokąd zmierza — na krzyż.

Dlaczego Jezus nakazał swoim uczniom, by nikomu nie mówili, że jest On Mesjaszem? Ten nakaz wydaje się przeciwny celowi, jakim jest ustanowienie Królestwa Bożego. Jednak w czasach Jezusa słowo Mesjasz budziło skojarzenia polityczne wyraźnie zabarwione wrogością wobec rzymskiej okupacji. Jezus nie przyszedł po to, by się stać jakimś politycznym Mesjaszem, stąd nakaz milczenia dotyczący Jego tożsamości.

`Czego historia ta uczy nas o momentach, gdy ważne jest zachowanie milczenia w pewnych sprawach, nawet jeśli dobrze znamy prawdę dotyczącą ich?`