---
title:  Niezapomniane nabożeństwo
date:  08/07/2024
---

`Przeczytaj Mk 1,21-28. Jakie niezapomniane wydarzenie nastąpiło w synagodze w Kafarnaum i jakie duchowe prawdy zostały wyrażone w tym ewangelicznym sprawozdaniu?`

Większość chrześcijan zachowuje w pamięci pewne rzeczy, które zdarzyły się na ich chrześcijańskiej drodze — decyzję pójścia za Jezusem, dzień chrztu, kazanie, które wywarło na nich szczególny wpływ, czy spotkanie modlitewne, podczas którego odczuli oni szczególnie obecność Boga. Niektóre takie chwile mogą być nie tylko pamiętne, ale także mogą stanowić punkty zwrotne w życiu tych ludzi.

Takim wydarzeniem mogło być to, co stało się w synagodze w Kafarnaum i zostało opisane w 1. rozdziale Ewangelii Marka: „I zdumiewali się nad nauką jego, gdyż nauczał ich jako moc mający, a nie jak uczeni w Piśmie” (Mk 1,22). Gdy Jezus nauczał, pod wpływem Jego słów ujawnił się demon, który opętał jednego z mężczyzn obecnych w synagodze. W pewnej chwili opętany zerwał się i zaczął wykrzykiwać słowa, które podsuwał mu demon:

— „Cóż mamy z tobą, Jezusie Nazareński? Przyszedłeś nas zgubić? Wiem, kim Ty jesteś, święty Boży” (Mk 1,24).

Jezus zgromił demona i nakazał mu opuścić owego nieszczęśnika.

Pomyśl, co wynika ze słów wypowiedzianych przez demona.

Demon rozpoznał Jezusa jako Świętego Bożego. Uznał, że Jezus jest autentycznym posłańcem Boga w przeciwieństwie do nieczystych i nieświętych zastępów szatana. W ramach nabożeństwa należałoby spodziewać się obecności czystych i świętych istot, a nie nieczystych duchów. To wydarzenie ukazuje wyraźny kontrast między siłami dobra a siłami zła. Widzimy tu mocno ukazane realia wielkiego boju. Ludzie nie wiedzieli jeszcze, kim jest Jezus, ale demon to wiedział i nie wahał się tego publicznie wyznać.

Nakaz pozostawienia w spokoju dręczonego człowieka jest zrozumiały, ale dlaczego Jezus nakazał demonowi zamilknąć? Począwszy od tego wersetu w Ewangelii Marka, pojawia się szczególny motyw — Jezus nakazuje milczenie w kwestii swojej tożsamości. Bibliści nazywają to mesjańską tajemnicą.

Nakaz milczenia wyartykułowany przez Jezusa wydaje się sensowny ze względu na polityczny wymiar mesjańskich oczekiwań w tamtym czasie. Publiczne przyznanie się do bycia Mesjaszem pociągało za sobą istotne ryzyko. Jednak niezależnie od nakazu milczenia Jezus wyraźnie objawiał, kim jest. Z czasem stało się jasne, że tożsamości Jezusa nie da się ukryć, a prawda o tym, kim On jest, stanie się sednem przesłania ewangelii. Ludzie muszą nie tylko wiedzieć, kim jest Jezus, ale także zdecydować, jak odpowiedzą na Jego przyjście i co oznacza ono dla nich.

`Gdy staramy się wydawać świadectwo bliźnim, kiedy rozsądną postawą jest nieujawnianie wszystkiego, co wiemy o teraźniejszej prawdzie?`