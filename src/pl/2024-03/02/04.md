---
title:  Więcej o sobotniej działalności
date:  09/07/2024
---

`Przeczytaj Mk 1,29-34. W jaki sposób Jezus pomógł rodzinie Szymona Piotra i jakie duchowe lekcje płyną z tego wydarzenia?`

Po niezwykłym nabożeństwie w synagodze Jezus udał się wraz z grupką swoich uczniów (Piotrem, Andrzejem, Jakubem i Janem) do domu Piotra, najwidoczniej, by spędzić tam resztę soboty na wspólnym posiłku i rozmowie.

Jednak mir domowy zakłóciła przykra okoliczność. Otóż teściowa Piotra zachorowała i miała wysoką gorączkę, co w tamtych czasach nie wróżyło nic dobrego. Poważna infekcja mogła zakończyć się śmiercią. Jezus podszedł do chorej, ujął ją za rękę i podniósł z łoża. Natychmiast poczuła się lepiej i zaczęła się krzątać, by ugościć Jezusa i Jego uczniów. Oto przykład tego, jak ci, którzy zostali zbawieni i uzdrowieni przez Jezusa, służą bliźnim w odpowiedzi na okazaną im łaskawość!

Marek wiele razy opisał uzdrowienia dokonane przez Jezusa przez dotknięcie chorej osoby (zob. Mk 1,41; 5,41), choć były także przypadki, w których nie wspomniał o tym (zob. Mk 2,1-12; 3,1-6; 5,7-13).

Jednak służba Jezusa tego dnia nie skończyła się na tym. Po zachodzie słońca wielu ludzi przybyło do domu Piotra, prosząc o uzdrowienie. Niewątpliwie albo byli świadkami tego, co wydarzyło się w synagodze, albo usłyszeli o tym od innych. Autor ewangelii nie powiedział czytelnikom, iż chorzy czekali, aż sobota dobiegnie końca wraz z zachodem słońca. Najwyraźniej był pewny, że będzie to dla nich zrozumiałe. To oznacza, że adresaci Ewangelii Marka znali praktykę świętowania soboty.

Marek mówi, że niemal wszyscy mieszkańcy miasteczka zebrali się tego wieczora u drzwi domu teściowej Piotra (zob. Mk 1,33). Z pewnością Jezus spędził sporo czasu, pomagając im.

„Godzina po godzinie ludzie przychodzili i odchodzili; nikt nie wiedział, czy jutro Uzdrowiciel będzie wśród nich. Kafarnaum nigdy jeszcze nie przeżywało takich chwil. Powietrze wypełniał głos triumfu i okrzyki wyzwolenia. Zbawiciel cieszył się, widząc radość, jaką wzbudził. Gdy patrzył na cierpienia tych, którzy przychodzili do Niego, Jego serce było poruszone współczuciem i radował się, że jest w stanie przywrócić im zdrowie i szczęście.

Jezus nie zaprzestał pracy, dopóki nie został uzdrowiony ostatni cierpiący. Była już późna noc, gdy tłum odszedł i nad domem Szymona zapadła cisza. Długi, pełen wrażeń dzień minął i Jezus zapragnął odpocząć. Lecz miasto było jeszcze pogrążone we śnie, gdy Zbawiciel, »przed świtem, wstał, wyszedł i udał się na puste miejsce, i tam się modlił« (Mk 1,35)”4.