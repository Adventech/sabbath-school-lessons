---
title:  Czy potrafisz dochować tajemnicy?
date:  11/07/2024
---

`Przeczytaj Mk 1,40-45. Czego wersety te uczą nas o Jezusie i Jego postawie wobec osób marginalizowanych przez społeczeństwo?`

Trąd opisany w tym fragmencie ewangelii i w całym Starym Testamencie oznacza nie tylko to, co znamy jako chorobę Hansena (klasyczny trąd). Biblijna definicja trądu obejmuje wszelkie poważne schorzenia objawiające się na skórze, w tym rozmaite zakażenia skóry. Choroba Hansena pojawiła się na starożytnym Bliskim Wschodzie około trzeciego wieku przed Chrystusem5. Tak więc trędowaty, o którym mowa w tym fragmencie ewangelii, mógł cierpieć na chorobę Hansena, choć nie mamy co do tego pewności. Tak czy inaczej, jego choroba była niezwykle dotkliwa.

Trędowaty wierzył, że Jezus może go oczyścić. Według 13. rozdziału Księgi Kapłańskiej trędowaty był rytualnie nieczysty i powinien był unikać kontaktu ze zdrowymi ludźmi, aby ich nie zanieczyścić (zob. Kpł 13,45-46).

Jednak Jezus był przejęty współczuciem dla trędowatego, a uzdrawiając go, dotknął go. „A Jezus, zdjęty litością, wyciągnął rękę swoją, dotknął się go i rzekł mu:

— Chcę, bądź oczyszczony!” (Mk 1,41).

Ten gest powinien uczynić Jezusa rytualnie nieczystym do wieczora, po czym Jezus powinien był wykąpać się, aby odzyskać rytualną czystość (por. 13., 14. i 15. rozdział Księgi Kapłańskiej). Jednak Marek wyraźnie wskazuje, że Jezus nie tylko nie uległ zanieczyszczeniu, ale dotykając trędowatego, oczyścił go. Tak więc przepis dotyczący rytualnej nieczystości nie miał w tym przypadku zastosowania.

Jezus odesłał uzdrowionego człowieka do kapłana i polecił mu złożyć ofiarę zgodnie z przepisami prawa Mojżeszowego dotyczącymi przypadków uzdrowienia podanymi w 14. rozdziale Księgi Kapłańskiej. W Ewangelii Marka Jezus jest przedstawiony jako Ten, który broni nauki Mojżesza i popiera ją (zob. Mk 7,10; 10,3-4; 12,26.29-31). Jego postawa jest przeciwieństwem postępowania przywódców religijnych, o których czytamy w 7., 10. i 12. rozdziale Ewangelii Marka, że wypaczali pierwotną intencję nauczania przekazanego przez Mojżesza. Te szczegóły wyjaśniają, dlaczego Jezus nakazał uzdrowionemu milczenie (zob. Mk 1,44). Gdyby opowiedział kapłanom, że to Jezus go uzdrowił, ci mogliby wydać decyzję, kierując się swoimi uprzedzeniami wobec Jezusa.

Jednak uzdrowiony człowiek nie zrozumiał tego, więc wbrew poleceniu Jezusa rozgłosił wokoło, co go spotkało, wskutek czego Jezus nie mógł otwarcie działać w okolicznych miastach.

`Jak możemy zachować ostrożność, by nie uczynić nic, co zaszkodziłoby głoszeniu ewangelii, nawet jeśli kierujemy się najlepszymi intencjami?`