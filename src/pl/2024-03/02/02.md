---
title:  Pójdźcie za mną
date:  07/07/2024
---

`Przeczytaj Mk 1,16-20. Kogo Jezus powołał jako swoich uczniów i jak ludzie ci odpowiedzieli na to powołanie?`

W 1. rozdziale Ewangelii Marka niewiele jest zapisanych słów Jezusa. Jednak w Mk 1,17 zawarte są Jego słowa skierowane do dwóch rybaków — Szymona, nazwanego później Piotrem, oraz jego brata, Andrzeja. Bracia ci łowili ryby w Jeziorze Galilejskim. Marek nie wspomina nic o łodzi i innych rybackich akcesoriach, co może sugerować, że Piotr i Andrzej nie należeli do ludzi zamożnych i łowili najprostszą możliwą metodą — brodząc w wodzie i zarzucając sieć na płyciźnie. W przeciwieństwie do nich w Mk 1,19-20 Jakub i Jan nie tylko korzystają z łodzi, ale mają także do pomocy sługi swojego ojca, co świadczy, że należeli do klasy średniej. Jednakowoż Łukasz sugeruje, że przypuszczalnie nieco później Piotr posiadał łódź, a Jakub i Jan byli wspólnikami Piotra i Andrzeja (zob. Łk 5,1-11). Ewangelia Marka niejako mimochodem ukazuje porównanie między tymi dwiema parami braci, wskazując w ten sposób, że Jezus powoływał swoich uczniów, nie kierując się ich pochodzeniem czy zamożnością. Jeśli odpowiadali na Jego powołanie, to powierzał im jednakowo pozyskiwanie ludzi dla Królestwa Bożego.

`Dlaczego ludzie ci w odpowiedzi na powołanie Jezusa natychmiast (zob. Mk 1,16-20) porzucili wszystko i poszli za Nim?`

Ewangelia Jana przedstawia pełniejszy obraz wydarzeń (zob. J 1,29-42). Uświadamia nam, że bracia byli uczniami Jana Chrzciciela i usłyszeli Jego świadectwo o Jezusie:

— „Oto Baranek Boży, który gładzi grzech świata” (J 1,29).

Gdy Jezus powrócił z pustyni, spotkali Go nad Jordanem i rozmawiali z Nim. Tak więc przyjęcie powołania do służby skierowanego do nich przez Jezusa nie było żadnym nieopatrznym krokiem ani brawurą z ich strony. Była to przemyślana decyzja.

Dlaczego Marek nie podał więcej szczegółów? Przypuszczalnie dlatego, by podkreślić moc Jezusa. Na Jego wezwanie rybacy odpowiadają, a ich życie i świat zmieniają się bezpowrotnie.

`Co musiałeś porzucić, by pójść za Jezusem? (Pomyśl, co wynika z twojej odpowiedzi, zwłaszcza jeśli trudno ci cokolwiek wymienić).`