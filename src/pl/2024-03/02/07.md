---
title:  Do Dalszego Studium
date:  12/07/2024
---

Jaki obraz Jezusa przedstawia 1. rozdział Ewangelii Marka? Jezus autorytatywnie wzywa uczniów, by poszli za Nim, a oni odpowiadają na powołanie. On jest święty w przeciwieństwie do nieczystych duchów służących szatanowi. Wielki bój toczy się między dobrem a złem, a Jezus jest potężniejszy niż wszystkie demony. Jezus okazuje współczucie dla chorych i pomaga im, jak nikt inny nie może im pomóc. Dotyka trędowatych, a ci zostają uzdrowieni.

„Jezus mówił w synagodze o królestwie, które przyszedł ustanowić, i o swej misji uwolnienia więźniów szatana. W pewnej chwili Jego słowa przerwał krzyk grozy. Z tłumu wysunął się opętany człowiek, krzycząc:

— »Cóż mamy z tobą, Jezusie Nazareński? Przyszedłeś nas zgubić? Wiem, kim Ty jesteś, święty Boży« (Mk 1,24).

Powstało wielkie zamieszanie i trwoga. Uwaga ludzi odwróciła się od Chrystusa i Jego słów. To właśnie miał na celu szatan, kierując swą ofiarę do synagogi. Ale Jezus zgromił go, mówiąc:

— »Zamilknij i wyjdź z niego!

A demon rzucił go na środek i wyszedł z niego, nie wyrządziwszy mu żadnej szkody« (Łk 4,35).

(...). Ten, który zwyciężył szatana podczas kuszenia na pustyni, ponownie stanął twarzą w twarz ze swym wrogiem. Demon użył całej swej siły, aby utrzymać władzę nad ofiarą. Wycofać się z pola walki oznaczałoby oddać zwycięstwo Jezusowi. (...). Lecz Zbawiciel przemówił z mocą i uwolnił go”6.

Nasz Pan prowadził bardzo aktywną działalność, wędrując z miejsca na miejsce i niemal nieustannie przebywając wśród ludzi. W jaki sposób utrzymywał spokojne i zrównoważone podejście do swojej służby i ludzi, którym służył? Niewątpliwie ważną częścią tego doświadczenia była Jego codzienna praktyka modlitewna.

Zastanów się nad odpowiednim dla ciebie planem uwzględniającym czas na modlitwę i studiowanie Pisma Świętego. Określ, co najlepiej sprawdzi się w twoim przypadku, a następnie rozwijaj w spokoju twoją duchową praktykę pod kierunkiem Ducha Świętego i Słowa Bożego7.

**Pytania Do Dyskusji**

`1. Podczas wspólnego studium biblijnego omówcie kwestię modlitwy i jej znaczenie w życiu chrześcijan. Jakie pytania dotyczące celu i skuteczności modlitwy zadają ludzie?`

`2. Podczas wspólnego studium biblijnego omówcie też przypadki, w których niewskazane może być mówienie zbyt dużo o naszej wierze. Kiedy milczenie w tej kwestii jest złotem i kiedy możemy się tak zachowywać, nie idąc na kompromis w wydawaniu świadectwa o naszej wierze?`

`3. Kim są „trędowaci” w twojej kulturze? Jak Kościół może zwracać się do nich i „dotykać” ich, niosąc im duchowe uzdrowienie w mocy ewangelii Jezusa?`