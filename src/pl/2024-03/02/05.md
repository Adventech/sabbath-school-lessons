---
title:  Tajemnica służby Jezusa
date:  10/07/2024
---

`Przeczytaj Mk 1,35-39. Jakie ważne lekcje płyną z tego, co uczynił Jezus po wydarzeniach w Kafarnaum?`

Jezus wstał przed wschodem słońca i udał się na pustkowie, by się modlić. W Mk 1,35 podkreślono, że modlitwa była celem działania Jezusa. Czasowniki w tym zdaniu: wstał, wyszedł i udał się, występują w czasie przeszłym dokonanym, oznaczającym czynność, która zaszła w przeszłości i została całkowicie dokonana. Jednak czasownik modlił się, występuje w czasie przeszłym niedokonanym, oznaczającym zwłaszcza w tym przypadku niezakończony proces. Jezus trwał w modlitwie/był pogrążony w modlitwie. Marek podkreśla także to, jak wcześnie Jezus udał się na modlitwę, wskazując, że spędzał dużo czasu sam na sam z Bogiem.

Ewangelie przedstawiają Jezusa jako Człowieka Modlitwy (zob. Mt 14,23; Mk 6,46; J 17,1-26). Wydaje się, że to właśnie było tajemnicą mocy, jaka towarzyszyła Jego działalności.

`Przeczytaj Łk 6,12. Co werset ten mówi o praktyce modlitewnej Jezusa?`

Wielu chrześcijan świadomie planuje czas przeznaczony na modlitwę. Jest to dobra i właściwa praktyka, ale może się stać rutyną i obowiązkiem do odhaczenia na liście codziennych zajęć. Jednym ze sposobów przełamania rutyny jest zmienianie od czasu do czasu pory modlitwy czy modlenie się dłużej niż zwykle. Chodzi o to, by nie zamknąć się w jakiejś formule przestrzeganej z żelazną konsekwencją.

Piotr i jego towarzysze nie udali się z Jezusem na miejsce modlitwy. Wydaje się jednak, że znali to miejsce, gdyż później znaleźli Go. Stwierdzenie, że wszyscy szukali Jezusa, sugeruje, że po niezwykłych przeżyciach poprzedniego dnia powinien kontynuować uzdrawianie i nauczanie. Ku zaskoczeniu uczniów Jezus stwierdził, że musi poszerzyć pole swojej działalności i pełnić służbę także w innych miejscach. „I rzekł im:

— Pójdźmy gdzie indziej, do pobliskich osiedli, abym i tam kazał, bo po to przyszedłem” (Mk 1,38).

`Skoro Jezus potrzebował spędzać tak dużo czasu na modlitwie, o ileż bardziej my tego potrzebujemy? Czego uczy nas przykład Jezusa w tej kwestii?`