---
title:  Wystrzegajcie się złego chleba
date:  08/08/2024
---

`Przeczytaj Mk 8,11-13. Jaka postawa faryzeuszów dotkliwie rozczarowała Jezusa?`

Dlaczego Jezus nie zademonstrował swojej boskiej mocy i nie przekonał wątpiących? Problem ten sięga końca 3. rozdziału Ewangelii Marka, gdzie Jezus mówi o grzechu przeciwko Duchowi Świętemu. Jeśli ktoś jest głuchy i ślepy na prawdę, to kolejne cuda, a nawet specjalne znaki z nieba, nie przekonają go. Zostaną odrzucone jak wszystko wcześniej. Nawet cuda nie wystarczą, by przekonać tych, którzy postanowili nie wierzyć.

`Przeczytaj Mk 8,14-21. O czym zapomnieli uczniowie i jak Jezus wykorzystał tę okazję, by nauczyć ich ważnej prawdy?`

Jezus postanowił ostrzec uczniów przed kwasem faryzeuszy i Heroda (zob. Mk 8,15), to znaczy ich sposobem postępowania (por. Mt 16,12).

Uczniowie nie zrozumieli, o czym Jezus mówi. Sądzili, że ostrzega ich przed rzeczywistym kwasem chlebowym. Jak zawsze to było w takich sytuacjach, Jezus wyłożył im to jaśniej. Zadał im szereg pytań, w tym kilka retorycznych, wyrażających Jego zdziwienie i zawód z powodu braku zrozumienia Jego misji. Jego słowa nawiązują do tego, co powiedział w Mk 4,10-12 o tych, którzy są na zewnątrz i nie rozumieją. Jego mocne słowa miały wybudzić uczniów z duchowego letargu.

W Mk 8,19-20 Jezus zadaje proste pytania dotyczące oczywistych faktów: Jak wiele koszów resztek chleba zebrali, gdy nakarmił pięć tysięcy mężczyzn (zob. Mk 6,30-44) oraz cztery tysiące osób (zob. Mk 8,1-10)? Pytania te miały uświadomić uczniom, że brak środków finansowych nie jest przeszkodą dla Jezusa, Mesjasza. Jego ostatnie pytanie w Mk 8,21 jest znowu retoryczne:

— „Jeszcze nie rozumiecie?”.

Pomyśl o tym wszystkim, co do tej pory widzieli i czego doświadczyli z Jezusem.

`Jak możemy się nauczyć zachowywać serce i umysł otwarte na obecność Boga i Jego miłość? Pomyśl, jak wiele mamy dowodów istnienia Boga i okazywania Jego miłości. Dlaczego czasami tak łatwo przychodzi nam wątpić?`