---
title:  Okruchy dla psów
date:  06/08/2024
---

`Przeczytaj Mk 7,24-30. Jakie ważne lekcje są zawarte w tej historii?`

Historia następująca po stanowiącym spore wyzwanie fragmencie ewangelii, omówionym we wczorajszej części lekcji, także nasuwa trudne pytania. Dlaczego Jezus tak pogardliwie odniósł się do tej kobiety, porównując ją i jej rodaków do psów?

Jezus nie wyjaśnił tego wprost, ale dwa elementy Jego odpowiedzi na jej prośbę sugerują, czego chciał nauczyć ją i swoich uczniów. W Mk 7,27 Jezus mówi, że dzieci należy nakarmić wpierw. Skoro jest wpierw, to logicznie należy zakładać, że jest także potem. Drugi charakterystyczny element to fakt, iż Jezus użył zdrobniałej formy słowa psy, która oznacza nie tyle małe pieski, ile psy domowe mieszkające wraz z ludźmi, a nie psy żyjące na ulicy. Kobieta wychwyciła te dwa elementy, co znalazło odzwierciedlenie w jej odpowiedzi na słowa Jezusa i tę odpowiedź wyjaśnia.

Odpowiedź kobiety jest bardzo rzeczowa. Powiedziała ona:

— „Tak jest, Panie, wszakże i szczenięta jadają pod stołem z okruszyn dzieci” (Mk 7,28).

Jak kobieta ta wpadła na pomysł, by tak odpowiedzieć Jezusowi? Z pewnością motywowała ją miłość do córki. Jednak to sam Jezus naprowadził ją na taką odpowiedź. Powiedział wpierw, sugerując wyraźnie, że jest także potem, a ponadto zapewnił ją, że nawet jeśli niektórzy porównują ją do psa, to ma ona jednak miejsce w domu, u stołu. Jak domowy pies nie jest odpędzany od stołu, tak ona była na swoim miejscu, u stóp Jezusa, prosząc Go o pomoc dla swojej córki. Tak więc odważnie powołała się na swoje prawo podobne do prawa domowego psa do okruchów spadających ze stołu.

Odpowiedź kobiety świadczy o szczerości jej wiary. Nazywając niezwykły cud uzdrowienia jej córki na odległość okruszyną, wyraźnie zasugerowała, iż uznaje wielkość mocy Jezusa (skoro taki cud był okruszyną, to czym był cały chleb?). Kobieta zrozumiała, że spełnienie jej prośby było tak naprawdę drobiazgiem dla Niego. Jezus był pełen uznania dla jej wiary i oczywiście spełnił jej prośbę.

„Zbawiciel był zadowolony. Sprawdził jej wiarę w Niego. Postąpił z nią w sposób, który wyraźnie wskazywał, że ta, którą traktowano jako wyrzutka społeczności izraelskiej, nie jest już kimś obcym, ale dzieckiem należącym do domu Bożego. A jako dziecko ma przywilej udziału w darach Ojca”19.

`Dlaczego uprzedzenia rasowe i narodowe są sprzeczne z nauczaniem Jezusa? Jak możemy się ustrzec tego rodzaju niewłaściwych postaw?`