---
title:  Związany język
date:  07/08/2024
---

`Przeczytaj Mk 7,31-37. Kto został przyprowadzony do Jezusa i co Jezus uczynił dla niego?`

Z okolic Tyru i Sydonu Jezus nie wrócił do Galilei najkrótszą drogą. Wydaje się, że z regionu Tyru udał się na północ przez region Sydonu, a następnie w głąb lądu i przez tereny położone na północny wschód od Jeziora Galilejskiego, by wreszcie dotrzeć nad samo jezioro. Była to droga okrężna, wybrana przez Jezusa przypuszczalnie po to, by przeznaczyć więcej czasu na naukę dla Jego uczniów.

Tekst ewangelii nie wskazuje dokładnie na to, kto przyprowadził tego człowieka do Jezusa, ale jego problem był łatwo zauważalny — nie słyszał i z trudnością mówił. Utrata słuchu w znaczny sposób izoluje niesłyszących od otoczenia, a zaawansowana głuchota sprawia, że człowiek nie jest w stanie nauczyć się mówić. Wydaje się, że ów człowiek nie słyszał od urodzenia.

Jezus ulitował się nad głuchoniemym i zabrał go na stronę. Sposób, w jaki go uzdrowił, jest bardzo szczególny, zwłaszcza dla współczesnego czytelnika. Otóż Jezus włożył palce w uszy niesłyszącego, następnie splunął na swój palec, dotknął nim języka niemego i westchnął. Możemy zrozumieć to, że Jezus dotknął chorych części ciała głuchoniemego, ale dlaczego westchnął? „Patrząc ku niebu, westchnął na myśl o tych uszach, które nie chciały otworzyć się na prawdę, i o tych językach, które odmawiały uznania Odkupiciela”20.

Jezus w cudowny sposób przywrócił słuch głuchoniememu i sprawił, że zaczął on wyraźnie mówić. Jego westchnienie wskazuje granice, jakie Bóg nałożył na samego siebie w kwestii wolnego wyboru ludzkości. Bóg nie nagina ludzkiej woli. Ludzie mają prawdziwą wolność wyboru, komu powierzą kierowanie swoim życiem — Księciu Żywota czy księciu ciemności. Jezus mógł uzdrowić uszy niesłyszącego człowieka, ale nie mógł zmusić niewierzących serc, by uznały, że jest Mesjaszem.

Ta krótka historia ilustruje także to, czego Bóg może dokonać dla tych, którzy dobrowolnie zwracają się ku Niemu. Być może doświadczyłeś trudności w dzieleniu się wiarą, czując się jak niemowa i nie wiedząc, co powiedzieć. Ten cud może być dla ciebie źródłem nadziei, iż Pan Jezus może otworzyć twoje uszy, by stały się bardziej wyczulone na potrzeby bliźnich, oraz uzdolnić cię do dodawania im słowami otuchy w ich życiowym trudzie.

`Jak korzystasz z darów słuchania i mówienia, które otrzymałeś od Boga? W jakim celu ich używasz?`