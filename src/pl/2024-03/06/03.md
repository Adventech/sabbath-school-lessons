---
title:  Czyste ręce czy czyste serce?
date:  05/08/2024
---

`Przeczytaj Mk 7,14-19. Co Jezus miał na myśli, wypowiadając słowa zapisane w Mk 7,15?`

Słowa Jezusa w tych wersetach są zagadką dla wielu, gdy porównują je z przepisami zawartymi w 11. rozdziale Księgi Kapłańskiej dotyczącymi czystych i nieczystych pokarmów. Czyżby Jezus uchylił to starotestamentowe rozróżnienie? Czy adwentyści dnia siódmego mylą się, gdy uczą, że ci chrześcijanie, którzy jadają mięso, powinni spożywać mięso wyłącznie zwierząt określonych jako czyste?

Po pierwsze byłoby dziwne, gdyby Jezus w Mk 7,14-19 nagle uchylił zasady prawa Mojżeszowego, skoro nieco wcześniej w Mk 7,6-13 bronił Mojżesza w konfrontacji z tradycją. Po drugie tradycja głoszona przez faryzeuszy nie miała podstaw w nauce Starego Testamentu, a przepisy dietetyczne właśnie stamtąd pochodzą. Po trzecie, gdy Marek napisał (zob. Mk 7,19), że Jezus oczyścił wszystkie pokarmy, nie miał na myśli tego, że Jezus uznał za pokarm to, co według prawa pokarmem nie jest, a jedynie podważył tradycję, według której to, co czyste, stawało się nieczyste przez zetknięcie z tym, co faryzeusze uważali za nieczyste. Dotyczy to na przykład fałszywego założenia, że skoro można się stać rytualnie nieczystym przez dotknięcie poganina, to można także stać się nieczystym przez dotknięcie pokarmu, którego wcześniej dotknął poganin.

`Przeczytaj Mk 7,20-23. Co według Jezusa sprawia, że człowiek staje się nieczysty?`

W Mk 7,19 Jezus zauważa, że pokarm nie dostaje się do serca, ale do żołądka, a następnie przechodzi przez układ trawienny. W Mk 7,21-23 Jezus zwraca uwagę na to, że zło pochodzi z serca człowieka — z wnętrza jego istoty. Jezus wymienia przy tym szereg występków, począwszy od złych myśli, a skończywszy na złych czynach.

Gdy odwołanie do piątego przykazania w Mk 7,10 jest połączone z listą występków, uwzględnione zostaje każde z przykazań drugiej tablicy dekalogu. Ponadto w Mk 7,7 Jezus nawiązuje do daremnego oddawania czci, co jest sednem złamania pierwszych czterech przykazań dekalogu. Tak więc w całym tym fragmencie Ewangelii Marka Jezus występuje w obronie prawa Bożego.

`Poprawna teologia to jedna ważna rzecz, a druga — do kogo ostatecznie i w pełni należy twoje serce?`