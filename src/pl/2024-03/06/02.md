---
title:  Ludzka tradycja a przykazania Boże
date:  04/08/2024
---

`Przeczytaj Mk 7,1-13. Jakie ważne prawdy zostały przedstawione w tych wersetach?`

Można sobie wyobrazić, jak dzieci studiują ten fragment ewangelii w szkole sobotniej, po czym wracają do domu i oświadczają swojej matce, że nie muszą myć rąk przed jedzeniem, bo Jezus tak powiedział. Jednak w tej historii nie chodzi o higienę.

W czasach Jezusa wielu Żydów skrupulatnie zabiegało o zachowanie rytualnej czystości. W okresie międzytestamentowym kwestia mycia rąk w celu przestrzegania czystości obrzędowej została rozciągnięta na cały lud, choć pierwotnie przepisy w tej kwestii miały zastosowanie wyłącznie do kapłanów służących w świątyni (zob. Wj 30,17-21). Stąd skarga przywódców religijnych skierowana do Jezusa na Jego uczniów.

Jezus nie odpowiedział wprost na zadane Mu pytanie. Zamiast tego bronił swoich uczniów, udzielając złożonej dwuczęściowej odpowiedzi. Po pierwsze zacytował mocne słowa z Księgi Izajasza potępiające lud, który czci Boga słowami, ale sercem jest daleki od Niego (zob. Iz 29,13). Cytat z Księgi Izajasza uzupełnił Jezus potępieniem praktyki polegającej na zastępowaniu Bożych przykazań ludzką tradycją.

Druga część odpowiedzi Jezusa jest oparta na przytoczonym wcześniej cytacie z Księgi Izajasza. Jezus zacytował przykazanie Boże nakazujące czcić rodziców (zob. Wj 20,12), to znaczy troszczyć się o nich w podeszłym wieku. Następnie porównał to przykazanie Boże z tradycją religijną, która pozwalała na odmawianie udzielania wsparcia starym rodzicom oraz na sprzeniewierzanie środków, które należało na to wsparcie przeznaczyć. A wszystko to działo się pod pretekstem ofiarowania ich Bogu w darze (hebr. korban18 — ofiara) i tylko po to, by wydać je na własne potrzeby. Ludzie, którzy korzystali z tego zwyczaju, twierdzili, że skoro złożyli dar na świątynię, to nie muszą już utrzymywać swoich sędziwych rodziców.

Jezus bezkompromisowo ganił tego rodzaju obłudę. Ci, którzy w ten sposób stawiali ludzką tradycję ponad Słowem Bożym, w oczywisty sposób dopuszczali się grzechu.

Zatem jak Jezus odpowiedział na pytanie faryzeuszy? Otóż z Jego odpowiedzi wynika, iż nie przekonywało Go ich twierdzenie, jakoby ceremonialne obmywanie rąk było koniecznością opartą na woli Boga. W swojej odpowiedzi Jezus wyraźnie postawił przykazania Boże wysoko ponad ludzką tradycją. (Zob. także Mk 1,44; 7,10-13; 10,3-8; 12,26.29-31).

`Czy i my zachowujemy pewne tradycje, które mogą być sprzeczne z zasadami prawa Bożego? Jeśli tak, jak możemy je rozpoznać?`