---
title:  Ziemskie obowiązki i niebiańskie efekty
date:  28/08/2024
---

`Przeczytaj Mk 12,13-27. Jakie zagadnienia zostały poruszone w tym fragmencie ewangelii i czego Jezus uczy w omawianych kwestiach?`

Przywódcy religijni usiłowali przyłapać Jezusa na jakimś słowie, które mogli wykorzystać jako pretekst do oskarżenia Go albo przed rzymskim namiestnikiem, albo przed ludem. W tym przypadku postanowili posłużyć się podatkami. W tamtym czasie i miejscu odmowa płacenia podatków zostałaby potraktowana jak bunt przeciwko rzymskiej władzy, a więc bardzo poważne przestępstwo.

Odpowiedź Jezusa, by oddawali cesarzowi, co cesarskie, a Bogu, co boskie, nie tylko pozwoliła Mu wybrnąć z zastawionych sideł, ale także stanowi znakomite pouczenie dla wierzących w kwestii ich obowiązków wobec władz świeckich. „Chrystus oświadczył, że skoro żyją pod opieką rzymskiego rządu, powinni wpłacać mu żądaną daninę, dopóki nie koliduje to z wyższymi obowiązkami. Lecz pozostając lojalni wobec praw tego kraju, powinni stale i przede wszystkim okazywać posłuszeństwo Bogu”33.

Następną rzeczą poddaną pod dyskusję była kwestia zmartwychwstania. Saduceusze byli ugrupowaniem kapłańskim akceptującym wyłącznie Pięcioksiąg Mojżeszowy jako natchnione Pismo Święte. Nie wierzyli oni w zmartwychwstanie. Problem, który przedstawili Jezusowi, był prawdopodobnie hipotetyczny. Otóż podali przykład siedmiu braci i jednej kobiety. Zgodnie z prawem zapisanym przez Mojżesza, aby zachować własność w rodzie, brat zmarłego, który nie pozostawił po sobie syna, miał obowiązek poślubić wdowę, a jego dzieci zrodzone z nią miały być prawnie uznane jako dzieci zmarłego brata (zob. Pwt 25,5-10).

Starając się podważyć naukę o zmartwychwstaniu, saduceusze wskazali moralny dylemat: Czyją żoną po zmartwychwstaniu będzie kobieta, która poślubiła kolejno siedmiu braci? Jezus odparł ten argument w dwóch krokach, odwołując się do Pisma Świętego i mocy Bożej. Po pierwsze zwrócił uwagę na moc Bożą działającą w zmartwychwstaniu i zaznaczył, że w niebie nie będą zawierane małżeństwa. Następnie obronił naukę o zmartwychwstaniu, odwołując się do 3. rozdziału Księgi Wyjścia, gdzie Bóg nazywa sam siebie Bogiem Abrahama, Izaaka i Jakuba. Jezus zasugerował przez to, iż ludzie ci zmartwychwstaną, gdyż nie mogą pozostać martwi na zawsze, skoro Bóg nazywa się ich Bogiem.

`Gdyby ktoś zapytał cię, czy znasz moc Bożą, jak odpowiedziałbyś na to pytanie i jak uzasadniłbyś swoją odpowiedź?`