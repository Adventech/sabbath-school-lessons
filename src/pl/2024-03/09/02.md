---
title:  Triumfalny wjazd Jezusa do Jerozolimy
date:  25/08/2024
---

`Przeczytaj Mk 11,1-11 i Za 9,9-10. O czym jest mowa w tych fragmentach Biblii?`

Historia ta zaczyna się od wysłania przez Jezusa dwóch uczniów do pobliskiej wsi w celu wypożyczenia osiołka, na którym Jezus zamierzał wjechać do Jerozolimy. Dlaczego w opisie tego wydarzenia Marek tak uwypuklił ten szczegół?

Odpowiedź na to pytanie składa się z dwóch części. Po pierwsze ten szczegół ukazuje profetyczną funkcję Jezusa, podkreśla znaczenie Jego przybycia do Jerozolimy i łączy je z realizacją Bożego planu. Po drugie ten szczegół nawiązuje wprost do proroctwa Za 9,9-10, w którym jest mowa o Królu wjeżdżającym do Jerozolimy na osiołku. Jest to reminiscencja wjazdu Salomona do Jerozolimy na mulicy31 (zob. 1 Krl 1,32-48) po tym, jak Adoniasz usiłował przejąć tron, a Dawid nakazał natychmiastową koronację Salomona.

„W ten sposób na pięćset lat przed narodzeniem Chrystusa prorok Zachariasz przepowiedział przyjście Króla Izraela. Teraz proroctwo to miało się wypełnić. Ten, który tak długo odrzucał królewskie zaszczyty, przybył do Jerozolimy jako obiecany spadkobierca tronu Dawida”32.

Jerozolima znajduje się w górzystym regionie na wysokości około pięciuset osiemdziesięciu metrów nad poziomem morza. W czasach Jezusa liczyła przypuszczalnie około pięćdziesięciu tysięcy mieszkańców, ale podczas Paschy miasto wypełniało się tłumami pielgrzymów. Powierzchnia miasta wynosiła około stu hektarów, z czego około piętnastu hektarów stanowił teren świątyni. Piękny zespół budynków świątynnych górował nad miastem.

Jezus wjechał do Jerozolimy od wschodu, przejeżdżając przez Górę Oliwną oraz przez Złotą Bramę wiodącą na wzgórze świątynne. Całe miasto było poruszone Jego pojawieniem się. Wszyscy zrozumieli znaczenie Jego symbolicznego wjazdu do Jerozolimy. Tłum towarzyszący Jezusowi wołał:

— „Hosanna!” (Mk 11,9), co pierwotnie oznaczało: Zbaw teraz, ale później przyjęło się jako zwyczajowe oddanie chwały dla Boga.

Czas dyskrecji, której Jezus domagał się przez większość Ewangelii Marka, teraz minął definitywnie. Jezus otwarcie wjechał do Jerozolimy, korzystając z dobrze znanego ceremoniału królewskiego. Następnie wkroczył na dziedziniec świątyni, ale ponieważ dzień chylił się ku końcowi, rozejrzał się tylko i wrócił z dwunastoma uczniami do Betanii. Coś, co łatwo mogło się przerodzić w rozruchy czy bunt, zakończyło się spokojnym wycofaniem się Jezusa na miejsce odpoczynku. Jednak kolejny dzień miał przynieść nowe wydarzenia.

`Jazda na osiołku nasuwa skojarzenie ze skromnością i pokorą. Dlaczego cechy te są ważne dla chrześcijan? Z czego możemy być dumni w świetle ofiary Chrystusa na krzyżu?`