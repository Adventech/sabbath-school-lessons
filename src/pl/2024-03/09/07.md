---
title:  Do Dalszego Studium
date:  30/08/2024
---

„Klątwa rzucona przez Chrystusa na drzewo, które stworzone zostało Jego własną mocą, stała się ostrzeżeniem dla wszystkich Kościołów i wszystkich chrześcijan. Nikt nie może żyć w zgodzie z prawem Bożym, jeśli nie służy innym. Jednakże na świecie jest wielu, którzy nie naśladują wypełnionego miłosierdziem i oddaniem życia Chrystusa. Niektórzy, uważający się za doskonałych chrześcijan, nie pojmują, na czym polega służba Boża. Dogadzają samym sobie i działają tylko dla siebie. Czas ma dla nich wartość tylko wtedy, gdy mogą osiągać zysk. To stanowi ich cel we wszystkich życiowych sprawach. Nie służą nikomu innemu poza sobą. Bóg stworzył ich do życia w świecie, w którym musi być pełniona niesamolubna służba. Przeznaczył ich do tego, aby w każdy możliwy sposób pomagali bliźnim. Jednakże miłość własna opanowała tych ludzi do tego stopnia, że nie dostrzegają niczego poza sobą. Nie mają żadnego kontaktu z bliźnimi. Ci, którzy żyją tylko dla siebie, są podobni do figowego drzewa, które stwarza pozory wspaniałego rozkwitu, lecz w rzeczywistości nie przynosi owocu. Przestrzegają form życia religijnego, ale nie towarzyszy temu ani skrucha, ani wiara. Głoszą swe poszanowanie dla prawa Bożego, lecz nie stosują się do jego wymogów. Ich słowom nie towarzyszą czyny. W wyroku wydanym na drzewo figowe Chrystus zobrazował, jak nienawistna w Jego oczach jest taka próżna ambicja. Oświadczył, że jawny grzesznik jest mniej winny od tego, kto twierdzi, że służy Bogu, ale nie przysparza owoców Jego chwale”34.

**Pytania Do Dyskusji**

`1. Zastanów się nad wymową oczyszczenia świątyni przez Chrystusa. Czego wydarzenie to uczy współczesny Kościół? W jaki sposób podobne oczyszczenie może nastąpić w Kościele?`

`2. W ewangeliach Jezus raz po raz nawiązuje do Pisma Świętego, podkreślając, że musi się ono wypełnić. Jak świadczy to o zasadniczej roli Pisma Świętego w życiu wiarą? Dlaczego musimy zdecydowanie odrzucić każdą próbę umniejszania autorytetu Pisma Świętego, w tym zwłaszcza pogląd, że jest ono jedynie zbiorem ludzkich poglądów na Boga i Jego działania?`

`3. Gdzie leży granica między sprawami Kościoła i państwa? Jak nauczanie Jezusa w Mk 12,13-17 pomaga ją ustalić?`

`4. Przejrzyj najważniejsze fragmenty Biblii dotyczące zmartwychwstania. Dlaczego ta nauka jest tak ważna dla naszej wiary, zwłaszcza zważywszy na stan ludzi po śmierci?`