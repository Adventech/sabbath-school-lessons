---
title:  Kto Ci dał tę moc, abyś to czynił?
date:  27/08/2024
---

`Przeczytaj Mk 11,27-33. Jakie wyzwanie rzucili przywódcy religijni Jezusowi i jak On odpowiedział na nie?`

Dzień po tym, jak Jezus oczyścił świątynię, przywódcy religijni podeszli do Niego na dziedzińcu świątynnym i zapytali, kto dał Mu moc do działania takiego jak poprzedniego dnia. Nie zamierzali dowiedzieć się prawdy, ale usiłowali uzyskać pretekst do oskarżenia Jezusa. Gdyby powiedział wprost, że Jego autorytet pochodzi od Boga, wówczas mogliby oświadczyć, że Prosty Cieśla z Galilei nie może rościć sobie pretensji do takiego autorytetu. Gdyby powiedział, że działa wyłącznie na podstawie własnego autorytetu, mogliby Go oficjalnie uznać za osobę nie w pełni poczytalną.

Jednak Jezus zauważył zastawioną na siebie pułapkę i odrzekł, iż odpowie na ich pytania, jeśli oni najpierw odpowiedzą na Jego pytanie. Następnie zapytał ich, czy chrzest Jana Chrzciciela pochodził od Boga, czy od ludzi. Nagle żydowscy przywódcy spostrzegli, że to oni znaleźli się w potrzasku. Gdyby przyznali, że Jan Chrzciciel został posłany przez Boga, wówczas Jezus zapytałby:

— „Czemuście mu tedy nie uwierzyli?” (Mk 11,31).

Gdyby jednak odpowiedzieli, że Jan Chrzciciel działał z własnej inicjatywy, to naraziliby się ludowi, bo wszyscy mieli Jana Chrzciciela za proroka. Tak więc odpowiedzieli, że nie wiedzą. Wtedy i Jezus odmówił odpowiedzi na ich pytania.

`Przeczytaj Mk 12,1-12. Co Jezus powiedział po tym, jak odmówił odpowiedzi na pytania przywódców religijnych, i jaki skutek wywołały Jego słowa?`

Jezus opowiedział przypowieść o winnicy, którą właściciel wynajął dzierżawcom. Ta przypowieść jest podobna do przypowieści o winnicy zawartej w 5. rozdziale Księgi Izajasza, w której Bóg kieruje oskarżenia przeciwko niewiernemu Izraelowi. Każdy mógł łatwo dostrzec to podobieństwo, a z pewnością nie przeoczyli go przywódcy religijni.

Przypowieść przybiera niespodziewany obrót, gdy dzierżawcy odmawiają oddania należnej części owoców winnicy jej właścicielowi. Do tego przejawiają wrogość wobec jego posłańców, niektórych z nich mordując. Wreszcie właściciel posyła do nich swojego umiłowanego syna, będąc przekonany, że go uszanują. Ale dzieje się inaczej. Głupi dzierżawcy wmawiają sobie, że jeśli zabiją syna, to winnica będzie ich. Ich sposób myślenia świadczy o ich wyjątkowej nikczemności, a kara, która na nich spada, wydaje się całkowicie zasłużona.

W ten sposób Jezus udzielił przywódcom żydowskim poważnego ostrzeżenia, uświadamiając im, dokąd doprowadzi ich obecna postawa i takie postępowanie. Jego przypowieść jest przestrogą, jaką miłość Boża kieruje do człowieka. Nie jest jeszcze za późno na zmianę postępowania i uniknięcie sądu. Ci, którzy zapragną, mogą okazać skruchę, doznać przemiany i przyjąć Jezusa jako swego Pana i Zbawiciela.