---
title:  Kontrowersje w Jerozolimie
date:  24/08/2024
---

### Studium Bieżącego Tygodnia
Mk 11,1-33; 1 Krl 1,32-48; Za 9,9-10; Iz 56,7; Jr 7,11; Mk 12,1-34.

> <p>Tekst Pamięciowy</p>
> „A gdy stoicie i zanosicie modlitwy, odpuszczajcie, jeśli macie coś przeciwko komu, aby i Ojciec wasz, który jest w niebie, odpuścił wam wasze przewinienia” (Mk 11,25).

Seria pięciu kontrowersji30 między Jezusem a przywódcami religijnymi została zapisana w 2. i 3. rozdziale Ewangelii Marka (zobacz lekcję trzecią). W tym tygodniu przyjrzymy się serii sześciu kontrowersji między Jezusem a przywódcami żydowskimi po Jego przybyciu do Jerozolimy. Te dwa zbiory kontrowersji są jak wstęp i zakończenie opisu ziemskiej działalności Chrystusa. Każdy z nich dotyczy ważnych kwestii chrześcijańskiego życia. Pouczenia Jezusa, nawet w tych polemicznych sytuacjach, pomagają wierzącym zarówno zrozumieć podstawowe zasady wiary, jak i w praktyce stosować je w codziennym życiu.

Przywódcy religijni przyszli do Jezusa, by się Mu przeciwstawić, postawiwszy Go w trudnej sytuacji, i następnie pokonać Go. Jednak ani razu im się to nie udało. W ramach tej lekcji zastanowimy się nad tym, co sprawia, że ludzie sprzeciwiają się Bogu. Rozważymy także, co chrześcijanie mogą czynić, by przełamawszy uprzedzenia, dotrzeć do serc tych ludzi, którzy odrzucają wezwania Ducha Świętego.

11. rozdział Ewangelii Marka opisuje przybycie Jezusa do Jerozolimy na święto Paschy (na przełomie marca i kwietnia). Rozdziały od 11. do 16. Ewangelii Marka obejmują nieco ponad tydzień, a tempo relacji jest w nich zdecydowanie wolniejsze niż w poprzednich rozdziałach. Dziesięć pierwszych rozdziałów Ewangelii Marka przedstawia wydarzenia, jakie rozgrywały się na przestrzeni trzech i pół roku. Natomiast znacznie wolniejsze tempo ostatnich sześciu rozdziałów tej ewangelii świadczy o doniosłości opisanych w nich wydarzeń.