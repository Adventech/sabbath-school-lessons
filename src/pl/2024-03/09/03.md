---
title:  Przeklęte drzewo i oczyszczona świątynia
date:  26/08/2024
---

`Przeczytaj Mk 11,12-26. Jakie znaczenie mają zdarzenia opisane w tych wersetach?`

Gdy wczesnym rankiem Jezus wybrał się w drogę z Betanii do Jerozolimy (nieco ponad trzy kilometry), był głodny. Ujrzawszy drzewo figowe porośnięte liśćmi, podszedł do niego, licząc, że znajdzie na nim wczesne owoce. Zjadając je, nie dopuściłby się kradzieży, gdyż zgodnie z prawem starotestamentowym można było jeść w sadzie i na polu sąsiada w celu zaspokojenia głodu (zob. Kpł 19,9; 23,22; Pwt 23,25). Jednak nie znalazł na nim owocu i powiedział do drzewa:

— „Niechaj nikt na wieki z ciebie owocu nie jada” (Mk 11,14).

To zachowanie Jezusa było bardzo dziwne i nietypowe, ale to, co stało się potem, zdumiało ich jeszcze bardziej.

Kolejne zdarzenie miało miejsce na świątynnym dziedzińcu pogan, gdzie zorganizowano sprzedaż zwierząt ofiarnych (niedawno zatwierdzoną przez Kajfasza). Jezus wypędził stamtąd handlarzy, aby czciciele Boga znowu mogli modlić się w spokoju i ciszy. Jego czyn został odebrany jako afront przez tych, którzy kierowali świątynią.

Jezus połączył dwa fragmenty Starego Testamentu, wypowiadając surową naganę przeciwko tej bezbożnej praktyce handlu w świątyni. Powiedział, że świątynia ma być domem modlitwy dla wszystkich ludzi (zob. Iz 56,7), ze szczególnym podkreśleniem pogan. Następnie stwierdził, że przywódcy żydowscy zmienili świątynię w jaskinię rabusiów (zob. Jr 7,11). Gdy ten niezwykły dzień dobiegł końca, Jezus wraz z uczniami wyszedł z miasta (zob. Mk 11,19).

Wracając do Jerozolimy następnego ranka (zob. Mk 11,20-26), uczniowie ze zdumieniem ujrzeli drzewo figowe uschnięte aż do korzeni. Wyjaśniając to, co się stało, Jezus udzielił im lekcji o modlitwie i przebaczeniu. Jak mamy rozumieć te zdarzenia?

Te dwie ewangeliczne historie składają się na czwartą już kanapkową historię w Ewangelii Marka (zobacz lekcję trzecią). W takich historiach występuje udramatyzowana ironia, a paralelne postacie wykonują przeciwstawne działania albo przeciwstawne postacie wykonują paralelne działania. W tej historii drzewo figowe i świątynia tworzą paralelną parę. Jezus przeklął drzewo, ale oczyścił świątynię — wykonał przeciwstawne działania. Jak na ironię żydowscy przywódcy zaczęli knuć, w jaki sposób zabić Jezusa, a to działanie miało doprowadzić do ustania funkcjonowania świątyni, której symboliczne rytuały miały znaleźć wypełnienie w Jezusie.

`Jakie sprawy w twoim życiu wymagają oczyszczenia przez Jezusa? Jak to oczyszczenie może nastąpić?`