---
title:  Największe przykazanie
date:  29/08/2024
---

`Przeczytaj Mk 12,28-34. Jakie poważne pytanie zadał dociekliwy uczony w Piśmie i jakiej podwójnej odpowiedzi udzielił mu Jezus?`

Aż do tego momentu w Ewangelii Marka większość przywódców religijnych, z nielicznymi wyjątkami, była wrogo nastawiona do Jezusa. Było tak zwłaszcza w Jerozolimie, gdzie Jezus sprzeciwił się przywódcom religijnym w kwestii nabożeństwa w świątyni będącego istotą religii żydowskiej. Wobec tej niemal powszechnej wrogości przywódców żydowskich względem Jezusa ów uczony w Piśmie, słuchający Go i uczciwie oceniający Jego odpowiedzi, wykazał się sporą odwagą. Znacznie łatwiej byłoby mu trzymać się z dala i przyglądać się biernie, zachowując w tajemnicy sympatię dla Jezusa. Jednak ów człowiek najwyraźniej nie należał do bojaźliwych.

Uczony w Piśmie dotknął sedna religii, zadając pytanie o to, które z przykazań Bożych jest najważniejsze. Jezus odpowiedział prosto i jasno, cytując Szema, żydowskie wyznanie wiary z Pwt 6,4-5. Według Jezusa najważniejszym przykazaniem jest nakaz miłowania Boga całym sercem, całą duszą, całym umysłem i ze wszystkich sił — całym sobą. Ale Jezus nie poprzestał na tym. Wymienił także drugie w hierarchii ważności przykazanie, również zaczerpnięte ze Starego Testamentu, tym razem z Kpł 19,18 — przykazanie miłowania bliźniego jak samego siebie.

Czasami ludzie zastanawiają się, czy to w ogóle możliwe, by miłość nakazać przykazaniem. Kontekst kulturowy przykazania zawartego w Księdze Powtórzonego Prawa pomaga nam to wyjaśnić. Słownictwo tego przykazania zostało zaczerpnięte ze starożytnych umów zawieranych między stronami dążącymi do zgody. Miłowanie w tym kontekście oznacza wierne przestrzeganie wymagań umowy i wypełnianie ich. Choć nie wyklucza to uczuciowej więzi między stronami, to jednak dotyczy bardziej działań świadczących o lojalności.

Uczony w Piśmie uczciwie docenił przejrzystość i prostotę odpowiedzi Jezusa i przyznał Mu rację. Możemy sobie jedynie wyobrazić jęk zawodu innych przywódców religijnych uczestniczących w tej scenie, gdy uczony w Piśmie wyraził się z uznaniem o odpowiedzi udzielonej przez Jezusa. Jezus pochwalił uczciwą postawę tego człowieka, mówiąc mu, że jest blisko Królestwa Bożego. Nie znaczyło to, że już się w nim znalazł. Musiał jeszcze uznać Jezusa jako Zbawiciela i pójść za Nim — uczynić kolejny krok na drodze wiary.

`Jak uczymy się miłować Boga i miłować bliźnich jak samych siebie? Dlaczego krzyż Chrystusa jest kluczem do przestrzegania przykazań miłowania Boga i bliźnich?`