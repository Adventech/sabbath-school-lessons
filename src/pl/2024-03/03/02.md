---
title:  Uzdrowienie sparaliżowanego
date:  14/07/2024
---

`Przeczytaj Mk 2,1-12. Czego oczekiwał paralityk, gdy przyniesiono go do Jezusa, i co otrzymał?`

Ów nieszczęśnik był całkowicie sparaliżowany. Czterech przyjaciół przyniosło go do Jezusa. Gdy rozebrali część dachu i opuścili sparaliżowanego do izby, w której znajdował się Jezus, czytamy, że On ujrzał ich wiarę (zob. Mk 2,5). W jaki sposób wiara może być widoczna? Podobnie jak to jest z miłością, wiara okazuje się w działaniu — w tym przypadku w staraniach przyjaciół, by dotrzeć z potrzebującym pomocy do Jezusa.

Człowiek ten znajdował się w oczywistej fizycznej potrzebie. Jednak gdy już trafił przed oblicze Jezusa, Zbawiciel zaczął od tego, że przyrzekł mu odpuszczenie grzechów. Sparaliżowany nie wypowiedział ani słowa. W tej sytuacji religijni przywódcy nie omieszkali sprzeciwić się (przynajmniej w swoich myślach) temu, co powiedział Jezus. Uznali Jego słowa za bluźniercze i znieważające Boga, gdyż słusznie spostrzegli, że Jezus przypisał sobie jedno z uprawnień należących wyłącznie do Boga.

Jezus przeciwstawił się krytykom w ich stylu, używając typowego rabinicznego sposobu argumentowania polegającego na porównaniu mniejszego z większym. Łatwo jest powiedzieć komuś, że jego grzechy zostały odpuszczone, ale trudniej sprawić, by sparaliżowany odzyskał całkowitą sprawność. Gdyby Jezus sprawił dzięki mocy Bożej, że sparaliżowany wstanie i zacznie chodzić, wówczas oznaczałoby to, że Jezus ma także prawo odpuszczania grzechów.

`Przeczytaj Mi 6,6-8. Jak te wersety wyjaśniają to, co działo się między Jezusem a przywódcami?`

Ci przywódcy religijni stracili z oczu to, co najważniejsze — sprawiedliwość, miłosierdzie i pokorne trwanie w więzi z Bogiem. Byli tak obsesyjnie zajęci bronieniem swoich poglądów na Boga, iż postanowili nie dostrzegać, że mają przed sobą Boga, który działa. Nic nie wskazuje na to, by zmienili swoją postawę wobec Jezusa, choć dał im On aż nadto dowodów, by mogli zrozumieć, że jest On Bogiem. Nie tylko uświadomił im, że jest w stanie czytać w ich myślach (co oczywiście nie jest czymś zwyczajnym), ale także uzdrowił paralityka w ich obecności i w sposób niepozostawiający żadnych wątpliwości.

`Jak możemy uniknąć pułapki, w jaką wpadli ci ludzie — obsesyjnego przestrzegania pewnych zachowań religijnych prowadzącego do utraty tego, co jest sensem prawdziwej religii (zob. Jk 1,27)?`