---
title:  Powołanie Lewiego i kwestia postu
date:  15/07/2024
---

`Przeczytaj Mk 2,13-22. Kim był Lewi, syn Alfeusza, i dlaczego nie było mu łatwo zostać uczniem Jezusa?`

Poborcy podatków w czasach Jezusa byli urzędnikami państwowymi podlegającymi władzom lokalnym lub rzymskim. Z reguły byli znienawidzeni przez Żydów mieszkających w Judei, jako że wymuszali więcej opłat, niż się należało, i bogacili się kosztem swoich rodaków. Żydowski komentarz do przepisów religijnych zwany Miszną10 w traktacie Tohoroth11 mówi: „Jeśli poborca podatków wejdzie do domu, wszystko, co znajduje się w domu, staje się nieczyste”12.

Nic dziwnego, że uczeni w Piśmie byli oburzeni i nie mogli pojąć, dlaczego Jezus odwiedza celników, a nawet zasiada do stołu z nimi, to jest jawnogrzesznikami.

Jak Jezus odpowiadał na ten zarzut? Nie usiłował wybielać grzeszników. Przyznając, że ludzie, wśród których przebywa, są grzesznikami, odwracał argument i stwierdzał, że zdrowi nie potrzebują lekarza, ale chorzy. W ten sposób stawiał siebie w roli Duchowego Lekarza, który może uleczyć duszę chorą na grzech. Zatem czy Lekarz nie powinien udawać się tam, gdzie są chorzy?

W Mk 2,18-22 rozpoczyna się nowy temat. Jest to środkowa historia z pięciu dotyczących różnych kontrowersji. Wcześniejsza historia dotyczyła uczty w domu Lewiego, a ta porusza kwestię postu. Zaczyna się od pytania, dlaczego uczniowie Jezusa nie poszczą, skoro uczniowie Jana Chrzciciela i faryzeusze poszczą. Jezus odpowiedział na to słowną ilustracją, czyli przypowieścią, w której porównał swoją obecność do obecności oblubieńca podczas uczty weselnej. Nie byłoby normalne, gdyby goście pościli podczas uczty weselnej. Jednak Jezus zapowiedział, że przyjdzie dzień, gdy Oblubieniec zostanie im zabrany. W ten sposób nawiązał do swego ukrzyżowania. Wtedy będzie czas, by pościć.

Następnie Jezus przedstawił dwie ilustracje słowne podkreślające kontrast istniejący między Jego nauczaniem a nauczaniem przywódców religijnych. Pierwsza ilustracja to łata z nowego materiału przyszyta do starego ubrania, a druga ilustracja to młode wino wlane do starych bukłaków. Nauka głoszona przez Chrystusa różniła się istotnie od tego, czego uczyli żydowscy nauczyciele. Świadczy to o tym, jak daleko odeszli od prawdy objawionej przez Boga. Nawet religia ustanowiona przez Boga może pogrążyć się w ciemności, jeśli ci, którzy ją wyznają, nie są czujni i nie zachowują należytej ostrożności.

`Kto dzisiaj pełni funkcje podobne do tych, jakie wykonywali poborcy podatków w czasach Jezusa? Jak powinniśmy odnosić się do tych ludzi?`