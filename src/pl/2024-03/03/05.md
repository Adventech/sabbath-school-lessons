---
title:  Kanapkowa historia (cz. I)
date:  17/07/2024
---

`Przeczytaj Mk 3,20-35. Jakie powiązanie dostrzegasz między dwoma historiami przeplatającymi się w tym fragmencie ewangelii?`

Ten fragment tekstu jest pierwszą kanapkową historią w Ewangelii Marka, w której jedna historia zostaje przerwana przez inną po to, by zostać dokończona po niej.

Pierwsza historia dotyczy krewnych Jezusa usiłujących dotrzeć do Niego w przekonaniu, iż „odszedł od zmysłów” (Mk 3,21). Druga historia mówi o uczonych w Piśmie z Jerozolimy oskarżających Jezusa o to, że współdziała z diabłem. (W dzisiejszej części lekcji skupimy uwagę na drugiej historii zapisanej w Mk 3,22-30).

W Mk 3,22 czytamy, że uczeni w Piśmie oskarżyli Jezusa, iż uzdrawia ludzi mocą diabła. Jezus odpowiedział na to zasadniczym pytaniem:

— „Jak może szatan szatana wypędzać?” (Mk 3,23).

Twierdzenie, iż szatan działa sam przeciwko sobie, nie ma sensu. Jezus porównał moce zła do królestwa, które gdyby było podzielone samo w sobie, musiałoby się rozpaść i stałoby się bezsilne. Następnie Jezus odwrócił sytuację i przedstawił obraz mocarza, którego najpierw trzeba związać, by następnie odebrać to, co zagrabił. W tym przykładzie Jezus przedstawia siebie jako Wyzwoliciela wdzierającego się do domu szatana, związującego księcia ciemności i uwalniającego więźniów.

`Przeczytaj Mk 3,28-30. Czym jest nieprzebaczalny grzech i dlaczego jest nieprzebaczalny?`

Nieprzebaczalny grzech to grzech przeciwko Duchowi Świętemu, na przykład nazywanie dzieła Ducha Świętego dziełem diabła. Zwróć uwagę, że w Mk 3,30 zostało wyjaśnione, że Jezus nawiązał do nieprzebaczalnego grzechu w Mk 3,28-29, gdyż uczeni w Piśmie twierdzili, że działa On w mocy nieczystego ducha, podczas gdy Jezus działał w mocy Ducha Świętego. Jeśli ktoś nazywa działanie Ducha Świętego działaniem diabła, to nie będzie słuchał Ducha Świętego, bo nikt przy zdrowych zmysłach nie podąża dobrowolnie za diabłem.

`Dlaczego obawa, że popełniło się nieprzebaczalny grzech, świadczy dobitnie o tym, że to nie nastąpiło? Dlaczego sama obawa jest dowodem, iż taki grzech nie został popełniony?`