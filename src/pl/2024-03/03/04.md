---
title:  Pan Soboty
date:  16/07/2024
---

W Mk 2,23-24 czytamy, iż faryzeusze oskarżyli uczniów Jezusa o to, że nie przestrzegają przepisów dotyczących świętowania soboty. Żydowska tradycja w tamtym czasie wskazywała trzydzieści dziewięć form pracy zakazanej w sobotę. Faryzeusze byli przekonani, że uczniowie swoim zachowaniem łamią co najmniej jeden z tych zakazów.

`Przeczytaj Mk 2,23-28. Jak Jezus odparł zarzut wysunięty przez faryzeuszy?`

Jezus przytoczył przykład Dawida spożywającego poświęcone chleby pokładne (zob. 1 Sm 21,2-7). Chleby te były wymieniane w sobotę, więc jest wysoce prawdopodobne, że Dawid był zmuszony do ucieczki także w siódmym dniu tygodnia. Jezus wskazał, że skoro Dawid i jego ludzie nie popełnili grzechu, gdy w potrzebie spożyli chleby pokładne, to także uczniowie Jezusa mieli prawo zrywać kłosy, rozgniatać je w dłoniach i spożywać ziarno.

Ponadto Jezus stwierdził, że sobota została ustanowiona dla dobra ludzkości, a nie odwrotnie. To stwierdzenie oparł na najmocniejszej możliwej podstawie — otóż to On sam, Syn Boży, jest Panem Soboty.

`Przeczytaj Mk 3,1-6. Jak ta historia ilustruje stwierdzenie Jezusa, że sobota została ustanowiona dla ludzkości?`

Po raz kolejny doszło do kontrowersji między przywódcami religijnymi a Jezusem w kwestii soboty. (Choć, rzecz jasna, nie chodziło o samą sobotę, ale sposób, w jaki należy ją świętować). Przywódcy religijni uznali, że uzdrowienie dokonane przez Jezusa w sobotę będzie dobrym pretekstem, by oskarżyć Go o łamanie przepisów dotyczących sobotniego odpoczynku. Jezus nie uchylał się od dyskusji z nimi. Przedstawił im kontrast istniejący między czynieniem dobra a czynieniem krzywdy, między ratowaniem życia a zabijaniem. Odpowiedź na Jego pytanie wyartykułowane w tej ewangelicznej historii była oczywista: Czynienie dobra i ratowanie życia są stosownym sposobem postępowania także w sobotę.

Jezus uzdrowił chorego człowieka, doprowadzając tym do gniewu swoich przeciwników, którzy natychmiast zaczęli planować, jak się Go pozbyć. Ironia tej sytuacji polega na tym, że ci, którzy usiłowali przyłapać Jezusa na łamaniu sobotnich zakazów, sami zlekceważyli sobotę, knując spisek na Jego życie w tym świętym dniu.

`Jakie zasady świętowania soboty są wskazane w tych historiach i jak możesz zastosować je w sytuacjach związanych ze świętowaniem soboty w naszych czasach?`