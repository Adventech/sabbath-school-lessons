---
title:  Kanapkowa historia (cz. II)
date:  18/07/2024
---

`Przeczytaj Mk 3,20-21. Co sprawiło, że krewni Jezusa doszli do wniosku, że stan Jego umysłu wymaga ich interwencji?`

Podejrzenie niestabilności umysłowej to poważna sprawa. Zazwyczaj pojawia się wtedy, gdy człowiek stanowi zagrożenie dla samego siebie. Krewni Jezusa uznali, że działa On na własną szkodę, gdy zauważyli, że służąc bliźnim, nie ma nawet czasu, by porządnie się najeść. Tak więc postanowili zająć się Nim nawet wbrew Jego woli i w tym celu przybyli do Niego. W tym miejscu pierwsza historia zostaje przerwana przez drugą historię, w której uczeni w Piśmie oskarżają Jezusa o współpracę z diabłem.

Istnieje dziwne podobieństwo między pierwszą historią i drugą historią w tej kanapkowej historii. Otóż postrzeganie Jezusa przez Jego krewnych niewiele różniło się od tego, jak patrzyli na Niego uczeni w Piśmie. Krewni doszli do wniosku, że Jezus oszalał, zaś uczeni w Piśmie — że jest opętany.

`Przeczytaj Mk 3,31-35. Czego krewni domagali się od Jezusa i jak On na to odpowiedział?`

Ta scena słusznie może się wydawać dość dziwna. Gdybyś po kilku miesiącach spędzonych poza domem dowiedział się, że oto twoja matka i inni członkowie rodziny chcą się z tobą widzieć, czy nie wyszedłbyś im natychmiast na spotkanie? Problem w tym, że w tamtym czasie krewni Jezusa byli w swoim działaniu dalecy od zgodności z wolą Boga. Jezus wiedział o tym, więc wypowiedział słowa, które redefiniują pojęcie duchowej rodziny. Ci, którzy pełnią wolę Boga, są Jego matką, Jego braćmi i Jego siostrami. Jezus jest Synem Bożym, a ci, którzy poddają się woli Boga, stają się Jego rodziną.

Te dwie historie kanapkowej historii zawierają dość ironiczne przesłanie. W drugiej historii Jezus mówi, że dom, w którym nastąpił rozłam, nie jest w stanie przetrwać. Na pierwszy rzut oka w pierwszej historii własna rodzina Jezusa wydaje się podzielona! Jednak Jezus rozwiązuje ten paradoks, definiując na nowo pojęcie rodziny. Jego prawdziwą rodziną są ci, którzy wraz z Nim pełnią wolę Boga (zob. Łk 12,53; 14,26).

W dziejach chrześcijaństwa wierzący doświadczali wyizolowania spośród swoich krewnych. Nie jest to łatwe doświadczenie. Ten fragment tekstu w Ewangelii Marka świadczy o tym, że Jezus także doświadczył takiego wyobcowania. On rozumie, co to znaczy, więc potrafi przynieść pocieszenie tym, którzy boleśnie znoszą ten przykry los.