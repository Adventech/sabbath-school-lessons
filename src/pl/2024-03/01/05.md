---
title:  Chrzest Jezusa
date:  03/07/2024
---

`Przeczytaj Mk 1,9-13. Kto był obecny podczas chrztu Jezusa i co się wówczas wydarzyło?`

Jan Chrzciciel ochrzcił Jezusa w Jordanie, a gdy Jezus wychodził z wody, ujrzał otwierające się niebiosa i Ducha Świętego zstępującego na Niego łagodnie jak lądujący gołąb. Usłyszał także głos Boga przemawiającego z nieba:

— „Tyś jest Syn mój umiłowany, którego sobie upodobałem” (Mk 1,11).

Te wydarzenia świadczą o doniosłości chrztu Jezusa. Ojciec, Syn i Duch Święty byli obecni, aby potwierdzić rozpoczęcie publicznej działalności Jezusa. Znaczenie tego wydarzenia odbije się echem w scenie ukrzyżowania w 15. rozdziale Ewangelii Marka. W scenie tej powtórzy się kilka elementów, jakie pojawiły się podczas chrztu Jezusa.

Po chrzcie Duch Święty wyprowadził Jezusa na pustynię. Czasownik przetłumaczony jako powieść (zob. Mk 1,12), to tłumaczenie greckiego czasownika ekballein używanego w Ewangelii Marka w kontekście wypędzania demonów. Obecność Ducha Świętego wskazuje na działanie Jego mocy w życiu Jezusa. Pan rozpoczął swoją drogę, czyli swoją publiczną działalność, od bezpośredniej konfrontacji z szatanem. Zmagania zostały przedstawione w tej scenie jako czterdzieści dni kuszenia Jezusa na pustyni, z dala od ludzi, gdzie aniołowie usługiwali Jezusowi.

Szczególną cechą pierwszych scen Ewangelii Marka jest to, że Jezus jest w nich przedstawiony jako jednocześnie Bóg i człowiek. Jako Bóg jest On Chrystusem, Mesjaszem (zob. Mk 1,1), Panem zapowiedzianym przez posłańca (zob. Mk 1,2-3), większym od Jana Chrzciciela (zob. Mk 1,7) oraz umiłowanym Synem, na którego zstępuje Duch Święty (zob. Mk 1,10-11). Jako człowiek zostaje ochrzczony przez Jana Chrzciciela (a nie odwrotnie — Mk 1,9), jest wiedziony przez Ducha (zob. Mk 1,12), kuszony przez szatana (zob. Mk 1,13), przebywa wśród dzikich zwierząt na pustkowiu (zob. Mk 1,13) i korzysta z pomocy aniołów (zob. Mk 1,13).

Dlaczego Marek podkreśla ten kontrast? Otóż wskazuje on w ten sposób na niesamowitą prawdę dotyczącą osoby Chrystusa, naszego Pana i Zbawiciela, naszego Boga, a jednocześnie Człowieka podobnego do nas, naszego Brata i nasz Wzór. Jak możemy pojąć tę kwestię? Nie sposób ją pojąć w pełni. Możemy jednak przyjąć ją przez wiarę i zachwycać się tą prawdą, która objawia nam miłość Boga do ludzkości.

`Jak świadczy o zdumiewającej miłości Boga fakt, iż Jezus, będąc Bogiem, wziął na siebie nasze człowieczeństwo, by nas zbawić?`