---
title:  Niewydarzony misjonarz
date:  30/06/2024
---

`Przeczytaj Dz 12,12. Jak Marek jest przedstawiony w Dziejach Apostolskich?`

Wszystko wskazuje na to, że Marek, najbardziej prawdopodobny autor Ewangelii Marka, był jeszcze stosunkowo młodym człowiekiem, gdy w połowie lat czterdziestych pierwszego wieku rozgrywały się wydarzenia opisane w 12. rozdziale Dziejów Apostolskich. W Dz 12,12 jest przedstawiony jako syn kobiety o imieniu Maria. Była ona najwyraźniej osobą zamożną i wspierającą szczodrze Kościół. W jej domu odbyło się słynne zgromadzenie modlitewne wspomniane w 12. rozdziale Dziejów Apostolskich. Historia uwolnienia Piotra z więzienia i innych wydarzeń, w tym śmierci Heroda, jest pełna ironicznego kontrastu między apostołem Piotrem a bezbożnym królem. Marek nie odgrywał w tej historii żadnej szczególnej roli, ale przedstawienie go w tym momencie przygotowuje czytelnika na późniejsze pojawienie się go w związku z Barnabą i Saulem (Pawłem).

`Przeczytaj Dz 13,1-5. W jaki sposób Jan Marek podjął współpracę z Saulem (Pawłem) i Barnabą. Jaki był tego wynik?`

W 13. rozdziale Dziejów Apostolskich opisana jest pierwsza wyprawa misyjna Saula (Pawła) i Barnaby rozpoczęta około 46 roku. Jan Marek jest wspomniany dopiero w Dz 13,5, a jego rola to jedynie praca pomocnicza. Następnie jest o nim mowa w Dz 13,13, gdzie zamieszczona została zwięzła informacja, iż wrócił on do Jerozolimy.

Nie został podany powód jego odejścia, a brak jakiegokolwiek opisu jego stanu emocjonalnego skazuje nas na domysły w kwestii motywacji rezygnacji Jana Marka z działalności misyjnej, która niewątpliwie wiązała się z licznymi niebezpieczeństwami i wyzwaniami. Ellen G. White wskazuje, że „Marek, ogarnięty lękiem i zniechęceniem, zachwiał się chwilowo w swoim zamiarze całkowitego poświęcenia się dziełu Pańskiemu. Nienawykły do trudności, stracił odwagę wobec niebezpieczeństw i niedostatków podróży”2. Krótko mówiąc, trudności przerosły młodego człowieka i skłoniły go do wycofania się.

`Kto z nas nigdy nie wycofał się z udziału w dobrej sprawie albo nie zniechęcił się do czegoś, co wcześniej całym sercem popierał, także w sprawach duchowych i związanych z chrześcijańskim życiem? Czego ty nauczyłeś się z takiego rodzaju doświadczeń?`