---
title:  Druga szansa
date:  01/07/2024
---

`Przeczytaj Dz 15,36-39. Dlaczego Paweł zdecydowanie odrzucił Marka, a Barnaba obstawał przy tym, by dać mu drugą szansę?`

Uzasadnienie odrzucenia Marka przez Pawła jest podane w Dz 15,38. Otóż poprzednim razem Marek wycofał się, porzucając służbę, w którą się zaangażował. Postawa Pawła, choć dość surowa, wydaje się zrozumiała. Życie misjonarza, zwłaszcza w starożytnym świecie, było bardzo trudne i bardzo niebezpieczne (por. 2 Kor 11,23-28). Paweł musiał polegać na swoich współpracownikach pomagających mu w dźwiganiu ciężarów tej trudnej pracy nierzadko w wyjątkowo zniechęcających warunkach. Z jego punktu widzenia ktoś, kto wcześniej tak szybko zrezygnował, nie zasługiwał już na zaufanie i miejsce w zespole misjonarskim powołanym do walki ramię w ramię przeciwko siłom zła.

Jednak Barnaba był innego zdania. Widział wyraźnie potencjał Marka i nie zamierzał pozbawić go drugiej szansy. W tej kwestii doszło do tak ostrej różnicy zdań między Pawłem i Barnabą, iż z tego powodu postanowili zakończyć swoją współpracę. Paweł z Sylasem udali się w jedną stronę, a Barnaba z Markiem w drugą.

Dzieje Apostolskie nie wyjaśniają, dlaczego Barnaba postanowił dać Markowi kolejną szansę i przyjął go do swojego zespołu misjonarskiego. W gruncie rzeczy jest to ostatnia w Dziejach Apostolskich wzmianka zarówno o Barnabie, jak i Marku. Jednak Marek pojawi się jeszcze w nowotestamentowej historii.

`Przeczytaj Kol 4,10; 2 Tm 4,11; Flm 1,24; 1 P 5,13. Jakie szczegóły dotyczące pozytywnej przemiany Marka ukazują powyższe wersety?`

Wydaje się, iż Marek doświadczył gruntownej przemiany. W wymienionych wersetach Paweł wyraźnie wskazuje na to, jak wartościowym współpracownikiem stał się dla niego Marek. Paweł nie tylko zalicza go do swoich współpracowników, ale wręcz uznaje jego współpracę za niezbędną i wydaje Tymoteuszowi polecenie, by zabrał Marka ze sobą i przyprowadził go do Rzymu. Z 1. Listu Piotra wynika, że także apostoł Piotr ściśle współpracował z Markiem. Listy Pawła do Tymoteusza i 1. List Piotra zostały napisane na początku lat sześćdziesiątych pierwszego wieku, a więc około piętnastu-dwudziestu lat po wydarzeniach opisanych w 15. rozdziale Dziejów Apostolskich. Marek najwyraźniej otrząsnął się ze swoich pierwszych niepowodzeń, zapewne także dzięki zaufaniu okazanemu mu przez Barnabę, jego kuzyna.

`Zastanów się nad sytuacją, w której ty lub znana ci osoba ponieśliście porażkę, ale mimo to otrzymaliście drugą szansę. Jak to doświadczenie was zmieniło? Jak przyczyniło się do ukształtowania waszej dalszej służby dla bliźnich?`