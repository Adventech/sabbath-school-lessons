---
title:  Posłaniec
date:  02/07/2024
---

`Przeczytaj Mk 1,1-8. Jakie postacie występują w tych wersetach? Co mówią i czynią?`

W tych wersetach występują trzy zasadnicze postacie: Jezus Chrystus wymieniony w Mk 1,1, Bóg Ojciec (wskazany w Mk 1,2) oraz Jan Chrzciciel, posłaniec i kaznodzieja, którego dotyczą ostatnie wersety tego fragmentu Ewangelii Marka.

Mk 1,2-3 zawiera cytat ze Starego Testamentu. Przy pomocy tego cytatu Marek przedstawia to, co wydarzy się w opowiadaniu, które rozpoczyna. To, co cytuje Marek, jest połączeniem kilku zdań z trzech starotestamentowych wersetów: Wj 23,20; Iz 40,3; Ml 3,1.

`Przeczytaj Wj 23,20; Iz 40,3; Ml 3,1. Co łączy te trzy wersety?`

W Wj 23,20 jest mowa o aniele, którego Bóg pośle przed Izraelitami, by zaprowadził ich do Kanaanu. Iz 40,3 mówi o Bogu przemierzającym pustynię drogą przygotowaną dla Niego. Ml 3,1 to zapowiedź posłańca idącego przed Panem, by przygotować Mu drogę. We wszystkich trzech wersetach jest mowa o drodze.

Werset z Księgi Izajasza w szczególny sposób wiąże się ze służbą Jana Chrzciciela i kieruje uwagę na drogę Pańską. W Ewangelii Marka Jezus jest przedstawiony jako Pan idący wyznaczoną Mu drogą. Wartkie opowiadanie podkreśla ten motyw dążenia do celu, czyli drogi prowadzącej na krzyż, ku ofiarnej śmierci Jezusa za nas.

Jednak zanim Jezus dotrze na krzyż, dużo musi się jeszcze wydarzyć. Droga dopiero się zaczyna, a Marek zamierza nam o niej opowiedzieć.

Stosownie do cytatów ze Starego Testamentu w Mk 1,2-3 Jan Chrzciciel wzywa do skruchy, odwrócenia się od grzechu i zwrócenia się ku Bogu (zob. Mk 1,4). Będąc ubrany jak niegdyś prorok Eliasz (por. 2 Krl 1,8), mówi w Mk 1,7-8 o Tym, który przyjdzie po nim i będzie większy niż on. Twierdzenie Jana Chrzciciela, że nie jest godzien rozwiązać rzemienia u sandałów Temu, który ma przyjść, świadczy o tym, że zdawał sobie sprawę z tego, jak doniosłą rolę odegra Jezus.