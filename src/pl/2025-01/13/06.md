---
title:  Wzajemna miłość ponad wszystko
date:  27/03/2025
---

Jeśli miłość jest wypełnieniem prawa, to nie jest możliwe pełne przestrzeganie prawa Bożego jedynie przez wstrzymywanie się od czynienia zła. Prawo miłości (wyrażone w całym Piśmie Świętym) nie tylko nakazuje nam powstrzymywać się od czynienia zła, ale także nakazuje nam postępować wobec bliźnich w sposób objawiający miłość Bożą, nie tylko w Kościele, ale i w świecie. Nasi bliźni rozpaczliwie potrzebują prawdziwego chrześcijańskiego świadectwa.

`Przeczytaj Jk 2,1-9. Jakie ważne przesłanie zawierają te wersety?`

Jakub zdecydowanie potępia wszelką niesprawiedliwość w społeczeństwie, a zwłaszcza tę skierowaną przeciwko ubogim uciskanym przez niektórych możnych. Następnie zwraca uwagę na przykazanie miłowania bliźniego, mówiąc, że jeśli wypełniamy to przykazanie, dobrze postępujemy (zob. Jk 2,8).

„Miłość do ludzi stanowi ziemski przejaw miłości do Boga. Król Chwały stał się jednym z nas, aby zaszczepić tę miłość w naszych sercach i aby uczynić nas dziećmi jednej rodziny. Gdy wypełnią się Jego pożegnalne słowa: »Takie jest przykazanie moje, abyście się wzajemnie miłowali, jak Ja was umiłowałem« (J 15,12); gdy umiłujemy świat tak, jak On go umiłował, wówczas Jego misja dla nas zostanie zakończona. Będziemy przygotowani do nieba, gdyż będziemy nosić je w naszych sercach”27.

Gdy miłujemy świat w taki sposób, w jaki Chrystus umiłował świat, wówczas jesteśmy przygotowani na niebo. Oto mocna definicja tego, co znaczy być wyznawcą Jezusa!

Jezus nakazał swoim wyznawcom miłować się wzajemnie, jak On ich umiłował (zob. J 13,34). Powiedział także:

— „Po tym wszyscy poznają, żeście uczniami moimi, jeśli miłość wzajemną mieć będziecie” (J 13,35).

Miłość ma zasadnicze znaczenie w chrześcijańskiej wierze, gdyż Bóg jest miłością (zob. 1 J 4,8.16). Ci, którzy twierdzą, że miłują Boga, muszą miłować się nawzajem (por. 1 J 3,11; 4,20-21).

Tak więc apostoł Piotr wzywa chrześcijan: „Nade wszystko miejcie gorliwą miłość jedni ku drugim, gdyż miłość zakrywa mnóstwo grzechów” (1 P 4,8; zob. także Hbr 10,24; 1 Tes 3,12).

`Zastanów się, co znaczy miłować świat tak, jak Chrystus go umiłował. Jak może to nam pomóc lepiej zrozumieć pojęcie chrześcijańskiej doskonałości? W jaki sposób zostajemy przygotowani do życia wiecznego? Podziel się swoimi odpowiedziami na te pytania podczas wspólnego studium Pisma Świętego.`