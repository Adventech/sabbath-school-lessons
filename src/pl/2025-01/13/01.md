---
title:  Miłość jest wypełnieniem prawa
date:  22/03/2025
---

### Studium Bieżącego Tygodnia
Wj 20,1-17; Rz 6,1-3; 7,7-12; Jr 31,31-34; Mt 23,23-24; Jk 2,1-9.

> <p>Tekst Pamięciowy</p>
> „Nikomu nic winni nie bądźcie prócz miłości wzajemnej; kto bowiem miłuje bliźniego, zakon wypełnił” (Rz 13,8).

Podczas posiedzenia pewnej rady zboru rozpatrywano sprawę sprawiającego kłopoty członka tego zboru, gdy ktoś zwrócił się do pastora i powiedział:

— Nie możemy podejmować decyzji w tej sprawie, kierując się współczuciem!

Nie możemy? — zdziwił się pastor i zadał sobie w myślach pytanie, jak ta osoba rozumie Boga i Jego prawo.

Współczucie z pewnością musi być nieodłącznym elementem naszej postawy wobec bliźnich, zwłaszcza błądzących. Współczucie jest niezbywalną częścią miłości, a jak czytamy w Rz 13,8, miłowanie jest wypełnieniem prawa.

Jeśli miłość jest wypełnieniem prawa, to powinniśmy zachować ostrożność, by nie myśleć o prawie w odłączeniu od miłości ani o miłości w odłączeniu od prawa. W Piśmie Świętym miłość i prawo idą ze sobą w parze. Boski Prawodawca jest miłością, a prawo Boże jest prawem miłości. „Prawo Boże jest transkrypcją charakteru Boga”26.

Prawo Boże nie jest zbiorem sztucznych zasad, ale logicznym kompletem zakazów i nakazów stojących na straży naszego dobrostanu. Prawo Boże w całości jest wyrazem miłości, gdyż zostało sformułowane przez Boga, który jest miłością.