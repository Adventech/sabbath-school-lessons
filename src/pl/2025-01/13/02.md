---
title:  Prawo miłości
date:  23/03/2025
---

Prawo Boże nie składa się z abstrakcyjnych zasad, ale jest wyrazem więzi. Widzimy to wyraźnie w dziesięciorgu przykazań. Zasady wyrażone w dekalogu istniały już w Edenie jako zasady miłości mające regulować więzi między Bogiem i ludźmi oraz między samymi ludźmi.

Gdy dziesięcioro przykazań zostało ogłoszone (zob. 20. rozdział Księgi Wyjścia), a potem napisane na kamiennych tablicach, przykazania te zostały nadane Izraelitom w kontekście więzi przymierza. Przykazania zostały nadane po tym, jak Pan wyzwolił lud z niewoli egipskiej. Są one oparte na miłości Boga i Jego obietnicach danych Jego ludowi (zob. Wj 6,7-8; Kpł 26,12). Wyraźny podział dziesięciorga przykazań na dwie części wskazuje, że opisują one więź człowieka z Bogiem oraz więzi między ludźmi.

`Przeczytaj Wj 20,1-17. W jaki sposób wersety te wskazują na dwie podstawowe zasady dotyczące miłowania Boga i miłowania bliźnich?`

Pierwsze cztery przykazania dotyczą więzi ludzi z Bogiem, a pozostałe sześć przykazań — więzi między ludźmi. Nasze więzi, zarówno z Bogiem, jak i bliźnimi, muszą być regulowane zasadami prawa Bożego.

Te dwie części prawa Bożego odpowiadają bezpośrednio temu, co Jezus określił jako dwa największe przykazania:

— „Będziesz miłował Pana, Boga swego, z całego serca swego” (Mt 22,37; por. Pwt 6,5). „Będziesz miłował bliźniego swego jak siebie samego” (Mt 22,39; por. Kpł 19,18).

Pierwsze cztery przykazania opisują sposób, w jaki mamy miłować Boga całym sercem. Pozostałe sześć przykazań określa sposób miłowania bliźnich jak samych siebie. Jezus wyraźnie oświadczył, że te dwa wielkie przykazania miłości są nierozerwalnie związane z prawem Bożym:

— „Na tych dwóch przykazaniach opiera się cały zakon i prorocy” (Mt 22,40).

Całe prawo Boże jest ugruntowane na miłości Bożej. Prawo Boga i Jego miłość są nierozłączne. Często słyszymy następujące zdanie:

— Nie musimy przestrzegać prawa. Wystarczy, że miłujemy Boga i bliźnich.

Dlaczego to stwierdzenie nie ma sensu?

`Czy możemy autentycznie wyrażać miłość do Boga i bliźnich, jeśli celowo przestępujemy którekolwiek z dziesięciorga przykazań?`