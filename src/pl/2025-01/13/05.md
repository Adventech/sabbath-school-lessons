---
title:  Miłość jest wypełnieniem prawa
date:  26/03/2025
---

Nie sposób przecenić powiązania między miłością i prawem Bożym. Według Pisma Świętego miłość jest wypełnieniem prawa Bożego.

W Rz 13,8 Paweł uczy, że „kto (...) miłuje drugiego, wypełnił Prawo” (BT). Po wymienieniu kilku z ostatnich sześciu z dziesięciorga przykazań apostoł oświadcza, że wszystkie te przykazania „i wszystkie inne — streszczają się w tym nakazie: Miłuj bliźniego swego jak siebie samego” (Rz 13,9 BT). Uczy wprost, że „miłość jest doskonałym wypełnieniem Prawa” (Rz 13,10 BT). I ponownie w Ga 5,14 wyjaśnia, że „całe Prawo wypełnia się w tym jednym nakazie: Będziesz miłował bliźniego swego jak siebie samego” (BT). Ale jakiego rodzaju miłość stanowi wypełnienie prawa Bożego? Jak taka miłość się objawia?

`Przeczytaj Mt 23,23-24. Co jest ważniejsze w prawie? Przeczytaj Pwt 5,12-15 (UBJW) oraz Iz 58,13-14. Jak wersety te ukazują powiązanie między prawem (zwłaszcza przykazaniem sobotnim) a troską Boga o sprawiedliwość i wyzwolenie uciśnionych?`

Jezus stwierdził, że ważniejsze w prawie są sprawiedliwość, miłosierdzie i wiara. Sobota jest szczególną częścią prawa Bożego, gdyż, jak wskazuje Pismo Święte, ściśle wiąże się z wyzwoleniem i sprawiedliwością.

W 5. rozdziale Księgi Powtórzonego Prawa przykazanie sobotnie jest powiązane z wyzwoleniem Izraelitów z niewoli przez Boga. Zatem sobota jest nie tylko pamiątką stworzenia, ale także odkupienia z niewoli i ucisku. W kontekście rezygnacji z powszednich przyjemności oraz wezwania do nazywania soboty rozkoszą i rozkoszowania się Panem (zob. Iz 58,13-14) nacisk został położony na czyny miłości i sprawiedliwości wobec bliźnich — czynienie dobra, nakarmienie głodnych i ugoszczenie bezdomnych (zob. Iz 58,3-10).

Zważywszy na powyższe informacje (i wiele im podobnych), ci, którzy pragną wypełniać prawo przez miłość, powinni zwracać uwagę nie tylko na grzeszne czyny, ale także grzechy zaniechania. Miłość jako wypełnienie prawa obejmuje nie tylko przestrzeganie prawa polegające na powstrzymywaniu się od popełniania grzechów. Wymaga także aktywnego czynienia dobra — postępowania sprzyjającego sprawiedliwości i miłosierdziu. Wierność wobec Boga to coś więcej niż unikanie łamania litery prawa.