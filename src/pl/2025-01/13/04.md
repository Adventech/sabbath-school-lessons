---
title:  Prawo i łaska
date:  25/03/2025
---

Jak zauważyliśmy, prawo i łaska nie są sobie przeciwne. Spełniają inne funkcje zgodnie z miłością i sprawiedliwością Boga. Stawianie łaski w kontrze do prawa byłoby niezrozumiałe dla starożytnych Izraelitów, którzy postrzegali nadanie prawa przez Boga jako wymowny przejaw Jego łaski. Podczas gdy bogowie okolicznych narodów byli zmienni i nieprzewidywalni, tak iż ich wyznawcy nie mieli pojęcia, czego ci bogowie pragną i jak można się im przypodobać, to Bóg objawiony w Biblii wyraźnie uczy swój lud, co jest Mu miłe. Jest to zupełnie zbieżne z tym, co służy największemu dobru Jego ludu — każdemu wierzącemu z osobna i wszystkim razem.

Jednak prawo nie może nas zbawić od grzechu ani zmienić ludzkiego serca. Z powodu naszej przyrodzonej grzeszności potrzebujemy duchowego odrodzenia serca.

`Przeczytaj Jr 31,31-34. Czego wersety te uczą o Bożej obietnicy dania nam nowego serca? Porównaj je ze słowami Chrystusa o nowonarodzeniu skierowanymi do Nikodema w J 3,1-21. (Zob. także Hbr 8,10).`

Dziesięcioro przykazań zostało napisane przez Boga na kamiennych tablicach (zob. Wj 31,18), ale prawo ma być zapisane także w sercach wyznawców Boga (zob. Ps 37,30-31). Ideałem jest to, by Boże prawo miłości nie było na zewnątrz nas, ale zostało przez nas przyswojone i stało się częścią naszego charakteru. Jedynie Bóg może wpisać swoje prawo w serce człowieka. Obiecał to uczynić dla swojego ludu przymierza (zob. Hbr 8,10).

Nie jest możliwe, by grzesznik zbawił sam siebie przez przestrzeganie prawa Bożego. Możemy być zbawieni wyłącznie z łaski, którą przyjmujemy przez wiarę. Nie ma w tym żadnej naszej zasługi, a zbawienie jest całkowicie darem Boga (zob. Ef 2,8). Przestrzegamy prawa nie po to, by zostać zbawionymi, ale dlatego, że zostaliśmy zbawieni. Przestrzegamy prawa nie po to, żebyśmy byli miłowani, ale dlatego, że jesteśmy miłowani, więc pragniemy miłować Boga i bliźnich (zob. J 14,15).

Ponadto prawo ukazuje nam naszą grzeszność (zob. Jk 1,22-25; Rz 3,20; 7,7), uświadamia, że potrzebujemy Odkupiciela (zob. Ga 3,22-24), kieruje nas przez życie najlepszą drogą oraz ukazuje nam charakter Boga nacechowany miłością.

`Jaka jest twoja nadzieja na sądzie? Czy opiera się ona na twoim wiernym przestrzeganiu prawa, czy na sprawiedliwości Chrystusa, którą On cię okrywa? Co twoja odpowiedź mówi o funkcji prawa Bożego oraz o tym, co prawo może, a czego nie może uczynić?`