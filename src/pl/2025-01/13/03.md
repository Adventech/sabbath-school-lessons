---
title:  Prawo jest święte, sprawiedliwe i dobre
date:  24/03/2025
---

Miłość jest podstawą prawa Bożego. Gdy Bóg wywyższa prawo, wywyższa tym samym miłość. Dlatego Jezus umarł, by zbawić grzeszników, a tym samym wywyższyć prawo, okazując nam jednocześnie łaskę. Tak więc On może być jednocześnie sprawiedliwym i usprawiedliwiającym tych, którzy wierzą (zob. Rz 3,25-26). Oto przejaw miłości! W procesie odkupienia prawo Boże nie jest unieważniane, a raczej dodatkowo utwierdzane.

`Przeczytaj Rz 6,1-3, a następnie Rz 7,7-12, zwracając szczególną uwagę na Rz 7,12. Co wersety te mówią nam o prawie Bożym także po śmierci Chrystusa na krzyżu?`

Choć niektórzy wierzą, że łaska i odkupienie unieważniają prawo Boże, to jednak Paweł wyraźnie uczył, że nasze pozostawanie w grzechu nie jest wolą Bożą i nie pomnaża łaski Bożej. Ci, którzy są w Chrystusie, przez wiarę zostali „w śmierć Jego (…) zanurzeni” (Rz 6,3 BI), a zatem mają się uważać za martwych dla grzechu i żyjących w Chrystusie.

Prawo Boże nie ma nic wspólnego z grzechem, ale (między innymi) sprawia, że grzech i nasza grzeszność stają się dla nas dostrzegalne. Prawo Boże samo w sobie „jest święte i przykazanie jest święte i sprawiedliwe, i dobre” (Rz 7,12 BE). Prawo Boże ukazuje nam wyraźnie potrzebę zbawienia, odkupienia w Chrystusie. Zatem nie unieważniamy prawa przez wiarę, ale „przeciwnie, (...) utwierdzamy” (Rz 3,31 BE).

Chrystus przyszedł nie po to, by unieważnić prawo, ale wypełnić wszystko, co zostało obiecane w Prawie i Prorokach. Stąd Jezus zapewnił, że „dopóki nie przeminie niebo i ziemia, ani jedna jota, ani jedna kreska nie przeminie” (Mt 5,18) z prawa Bożego.

Prawo Boże przedstawia świętość Boga — Jego doskonały charakter pełen miłości, sprawiedliwości, dobroci i prawdy (zob. Kpł 19,2; Ps 19,8-9; 119,142.172). W tym kontekście ważne jest, że według Wj 31,18 Bóg osobiście napisał dziesięcioro przykazań na kamiennych tablicach. Napisane na kamieniu przykazania te są świadectwem niezmienności charakteru Boga oraz Jego moralnego panowania opartego na miłości, a jednocześnie są jedną z najważniejszych kwestii wielkiego boju.

`Jak to powiązanie między prawem i miłością pomaga nam lepiej zrozumieć słowa Jezusa: „Jeśli mnie miłujecie, przykazań moich przestrzegać będziecie” (J 14,15)?`