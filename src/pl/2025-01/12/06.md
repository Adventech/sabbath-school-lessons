---
title:  Kto jest bliźnim moim?
date:  20/03/2025
---

W Ewangelii Łukasza zaraz po tym, jak Jezus wymienia dwa najważniejsze przykazania dotyczące miłowania Boga i miłowania bliźniego, uczony w prawie, „chcąc się usprawiedliwić, rzekł do Jezusa:

— A kto jest bliźnim moim?” (Łk 10,29).

W odpowiedzi na to Jezus opowiedział przypowieść o dobrym Samarytaninie, która dzisiaj wydaje się nam zupełnie zrozumiała, ale dla słuchaczy Jezusa musiała być wstrząsająca.

`Przeczytaj przypowieść o dobrym Samarytaninie w Łk 10,25-37. Co ten fragment ewangelii mówi nam w świetle wołania proroków o miłosierdzie i sprawiedliwość oraz w kontekście wszelkich rodzajów niesprawiedliwości, jakie różne grupy ludzi wyrządziły innym osobom w całej historii?`

Jezus nie tylko mówił o sprawiedliwości, ale przyszedł, by ją zaprowadzić. On jest i pozostanie spełnieniem proroczego wołania i tęsknoty za sprawiedliwością (zob. Łk 4,16-21 w świetle Iz 61,1-2). On jest pragnieniem narodów, w tym zwłaszcza tych uznających swoją potrzebę wyzwolenia.

W przeciwieństwie do swojego wroga, który przywłaszczył sobie władzę i usiłował odebrać tron Bogu, Jezus uniżył się i (pozostając nieskażonym przez grzech) utożsamił się z tymi, którzy cierpią z powodu grzechu, niesprawiedliwości i ucisku. Pokonał swojego wroga, poświęcając siebie z miłości, aby przywrócić sprawiedliwość jako Ten, który jest sprawiedliwy i usprawiedliwia wszystkich, którzy wierzą w Niego. Czy możemy twierdzić, że żyjemy zgodnie z prawem, które Chrystus wywyższył przez swoją śmierć, jeśli nie troszczymy się o coś, co Chrystus nazywa tym, co ważniejsze w prawie?

W Ps 9,9-10 czytamy: „Sądzić będzie świat sprawiedliwie, bezstronnie osądzać ludy. Pan stanie się schronieniem uciśnionemu, schronieniem w czasie niedoli”. Ps 146,7-9 dodaje, iż Bóg „wymierza sprawiedliwość skrzywdzonym, daje chleb głodnym, Pan oswobadza więźniów. Pan otwiera oczy ślepych, Pan podnosi zgnębionych, Pan kocha sprawiedliwych. Pan strzeże przychodniów, sierotę i wdowę wspomaga, lecz drogę bezbożnych zatraca”.

Słowo Boże — najwyraźniej, jak to tylko jest możliwe — wskazuje nam, jak powinniśmy służyć potrzebującym i cierpiącym.

`Czego możemy się nauczyć z życia i służby Jezusa o pomaganiu potrzebującym? Choć sami nie potrafimy czynić cudów, dlaczego zwykła pomoc wydaje się wielu cierpiącym ludziom prawdziwym cudem?`