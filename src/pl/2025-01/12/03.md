---
title:  Dwa najgorsze grzechy
date:  17/03/2025
---

Według Jezusa dwa największe przykazania to przykazanie miłowania Boga ponad wszystko i przykazanie miłowania bliźniego jak samego siebie. Wypełnianie tych przykazań obejmuje ponoszenie ofiar, które wyraźnie świadczą o miłowaniu innych, czyli o tym, co jest sensem naśladowania Jezusa.

Jeśli dwa najważniejsze przykazania to nakazy miłowania Boga i bliźnich, czym są dwa najgorsze grzechy?

`Przeczytaj Ps 135,13-19. Co wersety te mówią o grzechu często piętnowanym w Piśmie Świętym?`

Stary Testament raz po raz podkreśla znaczenie miłowania Boga ponad wszystko (zob. Pwt 6,5). Wiąże się to ściśle z rażącym grzechem bałwochwalstwa, które jest przeciwieństwem miłowania Boga.

`Przeczytaj Za 7,9-12. Co potępia Bóg według proroka Zachariasza? Jak to i grzech bałwochwalstwa wiążą się z dwoma najważniejszymi przykazaniami?`

Bóg odnosi się z gniewem miłości nie tylko do bałwochwalstwa, ale także do krzywdzenia bliźnich, zarówno indywidualnie, jak i zbiorowo. Bóg wyraża gniew z powodu niesprawiedliwości, gdyż jest Bogiem miłości.

Dwa najgorsze grzechy akcentowane w Starym Testamencie to grzechy przeciwko dwóm najważniejszym przykazaniom — przykazaniu miłowania Boga i przykazaniu miłowania bliźniego. Dwa najgorsze grzechy to grzechy przeciwko miłości. Krótko mówiąc, nie jesteś w stanie zachowywać przykazań, jeśli nie miłujesz Boga i nie miłujesz bliźnich.

W 1 J 4,20-21 czytamy: „Jeśli kto mówi: Miłuję Boga, a nienawidzi brata swego, kłamcą jest; albowiem kto nie miłuje brata swego, którego widzi, nie może miłować Boga, którego nie widzi. A to przykazanie mamy od niego, aby ten, kto miłuje Boga, miłował i brata swego”.

`Jak możesz wyjaśnić to, że miłowanie Boga nie może zostać oddzielone od miłowania bliźnich? Jak rozumiesz nierozerwalne powiązanie między jednym i drugim?`