---
title:  Dwa największe przykazania
date:  16/03/2025
---

Zanim zaczniemy się zastanawiać, co możemy czynić indywidualnie i zbiorowo, by szerzyć Bożą miłość i sprawiedliwość w świecie, powinniśmy zwrócić uwagę na to, co Bóg nam przykazał.

`Przeczytaj Mt 22,34-40. Jak Jezus odpowiedział na pytanie uczonego w prawie?`

Według samego Jezusa „największe i pierwsze przykazanie” (Mt 22,38) jest następujące:

— „Będziesz miłował Pana, Boga swego, z całego serca swego i z całej duszy swojej, i z całej myśli swojej” (Mt 22,37).

Następnie Jezus dodaje:

— „A drugie podobne temu: Będziesz miłował bliźniego swego jak siebie samego” (Mt 22,39).

Jednak te przykazania to nie wszystko. Jezus uczy dalej:

— „Na tych dwóch przykazaniach opiera się cały zakon i prorocy” (Mt 22,40).

Te przykazania zostały zacytowane przez Jezusa ze Starego Testamentu.

`Przeczytaj Mt 19,16-23. Jak odpowiedź Jezusa na pytania zadane przez bogatego młodzieńca wiążą się z odpowiedzią na pytanie zadane w 22. rozdziale Ewangelii Mateusza przez uczonego w prawie?`

Jaka scena biblijna została opisana w tych wersetach? Dlaczego Jezus w ten sposób odpowiedział na pytanie młodego człowieka? Czego uczy nas to spotkanie bez względu na naszą pozycję społeczną i nasz status materialny?

„Chrystus postawił tylko takie warunki, które miały pomóc młodemu dostojnikowi udoskonalić chrześcijański charakter. Były to słowa mądrości, choć mogły się wydawać surowe i rygorystyczne. W ich przyjęciu i posłuszeństwie wobec nich znajdowała się jedyna nadzieja zbawienia przywódcy. Jego wybitna pozycja oraz majątek wywierały subtelny wpływ na rozwój złych cech charakteru. Nadal pielęgnowane wyparłyby Boga z jego serca. Odejście od Boga osłabiało jego siły moralne i skuteczność, ponieważ pielęgnowanie spraw tego świata — bez względu na ich beztroski lub obojętny charakter — sprawia, że mogą one całkowicie nas pochłonąć”24.

`Choć nie wszyscy zostaniemy wezwani, by sprzedać wszystko, co posiadamy, jak ów bogaty młodzieniec, co musisz porzucić, by nie doprowadziło cię to do wiecznej ruiny?`