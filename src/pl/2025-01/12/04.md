---
title:  Bóg miłuje sprawiedliwość
date:  18/03/2025
---

Pismo Święte uczy, że Bóg miłuje sprawiedliwość i nienawidzi zła (zob. np. Ps 33,5; Iz 61,8), a więc głęboko martwi się niesprawiedliwością, która wywołuje Jego słuszny gniew w obronie tych, którzy padają ofiarą niesprawiedliwości. Zarówno w Starym Testamencie, jak i w Nowym Testamencie Bóg wyraża silnie emocjonalną postawę na rzecz poniżanych i uciskanych, a także sprawiedliwy gniew przeciwko wszelkiego rodzaju wyzyskiwaczom i ciemięzcom.

`Przeczytaj Ps 82,1-8. Jak psalm ten wyraża troskę Boga o sprawiedliwość w świecie? Co to może oznaczać dla nas?`

Jak zauważa wielu biblistów, psalm ten potępia zarówno ziemskich władców odpowiedzialnych za niesprawiedliwość w społeczeństwie, jak również nawiązuje do osądzenia przez Boga nadziemskich mocy (bogów) stojących za ziemskimi sędziami i władcami (co jest oczywistym nawiązaniem do sił demonicznych). Zwłaszcza do wszelkiego rodzaju przywódców kierowane jest pytanie:

— „Jak długo sądzić będziecie niesprawiedliwie i stawać po stronie bezbożnych?” (Ps 82,2).

Dalej Bóg mówi do nich:

— „Bierzcie w obronę biedaka i sierotę, ubogiemu i potrzebującemu wymierzajcie sprawiedliwość! Ratujcie biedaka i nędzarza, wyrwijcie go z ręki bezbożnych!” (Ps 82,3-4).

W tych wersetach i w wielu innych prorocy starotestamentowi wołają o sprawiedliwość. Nie jest to drugorzędna kwestia w Piśmie Świętym, ale zasadniczy element przesłania proroków w całym Starym Testamencie, a także ważna część nauczania Jezusa.

Nie jest tajemnicą, czego Bóg pragnie i wymaga od tych, którzy twierdzą, że Go miłują i są Mu posłuszni. Bardzo wyraźnie oświadczył w Mi 6,8 (i podobnych wersetach):

— „Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem”.

To wezwanie rozlega się echem w Piśmie Świętym. Jezus powiedział:

— „Po tym wszyscy poznają, żeście uczniami moimi, jeśli miłość wzajemną mieć będziecie” (J 13,35; por. 1 J 4,8-16).

`Jakie byłyby nasze rodziny i zbory, gdybyśmy stosowali się do Mi 6,8 i świadomie praktykowali w słowach i czynach to, co Bóg nam nakazuje? Jak możesz pełniej stosować zasady wyrażone w tym wersecie, niezależnie od sytuacji, w jakiej się znajdujesz?`