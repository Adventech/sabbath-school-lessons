---
title:  Do Dalszego Studium
date:  21/03/2025
---

„Szpiedzy nie odważyli się odpowiedzieć Chrystusowi w obecności tłumu z obawy, aby nie wplątać się w jakieś trudności. Wiedzieli, że powiedział prawdę. Sami raczej pozwoliliby człowiekowi cierpieć, niż pogwałciliby tradycję. Uwolniliby natomiast zwierzę z powodu straty, jakiej doznałby jego właściciel, gdyby tego zaniedbali. W ten sposób większą pomoc okazaliby niememu zwierzęciu niż człowiekowi, który został uczyniony na obraz Boży. Oto przykład pokazujący, jak działają wszystkie fałszywe religie. Biorą one początek w ludzkiej chęci wywyższenia się ponad Boga, a w rezultacie degradują człowieka poniżej poziomu bydlęcia. Każda religia, która zwalcza suwerenność Boga, ograbia człowieka z chwały, którą otrzymał przy stworzeniu, a która ma być mu przywrócona w Chrystusie. Każda fałszywa religia naucza swych wyznawców, aby nie dbali o ludzkie potrzeby, cierpienia i prawa. Ewangelia natomiast wysoko ceni wartość ludzkości jako odkupionej przez krew Chrystusa i uczy tkliwego szacunku dla potrzeb i niedoli człowieka. Pan mówi: »Męża droższym uczynię nad szczere złoto, a człowieka nad złoto z Ofir« (Iz 13,12 BG).

Gdy Jezus zwrócił się do faryzeuszy z pytaniem, co jest zgodne z prawem: Czynić w sabat dobro, czy zło, ratować życie czy zabić, odniósł się do ich złych zamiarów. Zaślepieni nienawiścią nastawali na Jego życie, podczas gdy On ratował życie i wielu ludziom dawał szczęście. Czyż lepiej było zabić w dzień sobotni, jak zamierzali, czy też pomagać uciśnionym, jak czynił Chrystus? Czy było słuszniejsze w dniu świętym nosić w sercu chęć mordu, czy okazywać ludziom miłość przejawiającą się w czynach łaski?”25.

**Pytania Do Dyskusji**

`1. Dlaczego prawdą jest to, że każda fałszywa religia naucza swych wyznawców, aby nie dbali o ludzkie potrzeby? Jak możemy zadbać o to, by uniknąć takiej obojętności, zarówno w naszym zborze, jak i poza nim?`

`2. Kto jest moim bliźnim? Kto jest twoim bliźnim? W jaki praktyczny sposób podążanie za Chrystusem czyni nas podobnymi do Samarytanina, który poświęcił czas i środki, by postąpić zgodnie z przykazaniem miłości bliźniego?`

`3. Skoro Chrystus miłuje sprawiedliwość i miłosierdzie, jak powinniśmy postępować w sprawach najważniejszych dla Niego? Jak możemy baczniej zwracać uwagę na to, co według Jezusa jest ważniejsze w prawie?`

`4. Gdy myślimy i mówimy o sądzie, jak często podkreślamy, że według Jezusa najważniejszą podstawą wyroku będzie to, w jakim stopniu aktywnie miłowaliśmy bliźnich, w tym zwłaszcza uciśnionych i poniżanych? Zastanów się nad tym w świetle Mt 25,31-46.`