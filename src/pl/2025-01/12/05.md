---
title:  Powołani do ustanawiania sprawiedliwości
date:  19/03/2025
---

Prorocy biblijni stale podkreślali Boże wezwanie do urzeczywistniania sprawiedliwości między ludźmi. Raz po raz Pismo Święte porusza kwestię niesprawiedliwości i ucisku. Wołanie o Boży sąd jest wołaniem do Boga o ustanowienie sprawiedliwości.

Prorok Izajasz nie przemilczał niesprawiedliwości dziejącej się w Izraelu w jego czasach. Jego słowa i wołanie o sprawiedliwość powinny wyraźnie rozbrzmiewać w naszych uszach także dzisiaj:

— „Uczcie się dobrze czynić, przestrzegajcie prawa, brońcie pokrzywdzonego, wymierzajcie sprawiedliwość sierocie, wstawiajcie się za wdową!” (Iz 1,17).

Głosił on „biada tym, którzy ustanawiają niesprawiedliwe ustawy” (Iz 10,1) i pozbawiają „sprawiedliwości ubogich” (Iz 10,2). Ostrzegał ich:

— „A cóż uczynicie w dniu nawiedzenia i burzy, która z daleka nadejdzie? Do kogo będziecie się uciekali po pomoc i gdzie pozostawicie swoje bogactwo?” (Iz 10,3).

Prorok Jeremiasz głosi podobne przesłanie Boga:

— „Biada temu, który buduje swój dom na niesprawiedliwości, a górne komnaty na bezprawiu, swojemu bliźniemu każe za darmo pracować i nie daje mu jego zapłaty. (...). Twój ojciec przecież też jadł i pił, lecz stosował również prawo i sprawiedliwość i wtedy dobrze mu się powodziło. Sądził sprawę ubogiego i biednego, i wtedy było dobrze. Czy nie na tym polega to, że się mnie zna?” (Jr 22,13.15-16).

`Przeczytaj Mt 23,23-30. Czego Jezus uczy w tych wersetach o tym, co jest najważniejsze? Co Jezus ma na myśli, mówiąc o tym, „co ważniejsze” (Mt 23,23)?`

Nie powinniśmy sądzić, że niesprawiedliwością przejmowali się tylko starotestamentowi prorocy. W nauczaniu Jezusa widzimy wyraźnie, że zabiegał On gorliwie o sprawiedliwe traktowanie bliźnich. Jezus otwarcie potępiał niesprawiedliwość:

— „Biada wam, uczeni w Piśmie i faryzeusze, obłudnicy, że dajecie dziesięcinę z mięty i z kopru, i z kminku, a zaniedbaliście tego, co ważniejsze w zakonie: sprawiedliwości, miłosierdzia i wierności; te rzeczy należało czynić, a tamtych nie zaniedbywać” (Mt 23,23).

W paralelnym wersecie z Ewangelii Łukasza Jezus mówi, że ludzie ci pomijali „prawo i miłość Boga” (Łk 11,42).

`Co dzisiaj byłoby w twoim przypadku tym, co jest ważniejsze od dziesięciny z mięty, kopru i kminku?`