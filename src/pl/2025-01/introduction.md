### Wprowadzenie

Bóg miłości i sprawiedliwości. „Bóg jest miłością” (1 J 4,8.16). Cała Biblia świadczy o tym dobitnie. Chrześcijańska wiara jest zbudowana na fundamencie charakteru Boga i Jego miłości. Miłość jest podstawą tego, kim jest Bóg, podstawą wszystkiego, w co wierzymy, a więc powinna być podstawą wszystkiego, co czynimy. Nic dziwnego, że nasz sposób rozumienia miłości wpływa na całą naszą wiarę i praktykę. Na przykład: Jeśli ktoś szczerze wierzy, że na miłość Boga trzeba zapracować czy zasłużyć, to może dojść do wniosku, że Bóg nie miłuje grzeszników i niegodnych. Osoba o takich przekonaniach będzie oczekiwać od innych ludzi, by zasłużyły na jej miłość, a taka postawa musi prowadzić do kompletnego fiaska.

Z tego i wielu innych powodów nasze zrozumienie miłości Bożej ma ogromny wpływ na naszą wiarę i praktykę. Przede wszystkim jednak — czym jest miłość? Jeśli poprosisz dziesięć osób o zdefiniowanie miłości, prawdopodobnie uzyskasz dziesięć różnych odpowiedzi. Nawet wśród chrześcijan panuje wiele mitów i nieporozumień dotyczących Bożej miłości.

Na przykład chrześcijanie udzielają bardzo różnych odpowiedzi na pytania takie jak:

— Czy miłość Boża tylko daje, a nigdy nie bierze?

— Czy miłość Boża jest wyłącznie ofiarna? Czy Bóg też może mieć upodobanie w ludziach i odczuwać zadowolenie z ich powodu?

— Czy miłość Boża jest emocjonalna?

— Czy Bogu naprawdę zależy na ludziach?

— Czy miłość Bożą można odrzucić lub utracić?

— Czy Bóg wchodzi w relację miłości ze stworzonymi istotami?

— Czy gniew jest przeciwieństwem miłości?

— Jak miłość i sprawiedliwość uzupełniają się wzajemnie?

— Skoro Bóg jest miłością, dlaczego na świecie istnieje zło, i to w takim ogromie?

— Czy ludzie są w stanie miłować tak, jak miłuje Bóg? Jeśli tak, to jak może się przejawiać taka ludzka miłość?

Odpowiedzi na niektóre z tych pytań mogą się wydawać oczywiste, ale często są przedmiotem chrześcijańskich dyskusji o Bożej miłości. Niektóre odpowiedzi, które bywają traktowane jako oczywiste, po bliższej analizie okazują się niezgodne z tym, czego Pismo Święte uczy o Bożej miłości.

Nie będziemy się odnosić do wszystkich tych pytań, ale niektóre z nich przeanalizujemy uważnie w ramach lekcji tego kwartału. Przekonamy się, że miłość Boża jest znacznie większa, niż możemy to sobie wyobrazić. Miłość Boża opisana w Piśmie Świętym wykracza daleko poza wszystko, co jest nazywane miłością w większości naszego współczesnego świata. W nadchodzących tygodniach przyjrzymy się uważnie najważniejszym i najpiękniejszym przejawom miłości Boga objawionym w Biblii.

W miarę kontynuowania naszego studium zobaczymy, jak miłość i sprawiedliwość Boga ściśle wiążą się ze sobą. Bóg objawiony w Biblii miłuje sprawiedliwość1 (zob. np. Iz 61,8 NBG). Według Biblii miłość i sprawiedliwość Boga idą ze sobą w parze, tak iż jedna nie może istnieć bez drugiej. Ponieważ Bóg jest miłością, to jest głęboko przejęty niesprawiedliwością i cierpieniem w świecie oraz utożsamia się z uciskanymi i cierpiącymi, dobrowolnie współczując w cierpieniu i smutku, jakie zło powoduje w stworzonym świecie. Przy tym Bóg cierpi najbardziej, sam będąc największą ofiarą zła.

W Biblii raz po raz czytamy, że Bóg jest zasmucony i boleje nad złem i cierpieniem dotykającym Jego stworzenia. On miłuje każdego, bardziej niż jesteśmy w stanie to sobie wyobrazić. Możemy dostrzec tę Bożą miłość w ubolewaniu Chrystusa nad Jego ludem:

— „Jeruzalem, Jeruzalem, które zabijasz proroków i kamienujesz tych, którzy do ciebie byli posłani, ileż to razy chciałem zgromadzić dzieci twoje, jak kokosz zgromadza pisklęta swoje pod skrzydła, a nie chcieliście!” (Mt 23,37).

Bóg Biblii, który jest miłością, często bywa przedstawiany w Piśmie Świętym jako cierpiący i zasmucony z powodu odrzuconej i niezrozumianej miłości. Cała historia przedstawiona w Piśmie Świętym mówi o tym, czego Bóg dokonał i dokonuje, by przywrócić miłość w całym wszechświecie. To właśnie i wiele więcej jest przedmiotem rozważań w Lekcjach Biblijnych tego kwartału2.

---

_<sup>1</sup> BW: prawo, BI: praworządność, BP: prawość, BKR: to, co prawe, UBG: sąd (przyp. red.)._

_<sup>2</sup> Autorem Lekcji Biblijnych 1/2025 jest dr John C. Peckham, zastępca naczelnego redaktora miesięcznika Adventist Review. Przygotowując ten kwartalnik, był wykładowcą teologii i chrześcijańskiej filozofii w Adwentystycznym Seminarium Teologicznym na Uniwersytecie Andrewsa w Stanach Zjednoczonych (przyp. red.)._