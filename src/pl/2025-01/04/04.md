---
title:  Współczucie Jezusa
date:  21/01/2025
---

W Nowym Testamencie użyte są podobne wyobrażenia, jak w Starym Testamencie, ukazujące głębię Bożego współczucia. Paweł mówi o Bogu Ojcu jako Ojcu miłosierdzia i Bogu „wszelkiej pociechy” (2 Kor 1,3). Dalej wyjaśnia w Ef 2,4, że Bóg „jest bogaty w miłosierdzie” i ratuje ludzi „dla wielkiej miłości swojej, którą nas umiłował”.

W szeregu przypowieści Chrystus używał obrazu ekspresyjnych i przejmujących emocji, by przedstawić współczucie Ojca (zob. Mt 18,27; Łk 10,33; 15,20). To samo słownictwo, za pomocą którego przedstawiono Boże współczucie w Starym Testamencie i Nowym Testamencie, jest użyte w ewangeliach w celu zobrazowania pełnych współczucia reakcji Jezusa na ludzkie cierpienie i nieszczęście.

`Przeczytaj Mt 9,36; 14,14; Mk 1,41; 6,34; Łk 7,13. Zob. także Mt 23,37. Jakie światło rzucają te wersety na to, jak głęboko poruszony był Jezus trudnym losem ludzi?`

Raz po raz w ewangeliach czytamy o tym, że Chrystus był poruszony i odczuwał współczucie dla ludzi dotkniętych nieszczęściem i będących w potrzebie. On nie tylko odczuwał współczucie, ale także okazywał miłosierdzie, wychodząc naprzeciw potrzebom tych ludzi.

Jezusowi także zdarzało się ubolewać nad swoim ludem. Możemy sobie wyobrazić łzy bólu w oczach Chrystusa, gdy patrzył na Jerozolimę i mówił:

— „Ileż to razy chciałem zgromadzić dzieci twoje, jak kokosz zgromadza pisklęta swoje pod skrzydła, a nie chcieliście!” (Mt 23,37).

Widzimy tu, że ubolewanie Chrystusa do złudzenia przypomina starotestamentowe żale Boga nad Jego ludem. Wielu biblistów zwraca uwagę na to, iż obraz ptaka troszczącego się o pisklęta był używany na starożytnym Bliskim Wschodzie wyłącznie w odniesieniu do bóstwa. Wielu dostrzega tu nawiązanie do obrazu z Pwt 32,11, gdzie Bóg jest przedstawiony jako ptak chroniący swoje młode i troszczący się o nie.

`Nie ma większego objawienia wielkiej współczującej miłości Boga do nas niż sam Jezus, który wydał siebie za nas, objawiając swoją miłość. Jednak Chrystus jest nie tylko doskonałym obrazem Boga. On jest także doskonałym wzorcem dla ludzkości. Jak możemy kształtować nasze życie na wzór życia Chrystusa, skupiając uwagę na potrzebach bliźnich i nie tylko głosząc miłość Bożą, ale także okazując ją w konkretny i namacalny sposób?`