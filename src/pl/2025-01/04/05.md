---
title:  Zazdrosny Bóg?
date:  22/01/2025
---

Bóg objawiony w Biblii jest „Bogiem miłosiernym [hebr. El rachum]” (Pwt 4,31). Słowo El znaczy Bóg, a rachum to inna forma słowa racham oznaczającego współczucie/litość. Jednak Bóg jest nazwany nie tylko Bogiem miłosiernym, ale także Bogiem zazdrosnym. W Pwt 4,24 czytamy: „Pan, twój Bóg, jest ogniem trawiącym. On jest Bogiem zazdrosnym [hebr. El qanna]” (zob. także Pwt 6,15; Joz 24,19; Na 1,2 BT).

`W 1 Kor 13,4 Paweł mówi, że „miłość (…) nie zazdrości”. Jak zatem powinniśmy rozumieć to, że Bóg jest Bogiem zazdrosnym? Przeczytaj 2 Kor 11,2 i zastanów się nad przejawami niewierności ludu Boga wobec Niego zapisanymi w Biblii (zob. np. Ps 78,58). Jakie światło rzucają te wersety na nasze zrozumienie Bożej zazdrości?`

Zazdrość Boga bywa błędnie rozumiana. Gdy mówimy o kimś jako zazdrosnym mężu czy zazdrosnej żonie, to zazwyczaj mamy na myśli negatywną cechę. Słowo zazdrość budzi zdecydowanie negatywne skojarzenia w wielu kulturach i językach. Jednak w Biblii Boża zazdrość nie jest kojarzona z czymś negatywnym. Jest ona podobna do szlachetnego i żarliwego uczucia miłującego męża tworzącego wyłączną więź ze swoją żoną.

Podczas gdy istnieje rodzaj zazdrości przeciwny miłowaniu (zob. 1 Kor 13,4), to jednak według 2 Kor 11,2 istnieje także dobra i sprawiedliwa zazdrość. Apostoł Paweł nazywa ją „gorliwością Bożą” (2 Kor 11,2). Boża zazdrość jest wyłącznie i zawsze szlachetnym rodzajem zazdrości i jest utożsamiana z żarliwą miłością Boga do Jego ludu.

Gorliwość (hebr. qanna) Boga o Jego lud wypływa z głębokiej miłości do ludzi. Bóg pragnie wyłącznej więzi ze swoim ludem i tylko On ma być ich Bogiem. Jednak Bóg jest często porównywany do wzgardzonego męża, którego miłość jest odrzucana (zob. Oz 1,1-3,5; Jr 2,2; 3,1-12). Tak więc Boża zazdrość czy gorliwość nigdy nie jest nieuzasadniona, ale stanowi reakcję na niewierność ludzi i zło. Boża zazdrość (czyli gorliwa miłość) nie zawiera negatywnych cech ludzkiej zazdrości. Nigdy nie jest zawistna, ale zawsze szlachetnie domaga się wyłącznej więzi Boga z Jego ludem oraz wszystkiego, co służy dobru wierzących.

`Jak możemy się nauczyć odzwierciedlać wobec bliźnich dobrą zazdrość, jaką Bóg przejawia wobec nas?`