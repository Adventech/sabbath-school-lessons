---
title:  Przejmująca miłość
date:  20/01/2025
---

W Księdze Ozeasza ukazana została niepojęta głębia współczującej miłości Boga do ludzkości. Bóg polecił prorokowi:

— „Idź, weź sobie za żonę nierządnicę i miej z nią dzieci z nierządu, gdyż kraj przez nierząd stale odwraca się od Pana” (Oz 1,2).

W 11. rozdziale Księgi Ozeasza opisano więź Boga z Jego ludem przy pomocy metafory miłującego ojca i jego syna.

`Przeczytaj Oz 11,1-9. Jak obraz przedstawiony w tych wersetach ukazuje miłość i troskę Boga wobec Jego ludu?`

Miłość Boga do Jego ludu została porównana do czułego uczucia rodzica do dziecka. Pismo Święte używa obrazu uczenia dziecka chodzenia, tulenia go w ramionach, leczenia i pielęgnowania oraz czułej troski o nie, by ukazać opiekę Boga sprawowaną nad Jego ludem. Pismo Święte mówi też, że Bóg nosił swój lud, „jak ojciec nosi swoje dziecię” (Pwt 1,31). „On sam ich odkupił w swojej miłości i w swoim miłosierdziu. Podźwignął ich i nosił ich przez wszystkie dni prawieków” (Iz 63,9).

W przeciwieństwie do niezachwianej wierności Boga Jego lud raz po raz okazywał niewierność, odpychając Boga i ściągając na siebie sąd, czym głęboko zasmucał Boga. Bóg jest pełen współczucia, ale Jego współczucie nigdy nie wyklucza sprawiedliwości. (Jak wykażemy w kolejnej lekcji, miłość i sprawiedliwość zawsze idą ze sobą w parze).

Czy zdarzyło ci się tak przeżywać coś, że czułeś ucisk w brzuchu? Takiego obrazu użyto w celu przedstawienia emocji Boga żywionych wobec Jego ludu. Obraz serca drżącego pod wpływem współczucia oraz współczucia, które porusza do głębi stanowi wyrażenie głębokich emocji, zarówno Boga, jak i ludzi.

Obraz poruszonych (hebr. chamar) wnętrzności, czyli wezbranej litości został użyty w przypadku dwóch kobiet, które przyszły do Salomona, by rozsądził, która z nich jest matką dziecka. Gdy Salomon nakazał rozciąć dziecko na pół (oczywiście nie zamierzał dopuścić, by rozkaz ten został wykonany), ten obraz został użyty, by wyrazić emocjonalną reakcję prawdziwej matki (zob. 1 Krl 3,26; por. Rdz 43,30).

`Ktoś, kto jest rodzicem, wie, o czym mówimy w tej lekcji. Żadna ziemska miłość nie może się równać z miłością dobrego rodzica do dziecka. Jak pomaga nam to zrozumieć prawdziwość miłości Boga do nas? Jakie pocieszenie możemy i powinniśmy czerpać ze świadomości tej miłości?`