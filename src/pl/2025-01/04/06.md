---
title:  Pełen współczucia i żarliwości
date:  23/01/2025
---

Bóg objawiony w Biblii jest pełen współczucia i żarliwości. Te Boże emocje znajdują pełny wyraz w Jezusie Chrystusie. Bóg jest przychylny i życzliwie nastawiony (por. Iz 63,9; Hbr 4,15), głęboko poruszony smutkami swojego ludu (zob. Sdz 10,16; Łk 19,41) oraz gotowy słuchać, odpowiadać i pocieszać (zob. Iz 49,10.15; Mt 9,36; 14,14).

`Przeczytaj 1 Kor 13,4-8. W jaki sposób ten fragment listu wzywa nas do odzwierciedlania współczującej i wspaniałej miłości Boga w naszych kontaktach z bliźnimi?`

Pragniemy więzi z ludźmi, którzy odzwierciedlają miłość opisaną w 1 Kor 13,4-8. Jak bardzo staramy się być takimi ludźmi dla innych? Nie potrafimy uczynić siebie cierpiącymi w milczeniu i pełnymi dobroci. Nie potrafimy sami z siebie wyzbyć się zawiści, podstępności, surowości i egoizmu. Nie jesteśmy w stanie wytworzyć w sobie miłości, która „wszystko zakrywa, wszystkiemu wierzy, wszystkiego się spodziewa, wszystko znosi” (1 Kor 13,7) i „nigdy nie ustaje” (1 Kor 13,8). Taka miłość może się przejawiać w naszym życiu wyłącznie jako owoc Ducha Świętego. Możemy dziękować Bogu, że Duch Święty rozlewa taką miłość Bożą w sercach tych, którzy przez wiarę są w Chrystusie Jezusie (zob. Rz 5,5).

W jaki sposób, dzięki łasce Bożej i mocy Ducha Świętego, możemy praktycznie odpowiadać na głęboko emocjonalną, ale zawsze doskonale sprawiedliwą i rozumną miłość Boga oraz odzwierciedlać ją? Po pierwsze jedyną właściwą reakcją jest oddawanie czci Bogu, który jest miłością. Po drugie powinniśmy odpowiadać na miłość Boga, aktywnie okazując współczującą i dobroczynną miłość bliźnim. Nie powinniśmy spoczywać biernie w naszej chrześcijańskiej wierze, ale ta wiara powinna motywować nas do niesienia pocieszenia bliźnim. Wreszcie powinniśmy przyznać, że sami nie potrafimy się zmienić i jedynie Bóg może tego dokonać.

Zatem prośmy Boga, by dał nam nowe serce dla Niego i bliźnich — czystą i oczyszczającą miłość, która rozwija to, co dobre, a usuwa plewy z naszego charakteru.

Niech naszą modlitwą będą słowa apostoła Pawła: „Was zaś niech Pan napełni obficie miłością do siebie nawzajem i do wszystkich (...), aby serca wasze były utwierdzone, bez nagany, w świątobliwości przed Bogiem i Ojcem naszym na przyjście Pana naszego Jezusa Chrystusa, ze wszystkimi jego świętymi” (1 Tes 3,12-13).

`Dlaczego śmierć dla samolubstwa i zepsucia naszego nieodrodzonego serca jest jedynym sposobem, w jaki możemy odzwierciedlać miłość Bożą? Jakich wyborów możemy dokonywać, aby egocentryczna postawa umarła w nas?`