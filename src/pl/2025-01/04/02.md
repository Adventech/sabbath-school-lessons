---
title:  Więcej niż matczyna miłość
date:  19/01/2025
---

Przypuszczalnie największą miłością znaną ludziom w ich ziemskim doświadczeniu jest miłość rodzica do dziecka. Biblia często używa wyobrażenia więzi rodzica z dzieckiem w celu przedstawienia zdumiewającego Bożego współczucia dla ludzi, podkreślając, że Boże współczucie jest znacznie większe i głębsze niż najwspanialsze przejawy ludzkich uczuć.

`Przeczytaj Ps 103,13; Iz 49,15; Jr 31,20. Co mówią te wersety o naturze i głębi Bożego współczucia/litości?`

Według tych wersetów Bóg odnosi się do nas jako do swoich umiłowanych dzieci i miłuje nas, jak dobrzy rodzice miłują swoje dzieci. Jednak, jak czytamy w Iz 49,15, nawet matka może „zapomnieć o swoim niemowlęciu i nie zlitować się nad dziecięciem swojego łona”, ale Bóg nigdy nie zapomina o swoich dzieciach, a Jego miłosierdzie nigdy nie zawodzi (zob. Lm 3,22). Ciekawe jest to, że hebrajski czasownik racham oznaczający zlitować się w Iz 49,15 i wielu innych wersetach opisujących nieskończoną współczującą miłość Boga przypuszczalnie pochodzi od hebrajskiego rzeczownika rechem oznaczającego łono. Zatem, jak zauważają bibliści, Boża litość jest jak miłość płynąca z matczynego łona. Rzeczywiście, jest to uczucie większe niż jakiekolwiek ludzkie współczucie, a nawet uczucie matki do nowo narodzonego dziecka.

Według Jr 31,20 Bóg postrzega swój lud przymierza jako swojego drogiego syna lub dziecię rozkoszne, wbrew temu, że Jego wyznawcy często buntują się przeciwko Niemu i zasmucają Go. Mimo to Bóg oświadcza: „Moje wnętrze wzrusza się nad nim; zaiste muszę się nad nim zlitować”. Hebrajskie słowo racham przetłumaczone tu jako zlitować się jest tym samym słowem, które w poprzednim przykładzie zostało tak samo przetłumaczone. Ponadto wyrażenie: moje wnętrze wzrusza się, można dosłownie przetłumaczyć jako: moje wnętrzności ryczą/wyją. Jest to niezwykle ekspresywny opis Bożych emocji oznaczający głęboką współczującą miłość Boga do Jego ludu. Wbrew niewierności ludzi Bóg nadal okazuje im miłosierdzie i litość, i to ponad wszelkie rozsądne spodziewanie.

`Dla niektórych z nas świadomość, iż współczucie Boga dla nas jest podobne do uczuć miłującego ojca i miłującej matki, stanowi źródło wielkiego pocieszenia. Jednak ci, którzy mieli nieszczęście doświadczyć niemiłującego rodzica czy niemiłujących rodziców, mogą się zmagać z tym porównaniem. W jaki sposób można lepiej przedstawić takim ludziom litość/współczucie Boga?`