---
title:  Do Dalszego Studium
date:  10/01/2025
---

„Zanoś przed Pańskie oblicze swoje potrzeby, radości, smutki, troski i obawy. Nic nie może być dla Niego zbyt wielkim ciężarem i nic nie może sprawić, że będzie znużony. Ten, który liczy włosy na twojej głowie, nie jest obojętny na potrzeby swoich dzieci. »Wielce litościwy i miłosierny jest Pan« (Jk 5,11). Jego kochające serce dotknięte jest naszym smutkiem, tak jak i jego wyrażeniem. Przynośmy do Niego wszystko, co wprawia nasz umysł w zakłopotanie. Dla Niego nic nie jest zbyt przygniatające, ponieważ utrzymuje całe światy i zarządza wszystkimi sprawami we wszechświecie. Nic, co w jakimkolwiek stopniu dotyczy naszego spokoju, nie jest dla Niego niezauważalne. Żaden rozdział naszego doświadczenia nie jest zbyt mroczny, aby Bóg nie mógł go przeczytać. Dla Niego żaden dylemat nie jest zbyt zagmatwany, aby nie mógł go rozwiązać. Nasz Niebiański Ojciec dostrzega i natychmiast wykazuje zaintere­sowanie każdym nieszczęściem, które spada na najmniejsze z Jego dzieci, każdą trwogą, która opanowuje jego duszę, każdym momentem radości i każdą szczerą modlitwą wychodzącą z jego ust. »Uzdrawia tych, których serce jest złamane, i zawiązuje ich rany« (Ps 147,3). Związek Boga z każdym człowiekiem jest tak wyłączny i tak pełny, jak gdyby na całym świecie nie było innych ludzi, nad którymi mógłby roztaczać opiekę i za których oddał swojego umiłowanego Syna”6.

**Pytania Do Dyskusji**

`1. Zastanów się nad zdaniem: Związek Boga z każdym człowiekiem jest tak wyłączny i tak pełny, jak gdyby na całym świecie nie było innych ludzi, nad którymi mógłby roztaczać opiekę i za których oddał swojego umiłowanego Syna. Jaką otuchę niesie to zdanie i jak powinieneś żyć, mając świadomość bliskości Boga i Jego troski o ciebie? Jak możesz się nauczyć życia w świadomości tej wspaniałej obietnicy? Wyobraź sobie, jakie byłoby twoje życie, gdybyś naprawdę w nią wierzył.`

`2. Jak rozumiesz Ps 103,17-18 w świetle tej lekcji? Co wersety te mówią o wiecznej Bożej miłości? W jakim stopniu dobrodziejstwa więzi z Bogiem są zależne od przyjęcia Jego miłości?`

`3. W jaki sposób świadomość miłości i troski Boga wpływają na naszą więź z Nim? Jak wpływają na nasz sposób myślenia o smutkach i problemach innych ludzi?`