---
title:  Przymierze miłości
date:  04/01/2025
---

### Studium Bieżącego Tygodnia
2 P 3,9; Pwt 7,6-9; Rz 11,22; 1 J 4,7-20; J 15,12; 1 J 3,16.

> <p>Tekst Pamięciowy</p>
> „Odpowiedział Jezus i rzekł mu: Jeśli kto mnie miłuje, słowa mojego przestrzegać będzie, i Ojciec mój umiłuje go, i do niego przyjdziemy, i u niego zamieszkamy” (J 14,23).

Wielu wyznaje pogląd, iż grecki czasownik agapan odnosi się do miłowania, które jest wyjątkowe wyłącznie dla Boga, podczas gdy inny grecki czasownik oznaczający miłowanie, taki jak filein, odnosi się do innego rodzaju miłości, ustępując jakością czasownikowi agapan. Niektórzy twierdzą, że grecki rzeczownik agape oznacza miłość jednostronną, która tylko daje i nigdy nie bierze, zupełnie niezależną od ludzkiej odpowiedzi.

Jednak skrupulatne studium Bożej miłości ukazanej w Piśmie Świętym każe dojść do wniosku, iż powyższe poglądy, choć dość popularne, są błędne. Po pierwsze grecki czasownik agapan odnosi się nie tylko do miłości przejawianej przez Boga, ale także przez człowieka, w tym czasami nawet błędnie skierowanej (zob. 2 Tm 4,10). Po drugie w Piśmie Świętym wiele innych słów poza agapan oznacza miłowanie okazywane przez Boga. Na przykład Jezus uczył, że „Ojciec miłuje [gr. filei] was, dlatego że wyście mnie umiłowali [gr. pefilekate]” (J 16,27). Grecki czasownik filein oznacza tu nie tylko miłość okazywaną przez ludzi, ale także miłość okazywaną przez Boga do ludzi. Tak więc słowo filein nie zawsze oznacza gorszy rodzaj miłości, gdyż może się odnosić nawet do miłości przejawianej przez samego Boga.

Pismo Święte uczy także, że Boża miłość nie jest jednostronna, ale głęboko osadzona w kontekście więzi, a zatem Bogu bardzo zależy na tym, by ludzie odzwierciedlali Jego miłość i odwzajemniali ją w kontaktach z Nim i między sobą.