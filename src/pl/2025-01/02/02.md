---
title:  Wieczna miłość Boga
date:  05/01/2025
---

Pismo Święte mówi jasno, że Bóg miłuje wszystkich. J 3,16 — najbardziej znany werset Pisma Świętego — ogłasza tę prawdę: „Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny”.

`Przeczytaj Ps 33,5; 145,9. Co te wersety mówią o zasięgu Bożej łaskawości, litości i miłosierdzia?`

Niektórzy mogą sądzić, że nie są miłowani — że Bóg może nawet miłuje wszystkich innych, ale na pewno nie ich. Ale Biblia wyraźnie i dobitnie świadczy, że każdy człowiek jest miłowany przez Boga. Nie ma takiej osoby, której Bóg by nie miłował. A skoro Bóg miłuje wszystkich, to pragnie, by wszyscy ludzie byli zbawieni.

`Przeczytaj 2 P 3,9; 1 Tm 2,4; Ez 33,11. Co wersety te mówią o Bożym pragnieniu zbawienia wszystkich ludzi?`

W następnym wersecie po J 3,16 czytamy: „Bo nie posłał Bóg Syna na świat, aby sądził świat, lecz aby świat był przez niego zbawiony” (J 3,17). Gdyby to zależało tylko od Boga, każdy człowiek przyjąłby Jego miłość i byłby zbawiony. Ale Bóg nie zmusza nikogo do przyjęcia Jego miłości. Ludzie mają zupełną wolność przyjęcia jej albo odrzucenia.

A choć niektórzy odrzucają miłość Boga, to On nigdy nie przestaje ich miłować. W Jr 31,3 mówi swojemu ludowi: „Miłością wieczną umiłowałem cię, dlatego tak długo okazywałem ci łaskę”. W wielu miejscach Biblia zapewnia, że miłość Boga jest wieczna (zob. np. Ps 136,1-26). Miłość Boga nigdy się nie wyczerpuje, ale trwa na zawsze. Trudno nam to zrozumieć, gdyż łatwo przychodzi nam niemiłowanie innych. Jednak gdyby każdy z nas nauczył się doświadczać realności tej miłości — czyli każdy z nas poznał ją osobiście — jakże inaczej żylibyśmy i traktowalibyśmy bliźnich.

`Skoro Bóg miłuje wszystkich, to znaczy, że musi miłować naprawdę złych ludzi, jakich bardzo dużo jest na świecie. Czego miłość Boga do takich ludzi uczy nas o tym, jak my powinniśmy się odnosić do nich?`