---
title:  Przymierze miłości
date:  06/01/2025
---

Biblia często opisuje szczególną więź miłości Boga z ludźmi, porównując ją do więzi rodzinnych, w tym zwłaszcza więzi między mężem i żoną, a także między miłującą matką a dzieckiem. Te porównania są używane zwłaszcza w celu przedstawienia szczególnej więzi między Bogiem i Jego ludem przymierza. Jest to więź przymierza miłości, która obejmuje nie tylko miłość Boga do Jego ludu, ale także oczekiwanie, iż lud ten przyjmie Jego miłość i będzie Go miłował ze wzajemnością, a także członkowie tego ludu będą miłowali swoich bliźnich.

`Przeczytaj Pwt 7,6-9. Czego wersety te uczą o związku między Bożymi przymierzami a dobrocią i łaskawością Boga?`

Pwt 7,9 przedstawia szczególny rodzaj miłości Boga do Jego ludu przymierza — więzi częściowo zależnej od tego, czy lud Boga pozostaje Jemu wierny. Miłość Boga nie jest warunkowa, ale więź przymierza między człowiekiem a Bogiem — tak.

Hebrajskie słowo chesed — przetłumaczone w Pwt 7,9 jako łaska (BW) albo miłosierdzie (UBG) — wskazuje na element przymierza (i nie tylko) cechujący miłość Bożą. Chesed często przedstawia wielkość Bożego miłosierdzia, dobroci i miłości. Chesed odnosi się często do łaskawości Boga, czyli Jego niezachwianej miłości do innych w ramach wzajemnej więzi miłości. Ta łaskawość także inicjuje taką więź i oczekuje, że druga strona w odpowiedzi także będzie okazywać tego rodzaju łaskawość.

Chesed Boga pokazuje, że Jego łaskawość jest niezwykle wiarygodna, niezachwiana i trwała. Jednak przyjęcie dobrodziejstw chesed jest warunkowe — zależy od gotowości ludu Bożego do posłuszeństwa i dochowania wierności więzi przymierza (zob. 2 Sm 22,26; 1 Krl 8,23; Ps 25,10; 32,10; 2 Krn 6,14).

Boża niezachwiana miłość jest podstawą wszelkich więzi miłości. Pozostaje niezrównana. Bóg nie tylko dobrowolnie nas stworzył i obdarzył życiem, ale w Chrystusie oddał swoje życie za nas. „Większej miłości nikt nie ma nad tę, jak gdy kto życie swoje kładzie za przyjaciół swoich” (J 15,13). Niewątpliwie największym wyrazem miłości Boga jest to, że nasz Stwórca „uniżył samego siebie i był posłuszny aż do śmierci, i to do śmierci krzyżowej” (Flp 2,8).

`W jaki sposób możesz stale zachowywać świadomość realności miłości Boga? Dlaczego jest to ważne?`