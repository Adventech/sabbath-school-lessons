---
title:  Warunkowa więź
date:  07/01/2025
---

Bóg wzywa i zaprasza każdego człowieka do ścisłej więzi miłości z Nim (zob. Mt 22,1-14). Właściwa odpowiedź na to wezwanie obejmuje przestrzeganie przykazania miłowania Boga i bliźnich (zob. Mt 22,37-39). To, czy człowiek będzie się cieszył dobrodziejstwami tej więzi z Bogiem, zależy od dobrowolnego przyjęcia Jego miłości.

`Przeczytaj Oz 9,15; Jr 16,5; Rz 11,22; Jud 1,21. Czego wersety te uczą o tym, że dobrodziejstwa Bożej miłości mogą zostać odrzucone, a nawet odebrane?`

W tych i podobnych wersetach korzystanie z dobrodziejstw więzi miłości z Bogiem jest raz po raz przedstawiane jako zależne od odpowiedzi ludzi na miłość Boga. Jednak nie powinniśmy z tego wyciągać błędnego wniosku, że Bóg kiedykolwiek przestaje miłować kogokolwiek. Jak już zauważyliśmy, miłość Boga jest wieczna. A choć w Oz 9,15 Bóg mówi o swoim ludzie: „Nie będę ich już miłował”, to jednak musimy pamiętać, że dalej w tej samej księdze Bóg oznajmia o swoim ludzie: „Pokocham [ich] z całą chęcią” (Oz 14,4 BL). Oz 9,15 nie może oznaczać, że Bóg zupełnie przestanie miłować swój lud. Werset ten musi się odnosić do warunkowości określonego aspektu czy dobrodziejstwa więzi miłości z Bogiem. To, jak odpowiadamy na Jego miłość, decyduje o trwałości tej więzi.

— „Kto ma przykazania moje i przestrzega ich, ten mnie miłuje; a kto mnie miłuje, tego też będzie miłował Ojciec i Ja miłować go będę, i objawię mu samego siebie” (J 14,21).

Jezus powiedział też swoim uczniom:

— „Ojciec miłuje was, dlatego że wyście mnie umiłowali i uwierzyli, że Ja od Boga wyszedłem” (J 16,27).

Te i inne wersety uczą, że zachowanie dobrodziejstw zbawczej więzi z Bogiem zależy od tego, czy przyjmujemy Jego miłość (a to obejmuje gotowość przekazywania tej miłości). Nie znaczy to, że miłość Boża kiedykolwiek ustaje. Jak nie możemy zapobiec temu, że słońce świeci, ale możemy się zasłonić przed jego promieniami, tak nie jesteśmy w stanie osłabić wiecznej miłości Boga, ale możemy ostatecznie odrzucić więź z Bogiem i odciąć się od jej dobrodziejstw, w tym także od życia wiecznego.

`W jaki sposób ludzie mogą ujrzeć i poczuć prawdziwość Bożej miłości, by zadecydować, czy chcą ją odwzajemnić? W jaki sposób przyroda, mimo istnienia grzechu i zła, objawia miłość Boga?`