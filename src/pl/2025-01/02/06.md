---
title:  Darmo wzięliście, darmo dawajcie
date:  09/01/2025
---

Jak zadłużony sługa nie był w stanie spłacić długu swemu panu, tak my nie jesteśmy w stanie spłacić Bogu tego, co jesteśmy Mu winni. Nie jesteśmy w stanie zapracować ani zasłużyć na miłość Bożą. „Bóg zaś daje dowód swojej miłości ku nam przez to, że kiedy byliśmy jeszcze grzesznikami, Chrystus za nas umarł” (Rz 5,8). Boża miłość jest niepojęta! W 1 J 3,1 czytamy: „Patrzcie, jaką miłość okazał nam Ojciec, że zostaliśmy nazwani dziećmi Bożymi”.

Jednak możemy i powinniśmy odzwierciedlać miłość Boga wobec bliźnich w takim stopniu, w jakim jest to możliwe. Skoro doświadczyliśmy tak wielkiego miłosierdzia i przebaczenia, to powinniśmy okazywać współczucie i przebaczenie innym. Pamiętaj, że zły sługa utracił miłosierdzie i przebaczenie pana, gdyż odmówił swojemu dłużnikowi współczucia i przebaczenia. Jeśli prawdziwie miłujemy Boga, nie będziemy zaniedbywać okazywania Jego miłości bliźnim.

`Przeczytaj J 15,12; 1 J 3,16; 4,7-12. Czego wersety te uczą o powiązaniu miłości okazywanej przez Boga oraz naszej miłości do Boga i bliźnich?`

Zaraz po słowach zapisanych w J 15,12 Jezus powiedział uczniom:

— „Jesteście przyjaciółmi moimi, jeśli czynić będziecie, co wam przykazuję” (J 15,14).

Co Jezus im nakazał? Między innymi nakazał im (i nam) miłować się wzajemnie, jak On ich umiłował. Pan nakazuje nam miłować Boga i siebie nawzajem.

Krótko mówiąc, powinniśmy uznać, że darowano nam wielki dług, jakiego nie byliśmy w stanie spłacić. Ten dług został spłacony przez Chrystusa na krzyżu. Zatem powinniśmy miłować Boga i chwalić Go oraz żyć w miłości, okazując łaskę naszym bliźnim. Jezus powiedział, że komu wiele wybaczono, ten wiele miłuje, ale „komu zaś mało się odpuszcza, mało miłuje” (Łk 7,47). Każdy z nas powinien sobie uświadomić, że wybaczono nam bardzo dużo.

Jeśli miłowanie Boga musi nieuchronnie pociągać za sobą miłowanie bliźnich, to powinniśmy pilnie głosić przesłanie miłości Bożej, zarówno słowem, jak i czynem. Powinniśmy pomagać ludziom w ich codziennym życiu tu i teraz. Powinniśmy objawiać miłość Bożą, wskazując Tego, który oferuje im obietnicę życia wiecznego w nowym niebie i na nowej ziemi w warunkach zupełnie innych niż panujące w tym świecie skażonym przez grzech i śmierć, nieszczęsne owoce odrzucenia miłości Boga.

`Jakie kroki możesz podjąć, by miłując Boga, miłować bliźnich? Co możesz uczynić dzisiaj i w nadchodzących dniach, by okazując ludziom miłość Bożą, zaprosić ich do poznania i przyjęcia obietnicy życia wiecznego?`