---
title:  Odrzucone miłosierdzie
date:  08/01/2025
---

Miłość Boża jest wieczna i zawsze niezasłużona. Mimo to ludzie mogą ją odrzucić. Mamy możliwość przyjęcia albo odrzucenia tej miłości, a to jedynie dzięki temu, że Bóg umiłował nas dobrowolnie swoją doskonałą i wieczną miłością, zanim zdołaliśmy cokolwiek uczynić (zob. Jr 31,3). Nasza miłość do Boga jest jedynie odpowiedzią na to, co już zostało nam dane, zanim byliśmy w stanie o to poprosić.

`Przeczytaj 1 J 4,7-20, zwracając szczególną uwagę na 1 J 4,7.19. Co ten fragment listu mówi nam o pierwszeństwie Bożej miłości?`

Boża miłość zawsze jest pierwsza. Gdyby Bóg pierwszy nas nie umiłował, nie moglibyśmy Go pokochać ze wzajemnością. Bóg stworzył nas jako zdolnych do miłowania i bycia miłowanymi, ale tylko On jest podstawą i źródłem miłości. Do nas należy wybór, czy przyjmiemy Jego miłość i będziemy ją odzwierciedlać. Ta prawda została ukazana w przypowieści Chrystusa o niemiłosiernym słudze (zob. Mt 18,23-35).

W przypowieści tej widzimy, że nie istniała żadna realna możliwość, by zadłużony sługa mógł spłacić swojemu panu to, co był mu winien. Według 18. rozdziału Ewangelii Mateusza sługa był winny swojemu Panu dziesięć tysięcy talentów. Jeden talent stanowił odpowiednik około sześciu tysięcy denarów, a jeden denar był stawką dzienną przeciętnego robotnika (por. Mt 20,2). Przeciętny robotnik musiałby pracować sześć tysięcy dni, by zarobić jeden talent. Odliczając jeden dzień wolny w tygodniu i święta, możemy przyjąć, że robotnik pracował trzysta dni w roku i zarabiał trzysta denarów rocznie. Tak więc na jeden talent musiałby pracować dwadzieścia lat, a na dziesięć tysięcy talentów — dwieście tysięcy lat. Krótko mówiąc, dług był nie do spłacenia. Jednak pan ulitował się nad sługą i łaskawie darował mu ten ogromny dług.

Jednak gdy okazało się, że ten sam sługa nie darował znacznie mniejszego długu w wysokości stu denarów innemu słudze, ale nakazał go aresztować, pan wpadł w gniew na niemiłosiernego sługę i cofnął swoje łaskawe przebaczenie. Sługa zaprzepaścił w ten sposób miłość i przebaczenie pana. Choć Boże współczucie i miłosierdzie nigdy się nie kończą, człowiek może odrzucić i zmarnować dobrodziejstwa Bożego współczucia i miłosierdzia.

`Pomyśl o tym, jak wiele Bóg ci darował i ile kosztuje cię przyjęcie przebaczenia zaoferowanego przez Jezusa. Czego uczy cię to o konieczności przebaczania twoim bliźnim?`