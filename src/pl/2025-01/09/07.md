---
title:  Do Dalszego Studium
date:  28/02/2025
---

„Nic nie jest przedstawione w Piśmie Świętym równie jasno jak to, że Bóg w żaden sposób nie jest odpowiedzialny za pojawienie się grzechu; że łaska Boża nie została w sposób arbitralny odsunięta ani też w rządach Bożych nie został popełniony żaden błąd, który dałby powód do wszczęcia rebelii. Grzech jest intruzem, którego pojawienia się nie da się uzasadnić w żaden sposób. Gdyby znalazł się taki powód lub udałoby się wykazać przyczynę jego istnienia, przestałby być grzechem.

(...) Gdyby [szatan] natychmiast przestał istnieć, [mieszkańcy nieba i innych światów] służyliby Bogu raczej ze strachu niż z miłości. Wpływ zwodziciela nie zostałby w pełni usunięty, a duch buntu całkowicie wykorzeniony. Należało pozwolić, by zło dojrzało. Dla dobra całego wszechświata przez szereg stuleci szatan musiał w większym jeszcze stopniu rozwinąć swoje zasady, aby wszystkie stworzone istoty mogły we właściwym świetle zobaczyć jego oskarżenia przeciw rządom Bożym oraz by sprawiedliwość, miłosierdzie Boga i niezmienność Jego prawa nie wzbudzały żadnych wątpliwości”19.

**Pytania Do Dyskusji**

`1. Wielu ludzi zastanawia się, jak bezgrzeszne stworzenie, takie jak Lucyfer, mogło zgrzeszyć po raz pierwszy. Dlaczego grzech jest tak tajemniczy i niewytłumaczalny? Jak możemy wyjaśnić genezę grzechu bez usprawiedliwiania czy uzasadniania go? Dlaczego próba uzasadnienia grzechu byłaby jednoznaczna z usprawiedliwieniem go?`

`2. Dlaczego Bóg nie unicestwił szatana zaraz po tym, jak ten się zbuntował? Dlaczego złu należy pozwolić dojrzeć? W jaki sposób służy to dobru całego wszechświata w wieczności?`

`3. Dlaczego ważne jest zrozumienie, że w konflikcie między Bogiem a szatanem liczy się nie tylko siła i że jest to konflikt innego rodzaju? Dlaczego konflikt między Bogiem a szatanem w kwestii charakteru ma sens, a konflikt siłowy nie?`

`4. W jaki sposób zrozumienie natury wielkiego boju odsuwa kurtynę i ukazuje nam rzeczywistość, w której nasze życie jest elementem wszechświatowego konfliktu między dobrem a złem? W jaki sposób obecnie doświadczasz realiów tej walki? W jaki sposób nasze czyny świadczą, po której stronie wielkiego boju jesteśmy?`