---
title:  Geneza wielkiego boju w niebie
date:  25/02/2025
---

Już pierwsze trzy rozdziały Księgi Rodzaju wskazują na to, że zło istniało przed upadkiem Adama i Ewy. Nawet jeśli zło nie miało skonkretyzowanej postaci w Edenie, to koncepcja zła była znana, jako że znajdowało się tam drzewo „poznania dobra i zła” (Rdz 2,9.17). Następnie wąż oskarżył Boga o kłamstwo, choć to właśnie on, wąż, kłamał. Istnienie węża (zob. Ap 12,9) oraz jego kłamstwa ukazują realność zła. Tak więc już w Edenie przed upadkiem ludzi przejawy istnienia zła były widoczne.

`Przeczytaj Ez 28,12-19 w świetle Wj 25,19-20. Na czym polegał upadek tej istoty?`

Według tego fragmentu Księgi Ezechiela zło i wielki bój między dobrem a złem rozpoczęły się w niebie.

Zanim upadł, anioł nazwany potem szatanem był okrywającym cherubem — anielską istotą zajmującą miejsce w bezpośredniej bliskości tronu Bożego. Ponadto cherub ten był „odbiciem doskonałości, pełnym mądrości i skończonego piękna” (Ez 28,12), a także był „w Edenie, ogrodzie Bożym” (Ez 28,13). Nie można tego wszystkiego powiedzieć o prawdziwym królu Tyru (ani żadnym innym człowieku). Zatem wiemy, że w tym fragmencie księgi otrzymaliśmy wgląd w upadek anioła zwanego Lucyferem.

`Przeczytaj Iz 14,12-15. Jakie dodatkowe światło rzucają te wersety na genezę wielkiego boju?`

Według 14. rozdziału Księgi Izajasza Lucyfer postanowił wywyższyć się i stać się jak Bóg. Ten fragment księgi stanowi uzupełnienie tego, co przeczytaliśmy w 28. rozdziale Księgi Ezechiela, iż jego serce wywyższało się z powodu jego piękna (zob. Ez 28,17), zamiast prowadzić go do oddawania chwały Bogu, który go stworzył. Lucyfer stał się pyszny. Co gorsza, pod wpływem tej pychy uroił sobie, że zajmie miejsce Boga i zaczął knuć przeciwko Stwórcy. Hebrajskie słowo przetłumaczone jako handel w Ez 28,16 znaczy także: oszczerstwo, pomówienie, szkalowanie, zniesławienie, co wskazuje, że szatan przy pomocy kłamstwa działa przeciwko Bogu, a obecnie także przeciwko nam.

`Jak mamy zrozumieć fakt, że Lucyfer, który upadł, był pierwotnie nienagannym od dnia, gdy został stworzony, aż dotąd, gdy odkryto u niego niegodziwość (zob. Ez 28,15)? Jak doskonała istota mogłaby upaść, gdyby pojęcie doskonałości nie obejmowało prawdziwej moralnej wolności?`