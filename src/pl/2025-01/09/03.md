---
title:  Geneza wielkiego boju na ziemi
date:  24/02/2025
---

Równoległe do pytania z przypowieści — dlaczego na polu wyrósł kąkol, skoro gospodarz posiał dobre ziarno — jest inne pytanie:

— Skoro Bóg stworzył absolutnie dobry świat, jak doszło do zaistnienia zła w świecie?

`Przeczytaj Rdz 1,31. Jak słowa Boga świadczą o stanie stworzenia, które wyszło z Jego rąk? Dlaczego jest to ważne?`

Według Rdz 1,31, gdy Bóg zakończył stwarzanie świata, ten był bardzo dobry. W 1. rozdziale Księgi Rodzaju nie ma żadnej wzmianki o czymkolwiek złym w Bożym stworzeniu na naszej planecie. Skąd zatem wzięło się zło w świecie i ludzkiej egzystencji?

`Przeczytaj Rdz 3,1-7. Jak wersety te wyjaśniają pojawienie się zła na ziemi? Jakie światło rzucają one na naturę wielkiego boju? (Zob. także Ap 12,7-9).`

Dowiadujemy się tutaj, że wąż szerzył kłamstwa o charakterze Boga. W Ap 12,7-9 ów wąż jest zidentyfikowany jako diabeł. Najpierw posłużył się on przebiegle skonstruowanymi pytaniami, by zasiać zwątpienie w Boży nakaz i zasugerować, że Bóg ukrywa coś przed ludźmi. Następnie wprost podważył słowa Boga, zapewniając Ewę:

— „Na pewno nie umrzecie” (Rdz 3,4).

Ktoś — albo wąż, albo Bóg — okłamał Ewę, a ona musiała wybrać, czy uwierzy Bogu, czy wężowi.

W tym przypadku i innych przedstawionych w Piśmie Świętym charakter konfliktu dotyczy zasadniczo tego, w co i komu uwierzyć, a to jest nieodłącznie związane z kwestią miłowania. Jest tak dlatego, że to, w co o kimś wierzymy — jakiego rodzaju jest osobą i czy można mu ufać — w istotny sposób wpływa na to, czy miłujemy tę osobę i ufamy jej oraz czy traktujemy poważnie to, co osoba ta nam mówi.

`Przeczytaj Rdz 3,15. Zapowiedź Boga skierowana do węża, iż Potomek Kobiety, czyli Mesjasz, zmiażdży głowę węża, jest interpretowana jako pierwsze ogłoszenie ewangelii w Piśmie Świętym. (Jest to protoewangelia). Jak uświadamia nam to realność wielkiego boju i daje nadzieję na zwycięstwo?`