---
title:  Charakter wielkiego boju
date:  27/02/2025
---

Przestudiowaliśmy kilka fragmentów Pisma Świętego mówiących o wielkim boju między Bogiem a szatanem. Jak to możliwe, że w ogóle toczy się taka walka? Jak ktokolwiek mógł rzucić wyzwanie wszechmocnemu Bogu? Gdyby w tej walce liczyła się wyłącznie siła, walka skończyłaby się, zanim by się zaczęła. Zatem musi to być innego rodzaju walka. Pismo Święte objawia, że jest to raczej spór o charakter Boga — walka z oszczerczymi zarzutami diabła przeciwko Bogu, iż (między innymi) nie jest On zupełnie dobry i miłujący. Takich zarzutów nie można obalić przemocą, a jedynie przez porównanie dwóch rywalizujących charakterów.

„W swoim postępowaniu z grzechem Bóg mógł wykorzystać jedynie sprawiedliwość i prawdę. Szatan mógł użyć tego, czego nie użyłby Bóg — oszustwa i zwiedzenia. Zamierzał sfałszować słowo Boga i fałszywie przedstawić plan Jego rządów przed aniołami, ogłaszając, że Bóg nie jest sprawiedliwy, nadając mieszkańcom nieba prawa i zasady; że oczekując poddania i posłuszeństwa od swoich stworzeń, pragnie jedynie wywyższenia siebie. Dlatego przed mieszkańcami nieba i innych światów należało wykazać, że rządy Boga są sprawiedliwe, a Jego prawo doskonałe. Szatan próbował udowodnić, że on sam pragnie rozwoju dobra we wszechświecie. Wszyscy musieli zrozumieć prawdziwy charakter uzurpatora i jego rzeczywisty zamiar. Musiał mieć czas, aby ujawnić się we wszystkich swych bezbożnych czynach”18.

`Przeczytaj J 8,44-45 w świetle Ap 12,7-9. Co te wersety mówią o charakterze diabła i jego strategii?`

Diabeł od początku planował wmówić stworzeniom, że Bóg nie jest naprawdę sprawiedliwy i miłujący, a Jego prawo jest opresyjne i szkodliwe dla nich. Nic dziwnego, że Jezus nazwał diabła „kłamcą i ojcem kłamstwa” (J 8,44). W przeciwieństwie do tego Jezus przyszedł na ziemię, by „dać świadectwo prawdzie” (J 18,37) i przeciwstawić się kłamstwom i oszczerstwom szatana, pokonać go oraz ostatecznie unicestwić jego samego i jego moc (zob. 1 J 3,8; Hbr 2,14).

Ap 12,9-10 identyfikuje szatana jako (1) węża starodawnego, (2) tego, który przed niebiańskim trybunałem oskarża lud Boży, i (3) smoka zwodzącego świat. Greckie słowo przetłumaczone jako diabeł w Ap 12,9 znaczy oszczerca, co podkreśla naturę wielkiego boju toczącego się o to, w co wierzą inteligentne stworzenia w kwestii charakteru Boga.