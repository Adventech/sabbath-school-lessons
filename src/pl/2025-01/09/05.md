---
title:  Jeśli złożysz mi pokłon…
date:  26/02/2025
---

Dążenie szatana do przejęcia tronu Bożego zostało ukazane także w historii kuszenia Jezusa w 4. rozdziale Ewangelii Mateusza i 4. rozdziale Ewangelii Łukasza. W niezwykłym starciu Jezusa z kusicielem ukazana została wymownie natura wielkiego boju między Chrystusem a szatanem.

`Przeczytaj Mt 4,1-11. Jak wersety te ukazują realność wielkiego boju między Chrystusem a szatanem?`

Duch Święty zaprowadził Jezusa na pustynię wyraźnie w tym celu, „aby go kusił diabeł” (Mt 4,1). Zanim doszło do starcia, Jezus pościł czterdzieści dni. Gdy diabeł kusił Jezusa, by zamienił kamienie w chleb, Jezus odczuwał nieopisany głód. Jednak Jezus przeciwstawił się pokusie, cytując Pismo Święte, a szatańska pokusa okazała się nieskuteczna.

Następnie próbując nakłonić Jezusa do zuchwałości, diabeł kusił Go, by rzucił się ze szczytu świątyni. Szatan przekręcił przy tym tekst zaczerpnięty z Pisma Świętego, by zasugerować, że jeśli Jezus jest naprawdę Synem Bożym, aniołowie powinni Go ochronić. Jednak Jezus znowu odparł pokusę, prawidłowo cytując słowa z Pisma Świętego.

Trzecia pokusa wyraźnie świadczy o tym, co diabeł zamierzał osiągnąć. Zażądał, by Jezus oddał mu cześć. Usiłował przy tym przywłaszczyć sobie cześć należną wyłącznie Bogu.

Aby skłonić Jezusa do tego gestu, ukazał Mu „wszystkie królestwa świata oraz chwałę ich” (Mt 4,8), a następnie oświadczył:

— „To wszystko dam ci, jeśli upadniesz i złożysz mi pokłon” (Mt 4,9).

W Łk 4,6, wersecie paralelnym do fragmentu z Ewangelii Mateusza, diabeł stwierdził:

— „Dam ci tę całą władzę i chwałę ich, ponieważ została mi przekazana, i daję ją, komu chcę” (Łk 4,6).

Po raz kolejny Jezus odparł pokusę przy pomocy Pisma Świętego, a szatan odszedł przegrany. We wszystkich trzech pokusach Jezus posłużył się Pismem Świętym, by obronić się przed atakami wroga.

`Ef 6,12 przypomina nam, że „bój toczymy nie z krwią i z ciałem, lecz z nadziemskimi władzami, ze zwierzchnościami, z władcami tego świata ciemności, ze złymi duchami w okręgach niebieskich”. Choć nie powinniśmy żyć w lęku, to dlaczego jednak powinniśmy zawsze pamiętać o realiach walki, jaka toczy się wokół nas?`