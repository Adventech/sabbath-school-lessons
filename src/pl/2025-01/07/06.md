---
title:  Miłość i zło?
date:  13/02/2025
---

Bóg dał swoim stworzeniom wolną wolę, gdyż ta jest niezbędna do miłowania. Jednak nadużycie wolnej woli spowodowało wyzwolenie zła. Ta kwestia rodzi szereg pytań. Bóg dopuszcza zło (do czasu), choć absolutnie nienawidzi zła. Dlaczego? Bo wykluczenie możliwości istnienia zła oznaczałoby wykluczenie możliwości istnienia miłości. Podobnie przedwczesne unicestwienie zła doprowadziłoby do podkopania zaufania niezbędnego do miłowania.

„Ziemię ogarnęła ciemność wskutek niezrozumienia Boga. Należało złamać zwodniczą moc szatana, aby rozproszyć posępne ciemności i przyprowadzić świat z powrotem do Boga. Nie można było dokonać tego siłą, ponieważ jej użycie byłoby sprzeczne z zasadami boskich rządów; oczekuje On bowiem tylko służby miłości, a miłości nie można nakazać, nie można jej też zdobyć siłą lub autorytetem. Tylko miłość może wzbudzić miłość. Znać Boga, oznacza kochać Go. Jego charakter musi objawić się jako przeciwieństwo charakteru szatana”14.

Bez wolnej woli nie może istnieć miłość, a skoro Bóg jest miłością, wydaje się jasne, że u Boga nie wchodzi w grę zanegowanie miłości czy wolności niezbędnej do miłowania. Można także zakładać, że gdybyśmy z góry znali przyszłość, jak zna ją Bóg, nie chcielibyśmy, by Bóg pozbawił nas wolności. W końcu, kto chciałby żyć we wszechświecie wyzutym z miłości?

`Przeczytaj Rz 8,18 oraz Ap 21,3-4. Jak wersety te dodają nam ufności w Bożą dobroć, wbrew złu panującemu w świecie?`

Choć nie potrafimy przeniknąć zasłony czasu, Bóg zna przyszłość. On wie, jaką wieczną błogosławioną egzystencję obiecał wszystkim, którzy pokładają ufność w Jezusie. Apostoł Paweł zapewnia w Rz 8,18: „Utrapienia teraźniejszego czasu nic nie znaczą w porównaniu z chwałą, która ma się nam objawić”. Czy mamy wiarę i ufność, by wierzyć w tę wspaniałą obietnicę?

Miłość i związana z nią wolność są tak święte i tak fundamentalne, iż zamiast nas ich pozbawić, Jezus zdecydował się nas nimi obdarzyć, choć wiedział, że zapłaci za to własną męką na krzyżu. Mimo to obdarzył nas miłością bez względu na cenę. Dlaczego zawsze powinniśmy pamiętać tę ważną prawdę?

`Jak pamiętanie o tym, że Bóg naprawdę daje nam wolną wolę, pomaga nam chronić się przed błędnym myśleniem, że wszystko, co się dzieje, jest zgodne z wolą Bożą?`