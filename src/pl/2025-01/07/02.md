---
title:  Jak długo, Panie…?
date:  09/02/2025
---

Problem zła jest podnoszony nie tylko we współczesnym świecie. Mówi o nim wyraźnie także Pismo Święte.

`Przeczytaj Hi 30,26; Jr 12,1; 13,22; Ml 2,17; Ps 10,1. W jaki sposób wersety te podkreślają problem zła jako nieodłącznie związany z ludzką egzystencją?`

Wersety te wzbudzają wiele pytań, na które wciąż musimy sobie odpowiadać. Dlaczego wydaje się, że bezbożnym się powodzi, a źli wykorzystują słabszych — jeśli nie zawsze, to nader często? Dlaczego sprawiedliwi dotkliwie cierpią? Gdzie jest Bóg, gdy panoszy się zło? Dlaczego często wydaje się, jakby Bóg był daleko od nas czy wręcz ukrywał się przed nami?

Bez względu na to, jak odpowiemy na te pytania i problem zła jako taki, musimy pamiętać o tym, by nie lekceważyć/banalizować zła. Nie powinniśmy zamiatać problemu zła pod dywan, usiłując umniejszać głębię i zasięg zła panującego w świecie. Zło jest naprawdę złem, a Bóg nienawidzi go bardziej, niż możemy to sobie wyobrazić. Tak więc możemy się przyłączyć do wołania, które rozbrzmiewa w Piśmie Świętym w odpowiedzi na zło i niesprawiedliwość w świecie:

— Jak długo, Panie…!?

`Przeczytaj Mt 27,46. Jak rozumiesz te słowa Jezusa? Co mówią one o tym, jak zło dotknęło Boga w najmocniejszy możliwy sposób?`

Na krzyżu sam Jezus zawołał:

— „Boże mój, Boże mój, czemuś mnie opuścił?” (Mt 27,46).

Widzimy tu, że zło dotknęło Boga w niezwykle głęboki sposób. Ta zdumiewająca prawda jest wyraźnie ukazana w cierpieniu i śmierci Chrystusa na krzyżu, gdy zło całego świata spadło na Niego.

Ale godzina największego cierpienia jest także godziną nadziei. Oddając życie na krzyżu, Chrystus pokonał źródło zła, szatana, a ostatecznie unicestwi też wszelkie zło. Wołanie Jezusa na krzyżu jest cytatem z Ps 22,2, zaś końcowa część tego psalmu to opis zwycięstwa.

`Na krzyżu Jezus patrzył w przyszłość, wypatrując nadziei, której wówczas nie był w stanie ujrzeć. Jak możemy czerpać wsparcie z doświadczenia Jezusa, gdy my także nie widzimy nadziei czekającej nas w przyszłości?`