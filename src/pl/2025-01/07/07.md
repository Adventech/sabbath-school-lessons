---
title:  Do Dalszego Studium
date:  14/02/2025
---

„Nawet wtedy, gdy szatan został wyrzucony z nieba, Nieskończona Mądrość nie zniszczyła go. Bóg pragnie jedynie służby z miłości, tak więc poddanie się Jego stworzeń musi wypływać z przeświadczenia o Jego sprawiedliwości i łaskawości. Mieszkańcy nieba i światów, nie będąc przygotowani do tego, by pojąć naturę i konsekwencje grzechu, nie mogliby dostrzec sprawiedliwości Bożej w zniszczeniu szatana. Gdyby szatan został natychmiast unicestwiony, niektórzy służyliby Bogu raczej ze strachu niż z miłości. Wpływ zwodziciela nie zostałby w pełni zniweczony, a duch buntu nie byłby całkowicie wykorzeniony. Tak więc dla dobra całego wszechświata, po wieczne czasy, musi w pełni rozwinąć swe zasady, aby wszystkie stworzone istoty mogły zobaczyć w prawdziwym świetle jego oskarżenia skierowane przeciwko władzy Boga i żeby sprawiedliwość, miłosierdzie Boże oraz niezmienność Jego prawa nigdy już nie były kwestionowane.

Bunt szatana miał być dla wszechświata lekcją po wszystkie czasy — ciągłym świadectwem natury grzechu i jego strasznych skutków. Działanie szatańskich zasad, ich wpływ na ludzi i aniołów, miały ukazać owoce odrzucenia Bożego autorytetu. Będą świadczyć na zawsze, iż rządy Boże są podstawą dobrobytu wszystkich stworzonych istot. W ten sposób historia straszliwej próby buntu stanie się wiecznym zabezpieczeniem dla wszystkich świętych istot, by żadne z nich nie uległo zwiedzeniu co do charakteru przestępstwa, nie popełniło grzechu i nie cierpiało jego skutków”15.

**Pytania Do Dyskusji**

`1. Teodycea to pojęcie oznaczające usprawiedliwienie Boga w obliczu panującego zła. Jednak nie jest to usprawiedliwienie samego zła. Trudno sobie wyobrazić, by ktoś w niebie powiedział:`

`— Ach tak, Jezu! Teraz rozumiem, dlaczego moja rodzina była torturowana i zamordowana na moich oczach. Teraz to ma sens! Dziękuję Ci, Jezu!`

`Wydaje się to absurdalne. Dlaczego powinniśmy pamiętać, że nie zło, ale Bóg zostanie ostatecznie usprawiedliwiony w wyniku wielkiego boju? (Zob. lekcję dziewiątą).`

`2. Czy zdarzyło ci się czuć podobnie, jak Hiob? Czy wydawało ci się, że nie ma dobrego wyjaśnienia cierpienia twojego i twoich bliskich? Jak ostateczne uświadomienie sobie przez Hioba, iż mówił nierozumnie o rzeczach, których nie rozumiał (zob. Hi 42,3), pomaga nam właściwie odnieść się do naszych wątpliwości?`