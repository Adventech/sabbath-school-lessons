---
title:  Obrona wolnej woli
date:  12/02/2025
---

Chociaż nie rozumiemy Bożych dróg i myśli, Pismo Święte przedstawia informacje, które pomagają nam odnieść się do problemu zła. Jedną z dróg do rozwiązania logicznego problemu zła jest tak zwana obrona wolnej woli12.

Obrona wolnej woli to pogląd, według którego zło jest wynikiem nadużycia wolnej woli przez stworzone istoty. Bóg nie może być obwiniany z tytułu istnienia zła, gdyż zło wzięło się z tego, że istoty stworzone przez Boga nadużyły wolnej woli danej im przez Stwórcę w dobrym celu. Dlaczego Bóg dał wolną wolę stworzonym istotom? W tej kwestii brytyjski teolog Clive S. Lewis (1898-1963) napisał: „Wolna wola, choć umożliwia zło, to zarazem jedyna rzecz, która umożliwia miłość, radość czy dobro, które godne są swego miana. Świat automatów — istot działających jak maszyny — nie byłby chyba wart stworzenia. Szczęście, które Bóg zamyśla dla swoich wyższych stworzeń, to szczęście swobodnego, dokonanego z własnego wyboru zjednoczenia z Nim samym i z innymi stworzeniami (...). A w tym celu Jego stworzenia muszą być wolne”13.

`Przeczytaj Rdz 2,16-17. W jaki sposób wersety te pokazują moralną wolność daną Adamowi i Ewie?`

Po co Bóg dawałby ludziom przykazania, gdyby nie mieli wolnej woli? Adam i Ewa zjedli zakazany owoc i od tej pory nasza planeta została napełniona złem. W 4. rozdziale Księgi Rodzaju, zaraz po historii upadku Adama i Ewy, ukazane są potworne skutki grzechu, gdy Kain morduje Abla. Historia upadku ukazuje, jak nadużycie wolnej woli przez Adama i Ewę sprowadziło grzech i zło na ziemię.

W Piśmie Świętym widzimy wyraźnie realność wolnej moralnej woli (zob. Pwt 7,12-13; Joz 24,14-15; Ps 81,12-15; Iz 66,4). Każdego dnia w naszym życiu — w większym lub mniejszym stopniu — korzystamy z wolnej woli danej nam przez naszego Stwórcę. Bez wolnej woli nie bylibyśmy ludźmi. Bylibyśmy zaledwie biologicznymi maszynami niewiele różniącymi się od robotów sterowanych programem, a nie własnym umysłem.

`Firma Sony skonstruowała robota-psa o imieniu Aibo. Robot nie choruje, nie ma pcheł, nie gryzie, nie potrzebuje szczepień i nie gubi sierści. Czy wymieniłbyś swojego ukochanego psa lub kota na Aiba? Skoro nie, to jak twój wybór pozwala ci zrozumieć, dlaczego Bóg stworzył nas jako posiadających wolną wolę, choć pociągało to za sobą ryzyko?`