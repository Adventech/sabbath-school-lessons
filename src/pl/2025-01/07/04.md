---
title:  Sceptyczny teizm
date:  11/02/2025
---

W Iz 55,8-9 Bóg mówi:

— „Bo myśli moje, to nie myśli wasze, a drogi wasze, to nie drogi moje — mówi Pan, lecz jak niebiosa są wyższe niż ziemia, tak moje drogi są wyższe niż drogi wasze i myśli moje niż myśli wasze”.

Boże myśli są wyższe niż nasze. To oczywiste. Nie jesteśmy nawet w stanie próbować wyobrazić sobie złożoności Bożego planu dotyczącego historii. Dlaczego zatem mielibyśmy oczekiwać, że zrozumiemy powody, dla których Bóg działa lub powstrzymuje się od działania w różnych sytuacjach?

Jednym ze sposobów podchodzenia do problemu zła, opartym na uznaniu naszej znikomej wiedzy, jest tak zwany sceptyczny teizm. Sceptyczni teiści wierzą, że Bóg ma dobre powody, by postępować tak, jak postępuje, ale zważywszy na naszą ograniczoną wiedzę, nie powinniśmy oczekiwać, iż będziemy w stanie poznać te powody. Sceptyczni teiści są sceptyczni co do ludzkiej zdolności pełnego zrozumienia powodów postępowania Boga wobec zła w świecie. Jednak to, że nie widzimy bakterii w powietrzu wokół nas, nie znaczy, że one nie istnieją. To, że nie znamy powodów postępowania Boga, nie znaczy, że Bóg nie ma dobrych powodów, by postępować tak, jak postępuje.

`Przeczytaj Ps 73,1-28. Jak psalmista Asaf traktuje problem zła i niesprawiedliwości w świecie? Jak to, co widzi, zmienia jego sposób patrzenia na tę kwestię?`

Psalmista był głęboko zaniepokojony panoszeniem się zła w świecie. Rozglądał się wokoło i widział, że złym ludziom się powodzi. Świat jawił się mu jako niesprawiedliwy i nieuczciwy. Psalmista nie wiedział, jak ma to rozumieć. Zaczynał się zastanawiać, czy wobec takiej rzeczywistości warto wierzyć w Boga i służyć Mu? Jednak jego wątpliwości rozwiały się, gdy przyjrzał się Bożej świątyni.

Świątynia jest częścią klucza do zrozumienia problemu zła. Uczy bowiem, że Bóg jest Sprawiedliwym Sędzią, który zaprowadzi sprawiedliwość i dokona sądu w wybranym przez siebie czasie.

`Jak adwentystyczne zrozumienie sądu Bożego i zagadnienia świątyni rzuca światło na problem zła? Czy pomocna jest dla ciebie świadomość, że choć obecnie nie znamy odpowiedzi na wiele trudnych pytań, to jednak ostatecznie szczegóły historii oraz sprawiedliwe wyroki Boga zostaną nam objawione?`