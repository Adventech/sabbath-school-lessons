---
title:  Nieodwzajemniona miłość
date:  30/12/2024
---

Niezwykłym obrazem miłości Boga do upadłej ludzkości jest historia zapisana w Księdze Ozeasza. Bóg polecił prorokowi Ozeaszowi:

— „Idź, weź sobie za żonę nierządnicę i miej z nią dzieci z nierządu, gdyż kraj przez nierząd stale odwraca się od Pana” (Oz 1,2).

Ozeasz i jego niewierna żona mieli być żywą lekcją poglądową o miłości Boga do Jego ludu wbrew niewierności i duchowemu cudzołóstwu Izraelitów. Jest to historia o tym, że Bóg dobrowolnie okazuje miłość tym, którzy na nią nie zasługują.

Mimo wierności i miłości Boga ludzie raz po raz buntowali się przeciwko Niemu. Tak więc Pismo Święte opisuje Boga jako obdarzającego nieodwzajemnioną miłością tych, którzy nie byli Mu wierni. Bóg umiłował swój lud całkowicie i lojalnie, ale ci, którzy powinni byli Go pokochać i uczcić, wzgardzili Nim i zaczęli służyć fałszywym bogom, zasmucając Pana i zrywając więź z Nim tak, iż wydawało się, że nie można jej już przywrócić.

`Przeczytaj Oz 14,1-4. Co wersety te mówią o trwałej miłości Boga do Jego ludu?`

W wyniku kolejnych buntów swojego ludu Bóg oświadczył:

— „Uleczę ich odstępstwo, dobrowolnie okażę im miłość” (Oz 14,1).

Słowo dobrowolnie3 w tym zdaniu jest tłumaczeniem hebrajskiego słowa nedawah, które oznacza coś dobrowolnie ofiarowanego. To samo słowo jest użyte w kontekście dobrowolnych ofiar składanych przez Izraelitów w ramach systemu ofiarniczego w świątyni.

W Księdze Ozeasza i całym Piśmie Świętym Bóg okazuje zdumiewające poświęcenie i współczucie swojemu ludowi. Choć ci, którzy powinni być wierni Bogu, raz po raz podążali za fałszywymi bogami, zrywali więź przymierza i zupełnie odwracali się od Boga, On w swojej dobrej woli nie przestawał ich miłować. Ludzie ci nie zasługiwali na Jego miłość i odrzucali wszystko, co mogło w jakikolwiek sposób sugerować, że na nią zasługują. A jednak Bóg nie przestawał im okazywać miłości, choć żadne zobowiązanie nie przymuszało Go do tego. Zatem Pismo Święte, tak w Księdze Ozeasza, jak i w innych księgach, opisuje miłość Boga jako dobrowolną i niewymuszoną.

`Wielu ludzi postrzega Boga jako nieprzystępnego i surowego władcę i sędziego. Jak obraz Boga jako wzgardzonego i zasmuconego oraz miłującego bez wzajemności ze strony niewiernych, którzy powinni Go miłować, pomaga nam inaczej spojrzeć na Boga? Jak obraz ten zmienia twój sposób postrzegania twojej więzi z Bogiem?`