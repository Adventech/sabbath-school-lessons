---
title:  Miłość okazywana dobrowolnie
date:  31/12/2024
---

Bóg nie tylko dobrowolnie okazywał swoją miłość Izraelitom wbrew ich buntom, ale okazuje miłość także nam, choć wszyscy jesteśmy grzesznikami. Nie zasługujemy na miłość Boga i nie jesteśmy w stanie na nią zapracować. Z drugiej strony Bóg nas nie potrzebuje. Bóg objawiony w Biblii nie potrzebuje niczego (zob. Dz 17,25). Swoją miłość do nas i wszystkich istot okazuje On zupełnie dobrowolnie.

`Porównaj Ap 4,11 i Ps 33,6. Co wersety te mówią nam o wolności Boga w odniesieniu do stworzenia?`

Bóg stworzył świat z własnej woli. Dlatego też to On jest godny wszelkiej chwały, czci i władzy. Bóg nie potrzebował stwarzać żadnego świata. Przed założeniem świata Bóg istniał w więzi miłości łączącej Trzy Osoby Bóstwa.

`Przeczytaj J 17,24. Co werset ten mówi nam o miłości Boga przed stworzeniem świata?`

Bóg nie potrzebował stworzonych istot jako obiektu swojej miłości. Jednak zgodnie ze swoim charakterem nacechowanym miłością Bóg postanowił stworzyć świat i nawiązać więź miłości ze stworzonymi istotami.

Bóg nie tylko stworzył świat jako wyraz swojej łaskawej miłości, ale także nadal dobrowolnie miłuje ludzi, choć ci upadli w grzech w Edenie, a nawet wtedy, gdy nadal grzeszymy.

Po upadku w Edenie Adam i Ewa nie mieli prawa do życia i Bożej miłości. Ale Bóg, który „podtrzymuje wszystko słowem swojej mocy” (Hbr 1,3), w swojej wielkiej miłości, miłosierdziu i łasce podtrzymał ich przy życiu oraz wdrożył plan pojednania ludzkości z Nim i przywrócenia zerwanej więzi miłości. Ten plan obejmuje także nas.

`Jak o miłości i charakterze Boga świadczy fakt, iż Bóg nadal okazuje miłość światu wbrew upadkowi i złu? Jak ta prawda motywuje nas do wzajemnego miłowania Boga?`