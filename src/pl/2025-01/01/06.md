---
title:  Ukrzyżowany za nas
date:  02/01/2025
---

Bóg zaprasza wszystkich do więzi miłości z Nim, ale ta więź jest możliwa tylko dla tych, którzy dobrowolnie przyjmują zaproszenie, i tylko oni będą się cieszyć jej wiecznymi rezultatami. Jak widzimy w przypowieści o uczcie weselnej, wielu z tych, których król wezwał, nie chciało przyjść (zob. Mt 22,3).

Krótko przed swoim ukrzyżowaniem Chrystus wyraził żal z powodu buntowniczej postawy swojego ludu:

— „Jeruzalem, Jeruzalem, które zabijasz proroków i kamienujesz tych, którzy do ciebie byli posłani, ileż to razy chciałem zgromadzić dzieci twoje, jak kokosz zgromadza pisklęta swoje pod skrzydła, a nie chcieliście!” (Mt 23,37).

Chrystus pragnął zebrać Izraelitów i otoczyć ich swoją opieką, ale oni odrzucili Jego łaskawą ofertę. To samo popularne greckie słowo thelein (chcieć) jest użyte w tym wersecie zarówno w kontekście pragnienia Chrystusa zbawienia ich, jak i ich niechęci, by to zbawienie przyjąć. (To samo greckie słowo jest też użyte w Mt 22,3).

A jednak Chrystus umarł na krzyżu za tych ludzi i za nas. Jego miłość jest nie do pojęcia! Choć ludzie swoimi grzechami zasłużyli na śmierć, to jednak sam Bóg (w Chrystusie) zapłacił cenę i umożliwił odrodzenie zerwanej więzi między niebem i ziemią. On nie tylko nas miłuje, ale także objawia nam tę miłość, choć nic Go do tego nie zobowiązuje poza Jego własną wolą.

`Przeczytaj J 10,17-18 i porównaj z Ga 2,20. Jakie przesłanie dla nas zawierają te wersety?`

W największym objawieniu miłości Boga — ofiarowaniu Chrystusa na krzyżu — widzimy Stwórcę, który dobrowolnie wydał samego siebie za nas. Chrystus złożył swoje życie, będąc nieprzymuszony przez nikogo. Nikt nie był w stanie Mu życia odebrać. To On sam ofiarował je zgodnie z planem odkupienia ustanowionym w niebie przed założeniem świata.

„Plan naszego odkupienia nie został powzięty jako potrzeba chwili, nie został ułożony po upadku Adama. Był on objawieniem »tajemnicy, przez długie wieki milczeniem pokrytej« (Rz 16,25). Stanowił rozwinięcie zasad, jakie od wieczności tworzyły podwalinę tronu Bożego. Od początku Bóg i Chrystus wiedzieli o odstępstwie szatana oraz o upadku człowieka, jaki dokonał się za sprawą oszukańczej mocy odstępcy. Bóg nie zadecydował o istnieniu grzechu, lecz przewidział jego istnienie i poczynił kroki, aby przeciwstawić się tej straszliwej sytuacji. Jego miłość do świata była tak wielka, że postanowił wydać swego jednorodzonego Syna, »aby każdy, kto weń wierzy, nie zginął, ale miał żywot wieczny« (J 3,16)”4.