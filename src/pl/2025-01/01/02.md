---
title:  Ponad rozsądne oczekiwania
date:  29/12/2024
---

Bóg nie tylko zapytuje nas: Miłujesz mnie?, ale On sam także miłuje każdego z nas i czyni to dobrowolnie. On rzeczywiście dobrowolnie miłuje ciebie i każdego innego człowieka, i to w sposób, jakiego nie jesteśmy w stanie sobie wyobrazić. Wiemy, że ta miłość jest realna, gdyż widzimy, jak Bóg działał i działa w dziejach ludzkości.

`Przeczytaj Wj 33,15-22 i przyjrzyj się kontekstowi tych wersetów oraz historii, w której występują. Co ten fragment Biblii, w tym zwłaszcza Wj 33,19, mówi o Bożej woli i miłości?`

Wydawało się, że wszystko jest stracone. Niedługo po tym, jak lud Boży został w cudowny sposób wyzwolony przez Boga z niewoli w Egipcie, Izraelici zbuntowali się przeciwko Bogu i ustanowili sobie kult złotego byka. Gdy Mojżesz zszedł z góry i zobaczył, co zrobili, cisnął o skałę tablicami zawierającymi dziesięcioro przykazań i roztrzaskał je w kawałki. Choć lud izraelski utracił prawo do przywilejów i błogosławieństw łaskawie danych mu przez Boga, to jednak Bóg dobrowolnie postanowił ponownie zaoferować Izraelitom więź przymierza mimo ich zupełnej niegodności i tego, że nie zasługiwali na błogosławieństwa wynikające z przymierza.

Słowa Wj 33,19: „Zmiłuję się, nad kim się zmiłuję, i zlituję się, nad kim się zlituję”, bywają błędnie rozumiane jako dowód, iż Bóg w sposób dowolny decyduje, iż dla jednych ludzi będzie współczujący i łaskawy, a dla innych nie. Jednak w kontekście słowa te stają się zrozumiałe. Bóg nie jest arbitralny i nie wybiera sobie ulubieńców, by lekceważyć pozostałych ludzi. Wbrew popularnej teologii, według której jedni są przeznaczeni do zbawienia, a inni na zatracenie i wieczne potępienie, Bóg nie jest stronniczy ani nikogo nie faworyzuje.

Co zatem Bóg oznajmia w tych słowach? W gruncie rzeczy Bóg stwierdza, że jako Stwórca Wszystkich ma prawo i władzę dobrowolnie okazywać łaskę i współczucie nawet tym, którzy najbardziej na to nie zasługują. Tak właśnie uczynił w tamtej sytuacji po buncie Izraelitów i wprowadzeniu kultu złotego cielca. Bóg okazał miłosierdzie Izraelitom, choć nie zasługiwali na nie.

Jest to jeden z wielu przypadków, w których Bóg objawił swoją miłość i uczynił to ponad rozsądne oczekiwania. Jest to oczywiście bardzo dobra nowina dla nas wszystkich!

`W jaki sposób Bóg objawił i okazał swoją miłość wobec ciebie, także ponad rozsądne oczekiwania?`