---
title:  Wielu jest wezwanych, ale mało wybranych
date:  01/01/2025
---

Bóg nie tylko dobrowolnie miłuje ludzi, ale także zaprasza ich, by miłowali Go wzajemnie. Przypowieść Chrystusa o uczcie weselnej uczy nas, że Bóg daje ludziom możliwość dobrowolnego wyboru, czy przyjmą Jego miłość, czy ją odrzucą.

`Przeczytaj Mt 22,1-14. Co oznacza ta przypowieść?`

W przypowieści Chrystusa o uczcie weselnej król wyprawił wesele swojemu synowi i wysłał swe sługi, „aby wezwali zaproszonych na wesele, ale ci nie chcieli przyjść” (Mt 22,3). Król wysłał swe sługi ponownie, ale zaproszeni goście zlekceważyli wezwanie i, co gorsza, schwytali posłańców i zabili ich (zob. Mt 22,4-6).

Gdy król rozprawił się z tymi, którzy zamordowali jego posłańców, powiedział swoim sługom:

— „Wesele wprawdzie jest gotowe, ale zaproszeni nie byli godni. Idźcie przeto na rozstajne drogi, a kogokolwiek spotkacie, zaproście na wesele” (Mt 22,8-9).

Po spotkaniu króla z człowiekiem, który dostał się na ucztę bez szaty weselnej i został z tej uczty wyrzucony, Jezus zakończył przypowieść tajemniczym, ale wiele znaczącym zdaniem:

— „Albowiem wielu jest wezwanych, ale mało wybranych” (Mt 22,14).

Co to znaczy? Ci, którzy ostatecznie zostaną wybrani, to ci, którzy przyjęli zaproszenie Pana na wesele. Greckie słowo przetłumaczone jako wzywać i zapraszać w tej przypowieści to kalein, a tym, co zadecyduje, którzy ludzie ostatecznie będą wybrani (od gr. eklektos), będzie dobrowolne przyjęcie zaproszenia.

Tak naprawdę Bóg wzywa (czyli zaprasza) wszystkich na ucztę weselną. Jednak każdy z nas ma możliwość odrzucenia Bożej miłości. Wolność jest niezbędną podstawą miłości. Bóg nigdy nie wymusza miłości na nikim. Niestety, każdy z nas może odrzucić więź miłości z Bogiem.

Wybrani to ci, którzy przyjmują zaproszenie. Dla tych, którzy Go miłują, Bóg przygotował wspaniałości przekraczające wyobraźnię. Wszystko sprowadza się do kwestii miłości oraz wolności, jako jej niezbędnej podstawy.

`Jak twoje życie świadczy o tym, że przyjąłeś zaproszenie na ucztę weselną i wybierasz się na nią odpowiednio ubrany?`