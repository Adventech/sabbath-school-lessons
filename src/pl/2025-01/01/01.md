---
title:  Bóg miłuje dobrowolnie
date:  28/12/2024
---

### Studium Bieżącego Tygodnia
Wj 33,15-22; Oz 14,1-4; Ap 4,11; J 17,24; Mt 22,1-14; J 10,17-18.

> <p>Tekst Pamięciowy</p>
> „Uleczę ich odstępstwo, dobrowolnie okażę im miłość, gdyż odwrócił się od nich mój gniew” (Oz 14,4).

Choć Piotr trzykrotnie wyparł się Jezusa, tak jak Jezus to zapowiedział (zob. Mt 26,34), to jednak ten haniebny postępek nie był końcem historii Piotra. Po zmartwychwstaniu Jezus zapytał Piotra:

„— Szymonie, synu Jana, miłujesz mnie więcej niż ci?

Rzekł mu [Piotr]:

— Tak, Panie! Ty wiesz, że cię miłuję.

Rzecze mu [Jezus]:

— Paś owieczki moje.

Rzecze mu znowu po raz drugi:

— Szymonie, synu Jana, miłujesz mnie?

Rzecze mu:

— Tak, Panie! Ty wiesz, że cię miłuję.

Rzekł mu:

— Paś owieczki moje.

Rzecze mu po raz trzeci:

— Szymonie, synu Jana, miłujesz mnie?

Zasmucił się Piotr, że mu po raz trzeci powiedział:

— Miłujesz mnie?

I odpowiedział mu:

— Panie! Ty wszystko wiesz, Ty wiesz, że cię miłuję.

Rzecze mu Jezus:

— Paś owieczki moje” (J 21,15-17).

Jak Piotr trzykrotnie wyparł się Jezusa, tak Jezus trzykrotnie zadając najważniejsze pytanie: Miłujesz mnie?, trzykrotnie przywrócił Piotra do apostolskiej służby.

Chociaż nasza sytuacja różni się od tej, w jakiej znalazł się Piotr, to jednak pod wieloma względami dotyczy nas ta sama zasada. Mianowicie pytanie zadane przez Jezusa Piotrowi jest naprawdę fundamentalnym pytaniem skierowanym przez Boga do każdego z nas:

— Miłujesz mnie?

Wszystko zależy od naszej odpowiedzi na to pytanie.