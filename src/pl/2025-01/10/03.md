---
title:  Smok w Apokalipsie Jana
date:  03/03/2025
---

Ogólna wizja sił zła zaangażowanych w wielki bój jest ukazana w Apokalipsie Jana, gdzie diabeł został przedstawiony jako „ogromny smok” sprzeciwiający się Bogu i zwodzący „cały świat” (Ap 12,9).

`Przeczytaj Ap 12,18-13,8. Co wersety te mówią o zasięgu władzy smoka?`

Smok (szatan) nie tylko toczy walkę przeciwko Bogu (zob. Ap 12,7-9) i Jego sługom (zob. np. Ap 12,1-6), ale jest także przedstawiony jako potęga stojąca za ziemskimi królestwami prześladującymi lud Boży na przestrzeni wieków.

Smok „przekazał (...) siłę swoją i tron swój, i wielką moc” (Ap 13,2) bestii, która wyszła z morza (por. Ap 13,5; 17,13-14). Bestii tej „dano (...) paszczę mówiącą rzeczy wyniosłe i bluźniercze” oraz „moc działania przez czterdzieści i dwa miesiące” (Ap 13,5).

Tak więc szatan (smok) daje moc i władzę rządzenia bestii (ziemskiej potędze religijno-politycznej). Władza ta jest używana w celu uzurpowania sobie czci należnej Bogu. Bestia bluźni imieniu Boga, a także walczy przeciwko świętym Bożym, a nawet pokonuje ich, przynajmniej do pewnego czasu. Ta globalna władza została dana bestii przez smoka, uzurpatora uważającego się za władcę świata.

Jednak na szatana i jego przedstawicieli nałożone są wyraźne ograniczenia, w tym ograniczenia czasowe. „Dlatego weselcie się, niebiosa, i wy, którzy w nich mieszkacie. Lecz biada ziemi i morzu, gdyż zstąpił do was diabeł pałający wielkim gniewem, bo wie, iż czasu ma niewiele” (Ap 12,12).

Szatan „wie, że mało czasu ma” (Ap 12,12 BB), zaś wydarzenia opisane w Apokalipsie Jana przebiegają zgodnie z proroczą linią czasu, która ukazuje wyraźne ograniczenia (zob. Ap 12,14; 13,5) dotyczące panowania sił zła.

Bóg ostatecznie zatriumfuje. On „otrze wszelką łzę z oczu ich, i śmierci już nie będzie; ani smutku, ani krzyku, ani mozołu już nie będzie; albowiem pierwsze rzeczy przeminęły” (Ap 21,4).

`Chociaż trudno nam to teraz sobie wyobrazić, to jednak ostatecznie dobro zwycięży nad złem na wieki. Dlaczego ważne jest to, byśmy nigdy nie zapominali o tej wspaniałej obietnicy?`