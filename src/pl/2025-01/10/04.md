---
title:  Przypadek Hioba
date:  04/03/2025
---

Dzięki Księdze Hioba otrzymaliśmy fascynujący wgląd w realia wielkiego boju.

`Przeczytaj Hi 1,1-12; 2,1-7. Jakie zasady wielkiego boju zostały ukazane w tych fragmentach księgi?`

Z tych wersetów można wyczytać wiele znaczących szczegółów. Po pierwsze w scenie tej widzimy coś w rodzaju niebiańskiej rady, w której poza Bogiem i szatanem uczestniczą także inne istoty.

Po drugie toczy się jakaś dyskusja, co zostało zaznaczone przez fakt, iż Bóg zadaje szatanowi pytanie, czy przyjrzał się Hiobowi. W jakim celu? To pytanie nabiera sensu w szerszym kontekście rzeczonej dyskusji.

Po trzecie, choć Bóg ogłasza Hioba nienagannym, prawym i bogobojnym, to jednak szatan twierdzi, że Hiob tylko udaje, że boi się Boga, gdyż liczy w zamian na Jego ochronę. To stwierdzenie szatana jest oszczerstwem, zarówno wobec Hioba, jak i charakteru Boga (por. Ap 12,10; Za 3,1-10).

Po czwarte szatan utrzymuje, że Bóg niesłusznie chroni Hioba, wskutek czego on, szatan, nie może dowieść, że ma rację. To wskazuje na istnienie istotnych ograniczeń nałożonych na szatana (reguł walki), jak również wyraźnie świadczy o tym, iż szatan miał złe zamiary wobec Hioba i postanowił go skrzywdzić.

Na oskarżenia szatana przed niebiańską radą Bóg odpowiedział, pozwalając szatanowi poddać jego teorię próbie, ale w określonych granicach. Początkowo dał szatanowi władzę nad wszystkim, co Hiob ma, ale zakazał mu krzywdzić jego samego (zob. Hi 1,12). Później, gdy szatan zarzucił Hiobowi, iż ten troszczy się wyłącznie o siebie, Bóg pozwolił szatanowi udręczyć Hioba, byle pozostawił go przy życiu (zob. Hi 2,3-6).

Tak więc szatan sprowadził kolejne nieszczęścia na domowników Hioba, ale bez względu na to, co spotkało Hioba, ten błogosławił Boga (zob. Hi 1,20-22; 2,9-10), zadając tym kłam oskarżeniom szatana.

Z tej historii czerpiemy wiele ważnych informacji, takich jak ta, iż istnieją reguły walki w wielkim boju. Na niebiańskim sądzie istnieją ramy, w których rozstrzygane są oskarżenia przeciwko Bogu, przy czym Bóg nigdy nie łamie świętych zasad związanych z miłością, podstawą Bożego panowania we wszechświecie i więzi Boga z inteligentnymi istotami.

Te niebiańskie sceny ukazane w Księdze Hioba dają nam niesamowity wgląd w realia wielkiego boju i to, jak rozgrywa się on na ziemi.