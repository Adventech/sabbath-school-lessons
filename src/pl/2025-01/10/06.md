---
title:  Granice i reguły
date:  06/03/2025
---

Wielki bój jest przede wszystkim pewnego rodzaju sporem czy kontrowersją w związku z charakterem Boga. Doszło do tego przez oszczercze oskarżenia szatana podniesione przeciwko dobroci, sprawiedliwości i panowaniu Boga. Jest to coś w rodzaju wszechświatowego procesu prawnego mającego na celu ocenę przymierza Boga z Jego stworzeniami.

Taki konflikt nie może być rozwiązany przy pomocy siły, ale wymaga przedstawienia dowodów.

Gdy poważne zarzuty są wysuwane przeciwko komuś, kto sprawuje władzę, najlepszym (a może jedynym) sposobem oddalenia zarzutów jest dopuszczenie do ich wolnego, uczciwego i otwartego zbadania. Jeśli zarzuty zagrażają całemu panowaniu (miłości), nie można ich po prostu zamieść pod dywan.

Co to wszystko znaczy dla zrozumienia wielkiego boju i jego związku z problemem zła? Czy Bogu zdarza się łamać dane obietnice? Oczywiście nie. Gdy Bóg ustalił reguły walki, Jego przyszłe działania zostały ograniczone z moralnego punktu widzenia. Tak więc zło zostało ograniczone do tymczasowego panowania królestwa ciemności.

`Przeczytaj Mk 6,5; 9,29. Co wersety te mówią o tym, jak nawet działania Boga mogą być nieodłącznie powiązane z czynnikami takimi jak wiara i modlitwa?`

W obu tych historiach wydaje się, że istnieją pewne granice czy reguły walki dynamicznie związane z rzeczami takimi jak wiara i modlitwa. W innych przypadkach widzimy mocne dowody, iż modlitwa wywiera wpływ w świecie, otwierając drogi dla działania Boga, które w przeciwnym razie (gdyby się nie modlono) byłyby (moralnie) niedostępne. Jednak nie powinniśmy popełniać błędu, sądząc, że wiara i modlitwa to jedyne takie czynniki. Istnieją prawdopodobnie inne czynniki, których możemy być nieświadomi.

To pasuje do wszystkiego, co do tej pory zauważyliśmy w kontekście reguł walki. Jak wspomnieliśmy, w wielkim boju istnieją pewne reguły walki, które ograniczają na płaszczyźnie moralnej to, co Bóg może uczynić, przynajmniej do pewnego czasu. Tak więc pewne rodzaje zła mogą należeć do tymczasowego panowania królestwa ciemności.

`Przeczytaj Rz 8,18 oraz Ap 21,3-4. Jaką ufność dają te wersety, że choć wielu rzeczy jeszcze nie wiemy, to jednak możemy ufać, iż Bóg wie, co jest dla nas najlepsze, albowiem pragnie tego, co najlepsze, i położy w końcu kres złu, zaprowadzając wieczne szczęście i pokój?`