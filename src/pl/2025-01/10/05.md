---
title:  (Tymczasowy) władca tego świata
date:  05/03/2025
---

W poprzednich częściach lekcji zauważyliśmy, że w ramach wielkiego boju szatan i jego zastępy otrzymują pewną władzę w tym świecie, ograniczoną swego rodzaju regułami walki.

Te reguły walki nie tylko ograniczają działania nieprzyjaciół — diabła i jego zastępów — ale także określają działania Boga mające na celu eliminowanie i hamowanie zła, które (tymczasowo) szerzy się pod panowaniem sił zła. Ponieważ Bóg nigdy nie łamie danych obietnic, w stopniu wynikającym z ustalonych reguł walki, dających tymczasowe panowanie diabłu, Bóg moralnie ograniczył swoje działania (nie umniejszając swojej wszechmocy).

`Przeczytaj J 12,31; 14,30; 16,11; 2 Kor 4,4; Łk 4,6. Czego wersety te uczą o panowaniu wroga w tym świecie?`

Nowy Testament ukazuje starcie dwóch królestw — Bożego królestwa światłości i królestwa ciemności tworzonego przez szatana i jego zwolenników. Częścią misji Chrystusa było pokonanie królestwa szatana: „Syn Boży na to się objawił, aby zniweczyć dzieła diabelskie” (1 J 3,8).

Jednak istnieją reguły, które ograniczają to, co Bóg może uczynić, pozostając wierny zasadom swojego panowania. Reguły te obejmują co najmniej (1) zagwarantowanie wolnej woli Jego stworzeniom i (2) wyznaczone w przymierzu reguły walki, które obecnie pozostają dla nas nie do końca zrozumiałe. Takie przeszkody i ograniczenia nałożone na działania Boga mają istotny wpływ na możliwość ograniczania czy bezpośredniego eliminowania przez Niego zła w tym świecie. Tak więc widzimy nadal zło i cierpienie, które sprawiają, że wielu ludzi podważa dobroć Boga, a nawet Jego istnienie. Jednak gdy zrozumiemy podstawy wielkiego boju i ograniczenia nałożone przez Boga na Jego sposób postępowania wobec zła, możemy w pewnym stopniu zrozumieć, dlaczego świat jest taki, jaki jest — przynajmniej do ostatecznego zwycięstwa Boga nad złem.

`Jak fakt, iż Jezus nazwał szatana władcą tego świata, pomaga nam przynajmniej w pewnym stopniu zrozumieć istnienie zła w świecie? Na szczęście panowanie tego władcy jest jedynie tymczasowe.`