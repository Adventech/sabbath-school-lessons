---
title:  Spóźniony anioł
date:  02/03/2025
---

Jak zauważyliśmy, fałszywi bogowie narodów byli w rzeczywistości zamaskowanymi demonami. W Piśmie Świętym mamy dowody, że za ziemskimi władcami nierzadko stoją demoniczne moce. Te siły nieprzyjaciela stawiają opór nawet niebiańskim aniołom posyłanym przez Boga.

`Przeczytaj Dn 10,1-14, zwracając szczególną uwagę na Dn 10,12-13. Czego uczą te wersety w związku z zagadnieniem wielkiego boju? Jak rozumiesz to, że anioł posłany przez Boga był powstrzymywany przez nieprzyjaciela przez dwadzieścia jeden dni?`

W jaki sposób anioł posłany przez Boga mógł być powstrzymywany przez trzy tygodnie? Będąc wszechmocnym, Bóg miał moc, by natychmiast odpowiedzieć na modlitwę Daniela, gdyby tylko zechciał. Gdyby Bóg tak zdecydował, anioł zjawiłby się u Daniela w jednej chwili. Jednak anioł posłany przez Boga musiał się przez całe trzy tygodnie przeciwstawiać księciu anielskiemu królestwa perskiego. Co to oznacza?

„Przez trzy tygodnie Gabriel zmagał się z siłami ciemności, starając się przeciwdziałać wpływom wywieranym na umysł Cyrusa (...). Wszystko, co niebo mogło zrobić dla ludu Bożego, zostało dokonane. Ostatecznie odniesione zostało zwycięstwo — siły wroga zostały utrzymane w szachu przez całe panowanie Cyrusa i jego syna Kambyzesa”20.

Aby takie starcie przeciwstawnych sił było możliwe, Bóg nie może używać całej swojej potęgi. Wróg bowiem musi otrzymać pewien zakres autentycznej wolności i mocy, której Bóg nie odbiera mu w dowolnej chwili, a jedynie ogranicza w sposób znany obu stronom (ale niezupełnie objawiony nam). Wydaje się, że wielki bój jest toczony według zasad, które nazwaliśmy regułami walki.

W pewnym sensie zrozumienie tych ograniczeń nie jest trudne, jeśli pojmiemy zasadniczą ideę, o której mówiliśmy wcześniej, iż Bóg działa, jedynie kierując się miłością i to miłość, a nie przemoc, jest podstawą Jego panowania. Ta prawda, iż Bóg działa wyłącznie zgodnie z zasadami wynikającymi z miłości, może nam pomóc lepiej zrozumieć zagadnienie wielkiego boju.

`Jak doświadczyłeś ograniczeń wynikających z działania wyłącznie zgodnie z zasadami miłości, odrzuciwszy przymus? Czego nauczyłeś się o ograniczeniach w stosowaniu siły?`