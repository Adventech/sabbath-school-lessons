---
title:  Oczyszczenie z zarzutów skierowanych przeciwko charakterowi Boga
date:  13/03/2025
---

Ostatecznie charakter Boga zostanie oczyszczony z wszelkich skierowanych przeciwko niemu zarzutów. Dzięki dziełu Ojca, Syna i Ducha Świętego doskonała sprawiedliwość i miłość Boga w planie odkupienia zostaną wykazane ponad wszelką wątpliwość (zob. Rz 3,25-26; 5,8).

`Przeczytaj Rz 3,1-4 w kontekście Iz 5,3-4. Co wersety te mówią o oczyszczeniu Boga z zarzutów w ramach wielkiego boju?`

W 3. rozdziale Listu do Rzymian i 5. rozdziale Księgi Izajasza widzimy, że Bóg (w pewnym ograniczonym sensie) zaprasza stworzone istoty, by osądziły Jego charakter, choć nie mają do tego prawa ani odpowiedniego statusu. Ostatecznie, gdy wszystkie księgi zostaną otwarte, ujrzymy dowody, iż Bóg jest doskonale uczciwy i sprawiedliwy. Bóg zostanie oczyszczony ze stawianych Mu zarzutów przed mieszkańcami całego wszechświata.

`Przeczytaj Ap 15,3; 19,1-6. Czego wersety te uczą o oczyszczeniu Boga ze stawianych Mu zarzutów w finale wielkiego boju?`

W Piśmie Świętym widzimy, że Bóg troszczy się o swoje dobre imię. Dlaczego? Nie sposób tworzyć więzi miłości z kimś, kogo charakter nie budzi zaufania. Gdyby ktoś opowiadał kłamstwa o twoim charakterze twojemu przyszłemu współmałżonkowi, zrobiłbyś wszystko, żeby przeciwstawić się tym kłamstwom, bo groziłyby one rozpadem wzajemnych więzi.

Ostatecznie Bóg zostanie oczyszczony ze stawianych Mu zarzutów dzięki ofierze Chrystusa na krzyżu i całemu planowi odkupienia. Na sądzie przedadwentowym Bóg zostanie oczyszczony z tych zarzutów przed obliczem całego wszechświata.

Następnie na sądzie poadwentowym, gdy odkupieni będą sądzić nawet aniołów (zob. 1 Kor 6,2-3), Bóg zostanie oczyszczony z zarzutów w ten sposób, iż odkupieni otrzymają okazję do przejrzenia zapisów i przekonania się, dlaczego Bóg postępował w taki, a nie inny sposób, i że wszystkie Jego wyroki były zawsze doskonale sprawiedliwe i zgodne z Jego miłością. Kto z nas nie ma wielu pytań, które chciałby zadać Bogu? Zanim zakończy się wielki bój, otrzymamy odpowiedzi na wszystkie trudne pytania (zob. 1 Kor 4,5).

Na koniec wszyscy oddadzą cześć Bogu i wyznają, że Jezus jest Panem (zob. Flp 2,10-11). Będzie to ostateczne przypieczętowanie oczyszczenia z zarzutów skierowanych przeciwko charakterowi Boga.