---
title:  Sprawiedliwy i usprawiedliwiający
date:  10/03/2025
---

Pod każdym względem dzieło Chrystusa niweczy dzieła diabelskie. Według 1 J 3,8 Jezus „na to się objawił, aby zniweczyć dzieła diabelskie” oraz „zniszczyć tego, który miał władzę nad śmiercią, to jest diabła” (Hbr 2,14). Jednak zupełne obalenie panowania wroga nastąpi w dwóch etapach. Po pierwsze przez dzieło Chrystusa na krzyżu obalone zostały oszczercze oskarżenia szatana. Po drugie szatan i jego królestwo zostaną całkowicie unicestwieni.

`Przeczytaj Rz 3,23-26; 5,8. Co wersety te mówią o sposobie, w jaki Chrystus obala oskarżenia diabła?`

Jak zauważyliśmy, wróg twierdzi, że Bóg nie jest w pełni sprawiedliwy ani miłujący. Jednak w Chrystusie Bóg udzielił ostatecznego objawienia swojej sprawiedliwości i miłości, gdy złożył nieskończenie wielką ofiarę na krzyżu.

Gdy Jezus umarł na krzyżu, „szatan zobaczył, że z jego oblicza zerwana została maska. Jego postępowanie zostało ujawnione wobec nieupadłych aniołów i całego niebiańskiego wszechświata. Objawił się jako morderca. Przelewając krew Syna Bożego, pozbawił się sympatii niebiańskich istot”22.

`Przeczytaj Ap 12,10-12 w świetle Rdz 3,15. Jak werset ten objaśnia wszechświatowy wymiar zwycięstwa Chrystusa na krzyżu?`

Historia zbawienia stanowi wystarczający dowód dla nas, byśmy mogli ufać, że Bóg zawsze działa dla dobra wszystkich istot. Bóg objawiony w Piśmie Świętym zawsze czyni to, co dobre i konieczne w takim stopniu, w jakim jest to możliwe w ramach wielkiego boju (zob. Pwt 32,4; 1 Sm 3,18; Ps 145,17; Dn 4,34; Ha 1,13; Ap 15,3; Rdz 18,25).

`Dlaczego objawienie sprawiedliwości i miłości Boga w ramach wielkiego boju jest tak ważne? Gdy myślisz o ofierze Chrystusa złożonej na krzyżu i dokonaniach Boga w ramach planu odkupienia, dlaczego pozwalają ci one ufać miłości Boga wbrew próbom i cierpieniom, które przeżywasz?`