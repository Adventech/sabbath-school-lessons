---
title:  Pieśń o Ulubieńcu
date:  11/03/2025
---

W ramach wielkiego boju Bóg w zdumiewający sposób objawił swoją miłość i sprawiedliwość. Jednak ktoś może zapytać:

— Czy Bóg nie powinien uczynić więcej, niż uczynił, by zapobiec złu i ewentualnie je usunąć?

Wiemy, że w ramach wielkiego boju Bóg działa w sposób szanujący wolną wolę niezbędną dla pełnego rozkwitu więzi miłości między Nim a ludźmi. Ponadto Jego działania posiadają wyraźne moralne ograniczenia, czyli reguły walki w kontekście istniejących kontrowersji związanych z Jego charakterem, które mogą zostać rozstrzygnięte wyłącznie przez objawienie Jego miłości.

`Przeczytaj Iz 5,1-4. Kto przemawia w tych wersetach? O kim jest w nich mowa? Kogo oznaczają winnica i jej właściciel? Jakie znaczenie mają działania właściciela wobec winnicy? Jaki jest ich wynik?`

W tych wersetach Izajasz przytacza pieśń o Ulubieńcu i Jego winnicy. Właścicielem winnicy jest sam Bóg, a winnica oznacza lud Boży (zob. np. Iz 1,8; Jr 2,21). Jednak alegorię tę można rozszerzyć na całość działań Boga w świecie. Według tych wersetów właściciel winnicy (Bóg) uczynił wszystko, czego w granicach rozsądku można oczekiwać, by zapewnić pełny rozwój winnicy. Tak więc winnica powinna była rodzić dobre winogrona, ale zamiast tego rodziła — jak czytamy w Iz 1,2 — „złe owoce” (BW) czy też „cierpkie owoce” (DBG). Hebrajskie wyrażenie użyte tutaj można też przetłumaczyć jako „zepsute jagody” (NBG). Tak więc winnica rodziła cuchnące winogrona.

W Iz 5,3 narrator zmienia się na samego Boga, który wzywa ludzi, by rozsądzili między Nim a Jego winnicą. W Iz 5,4 Bóg zadaje bardzo ważne pytanie:

— „Cóż jeszcze należało uczynić mojej winnicy, czego ja jej nie uczyniłem? Dlaczego oczekiwałem, że wyda szlachetne grona, a ona wydała złe owoce?”.

Co jeszcze Bóg mógł uczynić? To zdumiewające, że Bóg wzywa ludzi, by osądzili to, czego dokonał.

`Gdy patrzysz na krzyż, na którym Bóg ofiarował siebie za grzechy ludzkości, jakiego zdumiewającego znaczenia nabierają te słowa:`

`— Cóż jeszcze należało uczynić mojej winnicy, czego ja jej nie uczyniłem?`