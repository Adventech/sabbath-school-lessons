---
title:  Co jeszcze mogłem zrobić?
date:  08/03/2025
---

### Studium Bieżącego Tygodnia
J 18,37; Rz 3,23-26; 5,8; Iz 5,1-4; Mt 21,33-39; Iz 53,4; Rz 3,1-4.

> <p>Tekst Pamięciowy</p>
> „Rzekł mu tedy Piłat: A więc jesteś królem? Odpowiedział mu Jezus: Sam mówisz, że jestem królem. Ja się narodziłem i na to przyszedłem na świat, aby dać świadectwo prawdzie; każdy, kto z prawdy jest, słucha głosu mego” (J 18,37).

Przed laty w amerykańskim czasopiśmie Guide, adwentystycznym tygodniku dla nastolatków, ukazało się ciekawe opowiadanie historyczne z epoki średniowiecza. Bohaterem opowiadania był osierocony chłopiec o imieniu Denis, przygarnięty na wychowanie przez obcą rodzinę. Otóż Denis znienawidził króla rządzącego krajem, bo gdy jego przybrani rodzice zachorowali, to żołnierze królewscy zabrali go od nich i nigdy więcej ich nie zobaczył. Dopiero gdy podrósł, zrozumiał, że król nakazał oddzielić zdrowych od chorych, by zmniejszyć liczbę ofiar dżumy. Prawda o królu wyzwoliła Denisa z nienawiści, która skaziła jego dziecięce lata. Przekonał się, że król zawsze i w każdym przypadku postępował, kierując się miłością do swego ludu.

Wielu ludzi obecnie postrzega Boga podobnie, jak Denis postrzegał swojego króla. Zło, jakiego byli świadkami albo doświadczyli, sprawia, że nienawidzą Boga albo zaprzeczają Jego istnieniu.

— Gdzie jest Bóg, gdy ludzie cierpią?

— Jeśli Bóg jest dobry, dlaczego na świecie jest tak dużo zła?

Wielki bój rzuca światło na to ważne zagadnienie, ale wiele pytań pozostaje bez odpowiedzi. Jednak gdy wszystkie nasze próby znalezienia odpowiedzi zawiodą, możemy popatrzeć na ukrzyżowanego Jezusa i dojrzeć w Nim Boga, któremu można zaufać, wbrew wszelkim pytaniom pozostającym bez odpowiedzi.