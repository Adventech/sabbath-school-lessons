---
title:  Chrystusowa przypowieść o winnicy
date:  12/03/2025
---

W przypowieści o właścicielu winnicy w 21. rozdziale Ewangelii Mateusza Jezus wspomina alegorię z 5. rozdziału Księgi Izajasza i rzuca dodatkowe światło na charakter działań właściciela wobec winnicy.

`Przeczytaj Mt 21,33-39 w kontekście pytania zadanego w Iz 5,4. Co jeszcze Bóg mógł uczynić niż to, co uczynił?`

Pierwsza część przypowieści Chrystusa jest cytatem z 5. rozdziału Księgi Izajasza z pieśni o właścicielu i jego winnicy. Jezus dodaje, że ów właściciel wydzierżawił winnicę „wieśniakom, i odjechał” (Mt 21,33). Gdy właściciel winnicy dwa razy wysłał swoje sługi (proroków), by zebrali część owoców należących do niego, to dzierżawcy zabili ich (zob. Mt 21,34-36). Wreszcie właściciel wysłał swojego syna (Jezusa), będąc przekonany, że uszanują syna jego (zob. Mt 21,37). Ale ci zamordowali także syna, mówiąc między sobą:

— „To jest dziedzic; nuże, zabijmy go, a posiądziemy dziedzictwo jego. I pochwycili go, wyrzucili poza winnicę i zabili” (Mt 21,38-39).

Co jeszcze Bóg mógł uczynić? Ojciec tak umiłował ludzi, iż oddał za nich swojego umiłowanego Syna (zob. J 3,16). Jeśli wielki bój ma naturę taką, jaką tu sugerujemy, jego rozstrzygnięcia nie można przyspieszyć siłą, gdyż wymaga ono pełnego wykazania, jaki jest charakter Boga. To objawienie znajduje swój najpełniejszy wyraz w dziele Chrystusa (zob. Rz 3,25-26; 5,8). Czego więcej moglibyśmy oczekiwać ponad to, że Bóg (w Chrystusie) wydał siebie na śmierć za nas, aby usprawiedliwić nas, a jednocześnie nie zlekceważyć w żadnym stopniu swojej sprawiedliwości i doskonałej miłości?

Ofiarowanie Chrystusa na krzyżu świadczy o tym, że Bóg uczynił wszystko, co można było uczynić, by zahamować i wyeliminować zło, nie niszcząc warunków dla rozwoju autentycznej miłości. Gdyby jakikolwiek inny sposób był dostępny dla Boga, czy nie skorzystałby z niego? Choć ludzkość straszliwie cierpi w wyniku wielkiego boju, to jednak Bóg cierpi najwięcej. Gdy patrzymy na ukrzyżowanego Jezusa, widzimy cierpienie, jakie spadło na Boga wskutek grzechu. Jednak wolność niezbędna dla miłości była tak święta, iż Chrystus był gotowy cierpieć, byle uratować nas, nie odbierając nam wolności.

`Przeczytaj Iz 53,4. Czyje choroby i cierpienia Chrystus poniósł na krzyż? Jak świadczy to o tym, czego Bóg dokonał dla nas i jak wielką cenę za to zapłacił?`