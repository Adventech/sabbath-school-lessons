---
title:  Chrystus Zwycięzca
date:  09/03/2025
---

Choć istnieje i działa wróg, którego sam Chrystus nazwał władcą tego świata (uzurpatorem), to jednak Prawdziwym Królem Wszechświata jest Jezus. On zwyciężył za nas i w Nim możemy zwyciężać nawet pośród trudności i cierpienia. Dzieło Chrystusa przeciwdziała wrogowi pod każdym względem.

Jak zauważyliśmy, Pismo Święte opisuje diabła jako:

1. Zwodziciela świata od początku (zob. Ap 12,9; Mt 4,3; J 8,44; 2 Kor 11,3; 1 J 3,8).

2. Oszczercę i oskarżyciela Boga i Jego ludu (zob. Ap 12,10; 13,6; Hi 1,1-2,13; Za 3,1-2; Jud 1,9).

3. Uzurpatora przypisującego sobie władzę nad światem (zob. J 12,31; 14,30; 16,11; Dz 26,18; 2 Kor 4,4; Ef 2,2; 1 J 5,19).

`Przeczytaj J 18,37. Co werset ten mówi o dziele Chrystusa przeciwstawiającym się zwiedzeniom wroga? Co to znaczy, że Jezus jest Królem?`

Choć Pismo Święte uczy, że szatan jest arcyzwodzicielem, oszczercą, oskarżycielem i uzurpatorem roszczącym sobie prawo do panowania nad światem, to jednak uczy także o tym, iż Jezus pokonał szatana pod każdym względem.

1. Jezus przyszedł „na świat, aby dać świadectwo prawdzie” (J 18,37).

2. Przez swoją ofiarę na krzyżu Jezus dobitnie wykazał doskonałą sprawiedliwość i miłość Boga (zob. Rz 3,25-26; 5,8), obalając oszczercze twierdzenia szatana (zob. Ap 12,10-11).

3. Jezus ostatecznie unicestwi panowanie diabła, który „wie, iż czasu ma niewiele” (Ap 12,12; por. Rz 16,20). Chrystus „królować będzie na wieki wieków” (Ap 11,15).

W sumie, bez względu na to, co szatan zamierza, jest już pokonanym wrogiem, a dla nas najważniejsze jest przyjęcie zwycięstwa Chrystusa każdego dnia, chwila po chwili, wraz z obietnicami danymi nam na mocy Jego ofiary na krzyżu.

`Wiemy, która strona jest zwycięska w wielkim boju. Jak nasze codzienne wybory wpływają na to, po której stronie ostatecznie się znajdziemy? Jak możemy się upewnić, że jesteśmy po zwycięskiej stronie już teraz?`