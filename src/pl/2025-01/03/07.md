---
title:  Do Dalszego Studium
date:  17/01/2025
---

„Pan jest rozczarowany, gdy Jego lud nisko ceni samego siebie. Pragnie, aby Jego wybrani spadkobiercy cenili siebie odpowiednio do wartości, którą sam im nadał. Bóg szukał ich, gdyż w przeciwnym razie nie posłałby swego Syna, aby wypełnił tak kosztowną misję dla ich odkupienia. On ma dla nich zadanie, dlatego cieszy się nawet z najbardziej wygórowanych próśb zanoszonych do Niego, w których mogą uwielbić Jego imię. Jeżeli zaufają Jego obietnicom, mogą spodziewać się wielkich rzeczy.

Lecz modlić się w imieniu Chrystusa oznacza bardzo wiele. Oznacza to, że mamy uznać Jego charakter, objawić Jego ducha i czynić Jego dzieła. Przyrzeczenie Zbawiciela dane jest pod warunkiem:

— »Jeśli mnie miłujecie, przykazań moich przestrzegać będziecie« (J 14,15).

On zbawia ludzi nie w grzechu, lecz od grzechu; i wszyscy, którzy Go kochają, objawią tę miłość w posłuszeństwie.

Wszelkie prawdziwe posłuszeństwo wypływa z serca. To właśnie serce współdziała z Chrystusem. I jeśli wyrazimy zgodę, On tak utożsami siebie z naszymi myślami i celami, tak połączy nasze serca i umysły w dostosowaniu do Jego woli, że gdy będziemy Mu posłuszni, będziemy jednocześnie realizowali nasze własne zamiary. Uszlachetniona i uświęcona wola odnajdzie najwyższą rozkosz w pełnieniu służby dla Niego. Gdy zgodnie z naszym przywilejem wreszcie naprawdę poznamy Boga, nasze życie stanie się życiem nieustannego posłuszeństwa. Uznając charakter Chrystusa i wchodząc we wspólnotę z Bogiem, znienawidzimy grzech”7.

**Pytania Do Dyskusji**

`1. Co może oznaczać niesamolubne przyjmowanie? Jak wyobrażasz sobie związek zachodzący między dawaniem i braniem w niebie oraz na nowej ziemi?`

`2. Przybywszy z odległego centrum wszechświata — tak odległego, że nie sięgają tam nawet najpotężniejsze teleskopy — niebiański posłaniec zwrócił się do proroka Daniela jako do chamudot (hebr.) — umiłowanego (zob. Dn 9,23 BI), upragnionego, cennego. Uczynił to trzykrotnie. W Dn 9,23 Gabriel mówi:`

`— „…bo jesteś bardzo miły [hebr. ki chamudot attah]”.`

`W Dn 10,11 niebiańska istota (przypuszczalnie także Gabriel) zwraca się do proroka:`

`— „Mężu miły [hebr. isz chamudot]…”.`

`To samo wyrażenie zostaje powtórzone także w Dn 10,19. Jak świadczy to o Bogu i Jego bliskości wobec nas? Jaką nadzieję daje ci osobiście ta zdumiewająca prawda?`

`3. Jak przykłady bohaterów wiary wspomnianych w 11. rozdziale Listu do Hebrajczyków nawiązują do treści tej lekcji? Co mówią o podobaniu się Bogu przez wiarę? Czego możesz się nauczyć z tych przykładów wiary i wierności oraz jak możesz to zastosować w swoim codziennym życiu?`