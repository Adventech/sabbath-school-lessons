---
title:  Jesteśmy cenniejsi, niż moglibyśmy to sobie wyobrazić
date:  12/01/2025
---

Jak zauważyliśmy w poprzedniej lekcji, nie ma nikogo — nawet wśród najgorszych grzeszników i złoczyńców — kogo Bóg by nie miłował. Ponieważ Bóg ceni ludzi bardziej, niż jesteśmy w stanie to sobie wyobrazić, nienawidzi grzechu ze względu na to, co grzech czyni z nami.

`Przeczytaj Łk 15,11-32. Co przypowieść o synu marnotrawnym mówi o Bożym współczuciu i miłości? Jakie ostrzeżenie zawiera dla tych, którzy, jak starszy brat, pozostają w domu?`

W tej przypowieści Jezusa młodszy syn poprosił ojca o swoją część dziedzictwa, które miało mu przypaść. Gdy otrzymał pieniądze, porzucił ojca i dom rodzinny. Marnotrawny syn udał się na obczyznę i roztrwonił dziedzictwo, a sam popadł w nędzę i głodował, zazdroszcząc świniom marnego pokarmu z koryta. Gdy uświadomił sobie, że słudzy w domu jego ojca mają pod dostatkiem jedzenia, postanowił wrócić, żywiąc nadzieję, że ojciec przyjmie go chociażby na służbę.

To, co wydarzyło się potem, jest mocną lekcją poglądową. Niektórzy ojcowie wygnaliby precz takiego syna, mówiąc:

— Wziąłeś swoją część majątku i porzuciłeś rodzinę. To już nie jest twój dom! Nie masz tu czego szukać!

Byłaby to logiczna, a może nawet rozsądna postawa, nieprawdaż? W ocenie niejednego rodzica taki syn przekroczył pewną granicę i na zawsze przestał być ich synem.

Ale w przypowieści ojciec (symbolizujący samego Boga) postąpił zupełnie inaczej. „A gdy jeszcze [syn] był daleko, ujrzał go jego ojciec, użalił się, i pobiegłszy, rzucił mu się na szyję i pocałował go” (Łk 15,20). Choć w tamtych czasach zupełnie niestosowne było to, by pan domu wybiegał komukolwiek na spotkanie, ojciec w swojej wielkiej litości pobiegł na spotkanie syna i ku zdumieniu wszystkich przyjął go nie na służbę, ale jako syna, a ponadto wyprawił ucztę z okazji jego powrotu. Jest to jedynie skromny symbol tego, jak wielkie współczucie żywi Bóg wobec każdego zbłąkanego człowieka i z jaką radością przyjmuje każdego, kto przychodzi do Niego. Oto prawdziwy obraz Boga!

`Reakcja starszego syna zasługuje na szczególną uwagę. Dlaczego była to reakcja, z którą wielu ludzi się utożsamia, oparta na ludzkim poczuciu sprawiedliwości i uczciwości oraz pozornie zrozumiała? Jak udział starszego syna w tej historii uczy nas, że ludzkie pojęcie sprawiedliwości i uczciwości nie sięga do głębi ewangelii i miłości Boga do człowieka?`