---
title:  Podobanie się Bogu
date:  14/01/2025
---

Jak to możliwe, że Bóg Wszechświata znajduje upodobanie w zwykłych ludziach, okruchach materii na malutkiej planecie znajdującej się na peryferiach przypuszczalnie nieskończonego wszechświata? Jak to możliwe, że ludzie liczą się tak bardzo dla Stwórcy, Wszechmocnego, który nie potrzebuje nic od nikogo? Te pytania można rozważać na dwa sposoby. Po pierwsze, jak Bóg może odczuwać zadowolenie? Po drugie, jak ludzie mogą być źródłem Jego zadowolenia, zwłaszcza jeśli weźmiemy pod uwagę naszą grzeszność? Na pierwsze pytanie odpowiemy w dzisiejszej części lekcji, a na drugie — w jutrzejszej.

`Przeczytaj Iz 43,4; Ps 149,4; Prz 15,8-9. Co wersety te mówią o upodobaniu, jakie Bóg ma w swoim ludzie?`

Jak zaznaczyliśmy we wczorajszej części lekcji, Bóg może mieć upodobanie w ludziach, bo Bóg miłuje ludzi w sposób uwzględniający ich prawdziwe dobro, jak należy oczekiwać od każdego, kto szczerze miłuje innych ludzi i troszczy się o nich.

Z drugiej strony Bóg jest niezadowolony, gdy Jego lud czyni zło. W Prz 15,8-9 zawarta jest nauka, że zarówno ofiara, jak i droga bezbożnego są „ohydą dla Pana”. Jednak „modlitwa prawych podoba mu się” (Prz 15,8), a „naśladowcę sprawiedliwości On miłuje” (Prz 15,9). Te wersety wskazują nie tylko na to, że Bóg jest niezadowolony ze zła, ale także i na to, iż ma On upodobanie w tym, co dobre. Ponadto wersety te bezpośrednio łączą Boże zadowolenie z Bożą miłością, wskazując głębokie powiązanie Bożego zadowolenia z miłowaniem, co jest podkreślane wielokrotnie w Piśmie Świętym.

Według Ps 146,8 „Pan kocha sprawiedliwych”. Natomiast 2 Kor 9,7 dodaje: „Ochotnego dawcę Bóg miłuje”. Zwróćmy uwagę najpierw na to, czego te wersety nie mówią. Otóż nie mówią one o tym, że Bóg miłuje tylko sprawiedliwych czy tylko ochotnych dawców. Bóg miłuje bowiem wszystkich. Aby te wersety miały jakikolwiek sens, muszą oznaczać, że Bóg miłuje sprawiedliwych i ochotnych dawców w szczególnym sensie. Wskazówką może tu być to, co przeczytaliśmy w Prz 15,8-9: Bóg miłuje tych ludzi w tym sensie, iż ma w nich upodobanie.

`Pomyśl o tym, jak ściśle niebo musi być związane z ziemią, iż Bóg, Stwórca Wszechświata, jest tak blisko i tak emocjonalnie zaangażowany w więź z nami. Jaką nadzieję daje ci ta niesamowita prawda, zwłaszcza w trudnych chwilach twojego życia?`