---
title:  Żywe kamienie
date:  15/01/2025
---

Jak to możliwe, że my, upadłe i grzeszne istoty, możemy być darzeni przez Boga takim upodobaniem?

`Przeczytaj Rz 8,1; 5,8. Czego wersety te uczą o naszym statusie przed Bogiem?`

Bóg udziela łaski ludziom, zanim się do Niego zwrócą. Zanim cokolwiek powiemy czy zrobimy, Bóg zwraca się do nas i daje nam możliwość przyjęcia albo odrzucenia Jego miłości. W Rz 5,8 czytamy: „Bóg zaś daje dowód swojej miłości ku nam przez to, że kiedy byliśmy jeszcze grzesznikami, Chrystus za nas umarł” (por. Jr 31,3). Możemy zostać pojednani z Bogiem, a nawet znaleźć upodobanie w Jego oczach przez wiarę w dzieło naszego Odkupiciela.

`Przeczytaj 1 P 2,4-6 i porównaj z Hbr 11,6. Co werset ten mówi o tym, w jaki sposób możemy podobać się Bogu?`

Bez Bożej interwencji upadli ludzie nie są w stanie przynieść nic wartościowego Bogu. Jednak Bóg w swojej łasce i miłosierdziu znalazł dla nich ratunek przez Chrystusa. Tak więc „przez Jezusa Chrystusa” możemy „składać duchowe ofiary przyjemne Bogu” (1 P 2,5). Choć „bez wiary (…) nie można podobać się Bogu” (Hbr 11,6), to jednak dzięki wstawiennictwu Chrystusa Bóg wyposaży wierzących „we wszystko dobre, abyście spełnili wolę jego, sprawując w nas to, co miłe jest w oczach jego, przez Jezusa Chrystusa, któremu niech będzie chwała na wieki wieków. Amen” (Hbr 13,21). Ci, którzy odpowiadają Bogu przez wiarę, są uznawani za sprawiedliwych w Jego oczach dzięki wstawiennictwu Chrystusa, który jako jedyny posiada odpowiednią sprawiedliwość. Ci, którzy odpowiadają na wezwanie Bożej miłości, są uznawani za godnych dzięki wstawiennictwu Chrystusa (zob. Łk 20,35), a On zmienia ich na Jego podobieństwo (zob. 1 Kor 15,51-57; 1 J 3,2). Boże dzieło odkupienia jest dokonywane nie tylko dla nas, ale i w nas.

`Dlaczego świadomość, iż Chrystus wstawia się za nas w niebie, jest dla nas źródłem pocieszenia?`