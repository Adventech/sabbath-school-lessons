---
title:  Godny cel
date:  16/01/2025
---

W ramach miłosierdzia i pośrednictwa Bóg znajduje upodobanie w naszych nawet najmniejszych pozytywnych odpowiedziach na Jego miłość. Dzięki Temu, który jako jedyny jest godny miłości i doskonale sprawiedliwy, każdy z nas może zostać zaliczony do sprawiedliwych i umiłowanych przez Boga, którzy będą żyć z Nim w doskonałej miłości na zawsze. Taka jest wielka nadzieja odkupienia, które obejmuje dzieło Chrystusa dokonywane dla nas w niebie.

Możesz się zastanawiać, czy dzieło to obejmuje także ciebie. A jeśli nie jestem dostatecznie dobry? A jeśli nie mam dostatecznej wiary?

`Przeczytaj Mk 9,17-29. Jak Bóg odnosił się do ludzi na przestrzeni wieków? Jaka wiara jest wystarczająca?`

Uczniowie nie byli w stanie wygnać demona z epileptyka. Wydawało się, że nie ma już nadziei dla opętanego, ale Jezus przyszedł i powiedział ojcu chłopca:

— „Wszystko jest możliwe dla wierzącego” (Mk 9,23).

Ojciec odpowiedział ze łzami w oczach:

— „Wierzę, pomóż niedowiarstwu memu” (Mk 9,24).

Zwróć uwagę na to, iż Jezus nie powiedział ojcu chłopca, by odszedł i wrócił wtedy, gdy będzie miał więcej wiary. Prośba zrozpaczonego człowieka: Pomóż niedowiarstwu memu, wystarczyła.

Bez wiary nie można się podobać Bogu (zob. Hbr 11,6), ale Jezus akceptuje nawet najmniejszą wiarę, a przez wiarę (dzięki wstawiennictwu Chrystusa) możemy się Mu podobać. Przez wiarę i ze względu na dzieło Chrystusa dokonane dla nas możemy odpowiadać w sposób miły Bogu, podobnie jak ojcu miłe jest dziecko, które przynosi mu dar skądinąd bezwartościowy.

Tak więc za radą apostoła Pawła powinniśmy obrać jako godny cel podobanie się Bogu (zob. 2 Kor 5,9-10; por. Kol 1,10; 1 Tes 4,1; Hbr 11,5). Powinniśmy prosić Boga, by zmieniał nasze upodobania, abyśmy mieli na względzie najlepsze dobro tych, których miłujemy, oraz byśmy okazywali miłość naszym bliźnim. „Miłością braterską jedni drugich miłujcie, wyprzedzajcie się wzajemnie w okazywaniu szacunku, w gorliwości nie ustawając, płomienni duchem, Panu służcie, w nadziei radośni, w ucisku cierpliwi, w modlitwie wytrwali; wspierajcie świętych w potrzebach, okazujcie gościnność” (Rz 12,10-13).

`Skoro Bóg przyjmuje nas w Chrystusie, to my powinniśmy przyjmować naszych bliźnich. Jak w tym kontekście należy rozumieć przykazanie miłowania bliźniego, jak samego siebie (zob. Kpł 19,18; Mt 22,39), oraz złotą zasadę postępowania, zgodnie z którą należy postępować wobec bliźnich tak, jak się tego oczekuje od nich?`