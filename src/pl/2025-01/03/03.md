---
title:  Niezwykła radość
date:  13/01/2025
---

Choć trudno nam to sobie wyobrazić, Bóg uważa każdego człowieka za cennego ponad miarę, a więc raduje się niezwykłą radością z każdej uratowanej osoby.

`Przeczytaj So 3,17. Jak werset ten rzuca światło na przypowieść o synu marnotrawnym?`

So 3,17 wymownie przedstawia radość Boga z Jego odkupionego ludu. W tym jednym wersecie znalazły się niemal wszystkie hebrajskie słowa wyrażające radość oraz podkreślające zadowolenie Boga z Jego odkupionych. Wydaje się, że jedno słowo nie wystarczyłoby, aby odpowiednio wyrazić wielkość Bożej radości tego dnia.

Według tego wersetu Bóg jest pośród swego ludu. Pojednanie zbudowane na więzi miłości prowadzi do bezpośredniej obecności Boga. Jak ojciec ujrzał syna z daleka i przybiegł do niego, tak Bóg jest pośród swojego ludu.

W Iz 62,4 przedstawiony jest podobny obraz nawiązujący do symboliki małżeństwa. Według tego wersetu lud Boży zostanie nazwany po hebrajsku: Chefsiba (UBG), co znaczy: Moja Rozkosz (BW), a jego ziemia zostanie nazwana po hebrajsku: Beula (UBG), co znaczy: Poślubiona (BW). Dlaczego? Gdyż, jak czytamy, „Pan ma w tobie upodobanie, a twoja ziemia zostanie poślubiona” (Iz 62,4). Największe objawienie radości Boga jest zarezerwowane na dzień odnowy i ożywienia, gdy przyjmie On swój lud i będzie się radował nami, jak ojciec radował się swoim marnotrawnym synem, który powrócił do niego.

`Przeczytaj Ef 5,25-28. Co wersety te mówią o rodzaju miłości, do okazywania której zostaliśmy powołani?`

W tych wersetach apostoł wzywa mężów, by miłowali żony, „jak i Chrystus umiłował Kościół i wydał zań samego siebie” (Ef 5,25), oraz „jak własne ciała” (Ef 5,28). Wersety te nie tylko podkreślają pełną dobroci i ofiarności miłość, jaką mąż powinien darzyć żonę, ale także ukazują, w jaki sposób Chrystus miłuje swój lud (Kościół) — jak część samego siebie.