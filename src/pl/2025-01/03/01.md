---
title:  Być miłym Bogu
date:  11/01/2025
---

### Studium Bieżącego Tygodnia
Łk 15,11-32; So 3,17-18; Ef 5,25-28; Iz 43,4; Rz 8,1; 5,8, Mk 9,17-29.

> <p>Tekst Pamięciowy</p>
> „Pan, twój Bóg, jest pośród ciebie, Mocarz, On zbawi! Będzie się radował z ciebie niezwykłą radością, odnowi swoją miłość. Będzie się weselił z ciebie tak, jak się weselą w święta” (So 3,17).

Wyobraź sobie następujące zdarzenie: Otóż pięcioletni syn przychodzi do ojca z niezdarnie zapakowanym prezentem na Dzień Ojca. Uradowany wręcza mu prezent, a jego ojciec mówi mu:

— Synku, nie chcę twojego prezentu. Nie możesz mi dać nic cennego dla mnie. Wszystko, co możesz mi dać, już mam. Cokolwiek możesz mi dać, to ja na to zapracowałem. Zatrzymaj swój prezent dla siebie. Nie potrzebuję go i nie chcę, ale i tak cię kocham.

Co pomyślałbyś o zachowaniu takiego ojca? W tym przypadku pewne słowa, takie jak: bez serca, zimny i niewrażliwy, same cisną się na usta. Czy tak Bóg reaguje na nas? Czy możemy być mili Bogu? Choć trudno to sobie wyobrazić, zwłaszcza że jesteśmy upadłymi istotami, zepsutymi przez grzech i zło, to jednak możemy być miłymi Bogu! Innymi słowy, Bóg nie ocenia nas i naszych darów tak, jak ten hipotetyczny nieczuły ojciec. Przeciwnie, traktuje nas tak, jakbyśmy byli mili Jego sercu, i przyjmuje nas w Chrystusie.