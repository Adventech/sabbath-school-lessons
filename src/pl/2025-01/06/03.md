---
title:  Bóg jest absolutnie dobry i sprawiedliwy
date:  03/02/2025
---

Bóg nie tylko twierdzi, iż miłuje sprawiedliwość i wzywa ludzi do umiłowania sprawiedliwości, ale sam doskonale i stale daje przykład miłości i sprawiedliwości. Pismo Święte uczy, że Bóg jest absolutnie święty, wierny, sprawiedliwy i pełen miłości. Bóg czyni wyłącznie i zawsze to, co jest zgodne z miłością, sprawiedliwością i prawością. Nigdy nie dopuszcza się żadnego zła.

`Przeczytaj Pwt 32,4 oraz Ps 92,16. Czego te wersety uczą o wierności i sprawiedliwości Boga?`

W tych i wielu innych wersetach oznajmiono, że Bóg jest prawy i miłujący — „nie ma w nim nieprawości” (Ps 92,16; por. Ps 25,8; 129,4). Bóg „nie popełnia bezprawia. Każdego poranka swoje prawo wywodzi na światło i nie brak go. Lecz złoczyńca nie zna wstydu” (So 3,5). Zwróć uwagę na bezpośrednie przeciwieństwo charakteru Boga i charakteru tych, którzy miłują nieprawość.

Bóg wie, co jest najlepsze dla wszystkich. On pragnie dobra dla każdego i stale postępuje tak, by uzyskać możliwie najlepsze rezultaty dla wszystkich objętych Jego działaniem.

`Przeczytaj Ps 9,8-9; 145,9-17. Czego wersety te uczą o Bogu?`

Bóg Biblii „jest sędzią sprawiedliwym” (Ps 7,12) i nie ma w Nim żadnego zła (zob. Ps 5,5). Jak uczy 1 J 1,5, „Bóg jest światłością, a nie ma w nim żadnej ciemności”. Bóg jest nie tylko absolutnie dobry, ale według Jk 1,13 „Bóg (...) nie podlega pokusie do zła” (BT; por. Ha 1,13).

Tak więc dobroć i chwała Boga są ze sobą nierozerwalnie połączone. Wielu ludzi ubóstwia władzę, moc i potęgę, ale Bóg, choć wszechmocny, używa swojej mocy i władzy wyłącznie w sposób prawy i nacechowany miłością. Nie przypadkiem, gdy Mojżesz poprosił Boga: „Ukaż mi, proszę, twoją chwałę” (Wj 33,18 UBG), Bóg odpowiedział:

— „Sprawię, że cała moja dobroć przejdzie przed twoją twarzą” (Wj 33,19 UBG).

`Dlaczego nieskończenie dobry Bóg pozwala na istnienie tak wielkiego zła w tym świecie? Podczas wspólnego studium Pisma Świętego omówcie wasze odpowiedzi na to pytanie.`