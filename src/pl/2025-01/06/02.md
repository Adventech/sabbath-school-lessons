---
title:  Miłość i sprawiedliwość
date:  02/02/2025
---

W Piśmie Świętym miłość i sprawiedliwość idą ze sobą w parze. Prawdziwa miłość wymaga sprawiedliwości, a prawdziwa sprawiedliwość może być urzeczywistniona i wypełniona jedynie z miłości. Nie zwykliśmy myśleć o tych dwóch pojęciach łącznie, ale tylko dlatego, że na tym świecie zarówno miłość, jak i sprawiedliwość uległy znaczącemu wypaczeniu wskutek ludzkiej grzeszności.

`Przeczytaj Ps 33,5; Iz 61,8; Jr 9,23; Ps 85,11; 89,15. Jak wersety te rzucają światło na to, jak Bóg zabiega o sprawiedliwość?`

Wersety te mówią wprost, że Bóg miłuje sprawiedliwość (zob. Ps 33,5; Iz 61,8). W Piśmie Świętym pojęcia miłości i sprawiedliwości są nierozerwalnie połączone. Miłość i sprawiedliwość Boga zawsze występują razem, a Bóg usilnie zabiega o to, by sprawiedliwość i prawość panowały na świecie.

Nie bez powodu zatem prorocy stanowczo ganią wszelkiego rodzaju niesprawiedliwość, w tym niesprawiedliwe przepisy prawne, oszustwa oraz nieprawość w postępowaniu wobec ubogich, wdów i osób pokrzywdzonych przez los i ich wyzysk. Choć ludzie dopuszczają się zła i niesprawiedliwości, to jednak Bóg stale czyni „miłosierdzie, prawo i sprawiedliwość na ziemi” (Jr 9,23). Tak więc w Piśmie Świętym ludzie wierni Bogu usilnie oczekują Bożego sądu jako czegoś bardzo dobrego, gdyż będzie on oznaczał karę dla złoczyńców i uciskających, a sprawiedliwość i wyzwolenie dla ofiar niesprawiedliwości i ucisku.

W gruncie rzeczy sprawiedliwość i prawość są podstawą Bożego panowania. Boże moralne panowanie miłości jest prawe i sprawiedliwe, zupełnie inne od panowania władców tego świata, którzy często szerzą niesprawiedliwość dla osobistego zysku i utrzymania władzy. W Bogu „łaska i wierność się spotkały, a sprawiedliwość i pokój pocałowały” (Ps 85,11).

Bóg wyraźnie oznajmia, czego oczekuje od nas. „Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mi 6,8). Jeśli mamy odzwierciedlać charakter Boga, to miłość, a wraz z nią także sprawiedliwość i miłosierdzie, stanowią sedno Jego charakteru.

`Jakie przykłady wypaczonej ludzkiej sprawiedliwości dostrzegasz we współczesnym świecie? Dlaczego wobec takiego ogromu zła powinniśmy usilnie oczekiwać doskonałej Bożej sprawiedliwości, która będzie panować na zawsze?`