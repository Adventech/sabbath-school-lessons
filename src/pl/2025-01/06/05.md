---
title:  Żałujący Bóg?
date:  05/02/2025
---

Czy Bóg może czegokolwiek żałować? Jeśli tak, co to może oznaczać? Jak zauważyliśmy, charakter Boga jest niezmienny. Jednak pewne fragmenty Pisma Świętego mówią, że Bóg odczuwał żal. W przypadku ludzi żal oznacza najczęściej, że ktoś uczynił coś złego. Jak to możliwe, że Biblia wskazuje przypadki, gdy Bóg czegoś żałował?

`Przeczytaj Wj 32,14 i porównaj z Jr 18,4-10. Co sądzisz o tych opisach Bożego żalu?`

W tych i wielu innych fragmentach Pisma Świętego Bóg jest przedstawiony jako żałujący kary w odpowiedzi na skruchę czy wstawiennictwo ludzi. Bóg obiecuje, że jeśli ludzie odwrócą się od swojej nikczemności, to On zaniecha zesłania kary, którą planował. Zaniechanie przez Boga sądu w odpowiedzi na skruchę ludzi jest często przewijającym się tematem w Piśmie Świętym.

`Przeczytaj Lb 23,19 oraz 1 Sm 15,29. Co wersety te mówią o Bożym żalu?`

Wersety te wyraźnie mówią, że Bóg „nie jest człowiekiem, aby żałować” (1 Sm 15,29). „Bóg nie jest człowiekiem, aby nie dotrzymał słowa ani synem człowieczym, aby żałował. Czy On powiada, a nie czyni, i mówi, a nie spełnia?” (Lb 23,19). Czytane w kontekście innych fragmentów Biblii wersety te nie mogą oznaczać, iż Bóg w ogóle nie żałuje. Mówią one raczej o tym, że Bóg nie żałuje tak, jak czynią to ludzie. Bóg zawsze dotrzymuje swoich obietnic, a gdy zmienia swoje plany w wyniku skruchy ludzi, czyni to zawsze zgodnie ze swoją dobrocią i zasadami wyłożonymi w swoim Słowie. Bóg powstrzymuje zesłanie kary w odpowiedzi na skruchę właśnie dlatego, że Jego charakter jest nacechowany dobrocią, sprawiedliwością, miłością i miłosierdziem.

`Jakie znaczenie ma biblijna charakterystyka Bożego żalu? Co mówi to pojęcie o stałości Bożego charakteru oraz autentyczności wzajemnych więzi Boga ze stworzonymi istotami — więzi, które Bóg traktuje jako bardzo ważne dla Niego?`