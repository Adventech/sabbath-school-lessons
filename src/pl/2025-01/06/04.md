---
title:  Niezmienny charakter Boga
date:  04/02/2025
---

`Przeczytaj Ml 3,6 oraz Jk 1,17. Co wersety te mówią o charakterze Boga?`

W Ml 3,6 Bóg mówi:

— „Ja, Pan, nie zmieniam się”.

Choć niektórzy twierdzą, że werset ten oznacza, iż Bóg nie zmienia się w żaden sposób, to jednak dalszy ciąg tego wersetu i jego bezpośredni kontekst wskazują na to, że niezmienność Boga, o której jest tu mowa, dotyczy moralnych przymiotów Boga. Druga część rozważanego wersetu wskazuje na to, że Bóg zmienia się w swoich relacjach ze stworzeniem:

— „Wy nie przestaliście być synami Jakuba”.

W następnym wersecie Bóg wzywa swój lud:

— „Nawróćcie się do mnie, wtedy i Ja zwrócę się ku wam” (Ml 3,7).

Zatem Bóg uczestniczy w dynamicznych więziach ze swoim stworzeniem, ale w tych relacjach i zmiennych okolicznościach Jego charakter pozostaje stały. O tym samym czytamy w Jk 1,17, gdzie wszelkie dobre i doskonałe dary pochodzą od Boga, w którym nie ma żadnej odmiany. Bóg nigdy nie jest źródłem zła.

W tym i innych wersetach Pismo Święte wyraźnie uczy, że charakter Boga jest niezmienny. Mówiąc innymi słowy, Biblia uczy, że Bóg jest moralnie niezmienny. Jednak Bóg może nawiązywać realne więzi ze stworzonymi istotami i czyni to zawsze w duchu miłości i sprawiedliwości.

`Przeczytaj 2 Tm 2,13; Tt 1,2; Hbr 6,17-18. Czego wersety te uczą o Bogu?`

Bóg nie może zaprzeczyć samemu sobie. On nigdy nie kłamie i zawsze dotrzymuje złożonych obietnic. Możemy być pewni, że Bóg objawiony w Biblii jest tym samym Bogiem, który (w Chrystusie) dobrowolnie wydał samego siebie na ukrzyżowanie. On jest Bogiem, któremu możemy ufać bezgranicznie. W Nim jest nasza nadzieja na przyszłość, gdyż, jak czytamy w Hbr 13,8, „Jezus Chrystus wczoraj i dziś, ten sam i na wieki”.

`Jak możesz się nauczyć ufać dobroci Boga, nawet gdy nie wszystko w twoim życiu dobrze się układa? W jaki sposób świadomość ofiary Chrystusa pomaga ci ufać Bożej dobroci?`