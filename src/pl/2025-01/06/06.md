---
title:  Trzymajmy się miłości i prawości
date:  06/02/2025
---

Pismo Święte zdecydowanie uczy, że „Pan, Bóg twój, jest Bogiem, Bogiem wiernym, który do tysiącznego pokolenia dochowuje przymierza i okazuje łaskę tym, którzy go miłują i strzegą jego przykazań” (Pwt 7,9). Jego charakter pełen dobroci i miłości został najlepiej objawiony przez Jezusa na krzyżu (zob. Rz 3,25-26; 5,8). Jak czytamy w Ps 100,5, „dobry jest Pan; na wieki trwa łaska jego, a wierność jego z pokolenia w pokolenie” (por. Ps 89,3). Tak więc Bogu można ufać. On udziela wyłącznie dobrych darów swoim dzieciom (zob. Jk 1,17; por. Łk 11,11-13). Tak naprawdę udziela On dobrych darów nawet tym, którzy uważają się za Jego wrogów.

`Przeczytaj Mt 5,43-48. Co wersety te mówią o zdumiewającej Bożej miłości? Jak powinniśmy postępować wobec bliźnich w świetle tej nauki Jezusa?`

W 5. rozdziale Ewangelii Mateusza opisano miłość Boga jako doskonałą. Niedoskonała miłość to taka, którą okazuje się tylko tym, którzy nas kochają. Bóg jednak miłuje nawet tych, którzy Go nienawidzą i zachowują się jak Jego wrogowie. Jego miłość jest pełna i doskonała.

Choć miłość i miłosierdzie Boga znacznie przewyższają wszelkie rozsądne oczekiwania, to jednak nigdy nie łamią zasad prawości. Przeciwnie, łączą prawość i miłosierdzie w jedno (zob. Ps 85,11). Podobnie Biblia wzywa nas: „Przestrzegaj miłości i prawa i zawsze ufaj swojemu Bogu!” (Oz 12,7; por. Łk 11,42).

Ostatecznie Bóg przywróci doskonałą sprawiedliwość. W Rz 2,5 czytamy, że nastąpi objawienie „sprawiedliwego sądu Boga”. Przyjdzie taki dzień, gdy odkupieni zaśpiewają:

— „Wielkie i dziwne są dzieła twoje, Panie, Boże Wszechmogący; sprawiedliwe są drogi twoje, Królu narodów; któż by się nie bał ciebie, Panie, i nie uwielbił imienia twego? Bo Ty jedynie jesteś święty, toteż wszystkie narody przyjdą i oddadzą ci pokłon, ponieważ objawiły się sprawiedliwe rządy twoje” (Ap 15,3-4; por. Ap 19,1-2).

`W Iz 25,1 prorok oświadcza:`

`— „Panie! Tyś moim Bogiem! Będę cię wysławiał i wielbił twoje imię, gdyż dokonałeś cudów; twoje odwieczne plany są niezłomną prawdą”.`

`Jak możemy się nauczyć chwalić Boga nawet w złych czasach? W jaki sposób twoje życie może być ofiarą pochwalną dla Boga służącą szerzeniu sprawiedliwości w twojej sferze wpływu?`