---
title:  Święte oburzenie
date:  28/01/2025
---

Choć istnieje wiele niewłaściwych form gniewu, to jednak Biblia uczy także o tym, iż istnieje święte oburzenie.

Wyobraź sobie, że matka widzi, jak na placu zabaw jakiś mężczyzna niespodziewanie atakuje jej trzyletnią córkę. Czy nie powinna odczuć gniewu? Oczywiście, że tak. Gniew jest właściwą reakcją miłości w takich okolicznościach. Ten przykład pomaga nam zrozumieć Boże święte oburzenie.

`Przeczytaj Mt 21,12-13 i J 2,14-15. Co reakcja Jezusa na wykorzystywanie ludzi przybywających do świątyni mówi nam o gniewie Boga przeciwko złu?`

W takich przypadkach Jezus okazywał boską żarliwość — sprawiedliwy gniew na tych, którzy traktowali Bożą świątynię jak plac targowy, zamieniając ją w „jaskinię zbójców” (Mt 21,13), by wykorzystywać wdowy, sieroty i ubogich (por. J 2,16). Świątynia i sprawowana w niej służba, mające symbolizować łaskawe Boże przebaczenie i oczyszczenie oferowane grzesznikom, były wykorzystywane jako narzędzia oszustwa i wyzysku najsłabszych. Czyż Jezus nie powinien okazać gniewu z powodu takiej ohydnej praktyki?

Mk 10,13-14; 3,4-5 to kolejne przykłady sprawiedliwego gniewu Jezusa. Gdy rodzice przynosili małe dzieci do Jezusa, a „uczniowie gromili ich” (Mk 10,13), Jezus był bardzo niezadowolony — „oburzył się” (Mk 10,14). Powiedział uczniom:

— „Pozwólcie dziatkom przychodzić do mnie” (Mk 10,14).

Innym razem, gdy faryzeusze zamierzali oskarżyć Jezusa o nieprzestrzeganie przykazania sobotniego, ponieważ zamierzał dokonać uzdrowienia w sobotę, Jezus zapytał:

— „Czy wolno w sabat dobrze czynić, czy źle czynić, życie zachować czy zabić?” (Mk 3,4).

Gdy nie odpowiadali, „spojrzał na nich z gniewem, zasmucił się z powodu zatwardziałości ich serca” (Mk 3,5), a następnie uzdrowił człowieka z uschłą ręką. Gniew Chrystusa był związany z Jego smutkiem z powodu zatwardziałości ludzi. Był to sprawiedliwy gniew miłości, podobnie jak gniew przypisywany Bogu w Starym Testamencie jest sprawiedliwym gniewem miłości. Jak miłość mogłaby nie gniewać się na zło, zwłaszcza gdy zło krzywdzi tych, którzy są obiektem miłości?

`Jak możemy zachować ostrożność, by nie usprawiedliwiać egoistycznego gniewu jako świętego oburzenia? Dlaczego tak łatwo nam to przychodzi i jak możemy się uchronić przed tą realną pułapką?`