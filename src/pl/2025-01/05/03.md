---
title:  Bóg nie jest skory do gniewu
date:  27/01/2025
---

Bóg gniewa się z powodu zła, gdyż jest On miłością. Jest tak współczujący i łaskawy, iż pewien biblijny prorok zarzucał Mu, że jest zbyt miłosierny!

`Przypomnij sobie historię Jonasza i zastanów się nad jego reakcją na miłosierne przebaczenie okazane przez Boga mieszkańcom Niniwy (zob. Jon 4,1-4). Co mówi nam to o Jonaszu i o Bogu? (Zob. także Mt 10,8).`

Reakcja Jonasza na miłosierdzie Boga jest wymowna co najmniej z dwóch powodów. Po pierwsze świadczy o zatwardziałości Jonasza. Nienawidził on Asyryjczyków tak bardzo za to, co zrobili Izraelitom, iż nie chciał, by Bóg okazał łaskę mieszkańcom Niniwy.

Jest to cenna lekcja dla nas. Musimy się wystrzegać podobnej postawy, chociaż może się ona wydawać uzasadniona i zrozumiała. Ze wszystkich ludzi to właśnie ci, którzy wiedzą, że otrzymali łaskę Bożą, powinni rozumieć, jak niezasłużona jest to łaska, i dostrzegać obowiązek przekazywania tej łaski innym.

Po drugie reakcja Jonasza świadczy o tym, jak istotną rolę ogrywają współczucie i łaska Boga jako elementy Jego charakteru. Jonasz był tak pewny miłosierdzia Boga — jako że Bóg jest „łaskawym i miłosiernym, cierpliwym i pełnym łaski” (Jon 4,2) — iż wiedział, że Pan zaniecha sądu przeciwko Niniwie. Bóg postępuje sprawiedliwie i miłosiernie ze wszystkimi ludźmi, niezależnie od narodowości i miejsca zamieszkania.

Hebrajskie wyrażenie przetłumaczone jako cierpliwy (BW) czy daleki od gniewu (BI) znaczy dosłownie: długi nos. Ten hebrajski idiom kojarzy gniew metaforycznie z nosem, a długość nosa symbolicznie odpowiada cierpliwości — jak długo ktoś jest w stanie wytrzymać, by nie wpaść w gniew.

Nawiązania do Boga jako mającego długi nos oznaczają zatem, że Bóg nie jest skory do gniewu, ale jest bardzo cierpliwy. Ludziom wystarczy chwila, by wpaść w gniew, ale Bóg jest cierpliwy i łaskawy nad miarę, okazując łaskę obficie, choć nie usprawiedliwia grzechu ani nie przymyka nań oczu. Bóg sam dokonał zadośćuczynienia za grzech i zło na krzyżu, tak więc może być jednocześnie sprawiedliwym i usprawiedliwiającym dla tych, którzy wierzą w Niego (zob. Rz 3,25-26).

`Czy zdarzyło ci się odmówić miłosierdzia i łaskawości komuś, kto cię skrzywdził? Jak możesz lepiej pamiętać o tym, co Bóg uczynił dla ciebie, aby być bardziej łaskawym dla bliźnich w odpowiedzi na obfitą łaskę Boga okazaną tobie? Jak możemy okazywać miłosierdzie i łaskę, nie dając przyzwolenia na grzech ani nie tolerując przemocy i ucisku?`