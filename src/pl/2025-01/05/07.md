---
title:  Do Dalszego Studium
date:  31/01/2025
---

W kontekście kultu złotego cielca pod górą Synaj Ellen G. White napisała: „Izraelici byli winni zdrady, i to wobec Króla, który obdarzył ich dobrodziejstwami, i którego władzę sami dobrowolnie przyrzekli respektować. Aby rządy Boże mogły zostać utrzymane, zdrajcom należało wymierzyć sprawiedliwość. Jednak nawet i tu objawiło się miłosierdzie Boże. Bóg postąpił zgodnie ze swym prawem, ale dał wszystkim możliwość wolnego wyboru oraz okazję do opamiętania. Zginęli tylko ci, którzy uparcie trwali w buncie.

Konieczne było, by ten grzech został ukarany, aby okoliczne narody widziały w karze dowód niezadowolenia Bożego z powodu bałwochwalstwa. Mojżesz, który jako Boże narzędzie wymierzył sprawiedliwość winnym, musiał pozostawić opis publicznego protestu przeciwko ich przestępstwu. Gdy w przyszłości Izraelici sami będą potępiać bałwochwalstwo sąsiadujących z nimi plemion, ich wrogowie mogliby im zarzucać, że lud, który twierdzi, że Jahwe jest jego Bogiem, sam uczynił sobie cielca i oddawał mu cześć na Horebie. Wówczas, chociaż będą zmuszeni uznać, że jest to niechlubna prawda, będą mogli wskazać na straszny los przestępców jako dowód, że ich grzech nie został usankcjonowany ani usprawiedliwiony.

Miłość w stopniu nie mniejszym niż sprawiedliwość wymagała, by wyrok nad tym grzechem został wykonany. (...). Było to miłosierdziem Bożym, że ucierpiały tysiące, aby zapobiec wykonaniu wyroku na milionach. Aby ocalić wielu, musiał niektórych ukarać”9.

**Pytania Do Dyskusji**

`1. Dlaczego wielu wierzących ma trudności ze zrozumieniem kwestii Bożego gniewu? Co pomaga ci zrozumieć to zagadnienie?`

`2. Jakie problemy pojawiają się, gdy ludzie decydują się wziąć zemstę w swoje ręce, w odróżnieniu od sytuacji, w których pozostawiają pomstę Bogu?`

`3. Jak sąd Boga nad Izraelitami po ich buncie pod górą Synaj świadczy o miłosierdziu Boga? Jakie inne przykłady w Piśmie Świętym wskazują, że sąd Boga i Jego kara są przejawami Jego miłości?`

`4. Choć rozumiemy, że Bóg sprawiedliwie gniewa się na zło i dokonuje sądu w doskonałej sprawiedliwości, to dlaczego powinniśmy powstrzymać się od potępiania innych ludzi? Podczas wspólnego studium Biblii rozważcie tę kwestię w świetle 1 Kor 4,5.`