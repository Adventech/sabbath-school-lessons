---
title:  Okazywanie współczucia
date:  30/01/2025
---

Choć gniew Boży jest straszny, to jednak nie jest w żadnym sensie niemoralny czy wyzuty z miłości. Przeciwnie, zarówno w Starym Testamencie, jak i Nowym Testamencie Bóg wyraża gniew z powodu zła, gdyż On jest miłością. Gniew Boży jest straszny z powodu złowrogiej natury zła, przeciwnej czystej dobroci i wspaniałomyślności Boga.

Z natury rzeczy miłość jest istotą Boga, ale gniew nie. Gdyby nie było zła i niesprawiedliwości, nie byłoby także gniewu. Gdy Bóg ostatecznie usunie zło z wszechświata, ustanie także przyczyna Jego gniewu. Gniew skończy się na zawsze, gdyż nigdy więcej nie pojawi się niesprawiedliwość ani zło. Cała wieczność będzie wypełniona dobrem i sprawiedliwością w doskonałej miłości i nierozerwalnych więziach. Nigdy więcej nie pojawi się Boży gniew, gdyż nigdy więcej nie będzie potrzebny. To naprawdę wspaniała wiadomość!

`Niektórzy obawiają się, że gniew Boży może zostać błędnie odczytany jako przyzwolenie na ludzką zemstę. Przeczytaj Pwt 32,35; Prz 20,22; 24,29; Rz 12,17-21; Hbr 10,30. Jak wersety te wykluczają dopuszczalność ludzkiej zemsty?`

Zgodnie z Pismem Świętym Bóg ma prawo dokonywać sądu, a gdy to czyni, zawsze czyni to w doskonałej sprawiedliwości. Zarówno Stary Testament, jak i Nowy Testament wyraźnie rezerwują pomstę jako należącą do Boga. Apostoł Paweł napisał w Rz 12,19: „Najmilsi! Nie mścijcie się sami, ale pozostawcie to gniewowi Bożemu, albowiem napisano: Pomsta do mnie należy, Ja odpłacę, mówi Pan” (por. Pwt 32,35).

Choć Bóg ostatecznie rozprawi się z niesprawiedliwością i złem, to jednak Chrystus umożliwił ratunek wszystkim grzesznikom, którzy Mu zaufają. To Jezus „nas ocalił przed nadchodzącym gniewem Bożym” (1 Tes 1,10; por. Rz 5,8-9). Stało się to zgodnie z Bożym planem: „Gdyż Bóg nie przeznaczył nas na gniew, lecz na osiągnięcie zbawienia przez Pana naszego Jezusa Chrystusa” (1 Tes 5,9). Gniew Boży nie został unieważniony, ale ci, którzy pokładają wiarę w Jezusie, zostaną uratowani przed gniewem właśnie przez Jezusa.

`W jaki sposób pojednanie dokonane przez Chrystusa podkreśla sprawiedliwość Boga i jednocześnie ratuje nas przed słusznym gniewem Bożym? Jak świadomość tego, czego Jezus dokonał dla nas wbrew naszym niedociągnięciom, powinna czynić nas bardziej łaskawymi i wyrozumiałymi dla bliźnich?`