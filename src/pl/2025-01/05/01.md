---
title:  Gniew Bożej miłości
date:  25/01/2025
---

### Studium Bieżącego Tygodnia
Ps 78,1-72; Jon 4,1-4; Mt 10,8; 21,12-13; Jr 51,24-25; Rz 12,17-21.

> <p>Tekst Pamięciowy</p>
> „On jednak, będąc miłosierny, odpuszczał im winę i nie wytracił. Często powściągał swój gniew i nie zapłonął całą gwałtownością swoją” (Ps 78,38).

Choć łatwo jest radować się Bożym współczuciem, to jednak wielu ludzi odczuwa niepokój na wieść o Bożym gniewie. Ludzie ci zakładają, że skoro Bóg jest miłością, więc nigdy nie powinien okazywać gniewu. Jednak to założenie jest błędne. Gniew Boga wynika bezpośrednio z Jego miłości.

Niektórzy twierdzą, że Bóg Starego Testamentu jest Bogiem gniewu, a Bóg Nowego Testamentu — Bogiem miłości. Ale Bóg jest jeden i ten sam w obu tych częściach Pisma Świętego. Bóg, który jest miłością, pała gniewem przeciwko złu, i dzieje się tak dlatego, że jest miłością. Jezus przejawiał wyraźny gniew z powodu zła, a Nowy Testament uczy raz po raz, że gniew Boży jest sprawiedliwy i stosowny.

Gniew Boga jest zawsze sprawiedliwą i pełną miłości reakcją na zło i niesprawiedliwość. Jest sprawiedliwą zapalczywością motywowaną doskonałą dobrocią i miłością, mającą na celu najwyższe dobro całego stworzenia. Gniew Boży jest więc stosowną odpowiedzią miłości na zło i niesprawiedliwość. Tak więc zło wywołuje silne emocje Boga — pozytywne wobec ofiar zła, a negatywne wobec sprawców zła. Gniew Boży jest więc wyrazem Bożej miłości.