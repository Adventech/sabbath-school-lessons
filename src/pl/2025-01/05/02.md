---
title:  Zasmucony przez zło
date:  26/01/2025
---

Bóg objawiony w Biblii miłuje sprawiedliwość i nienawidzi zła. Grzech i zło wywołują zatem Jego gniew, co jest korzystne dla uciskanych i prześladowanych, i to nawet w przypadku, gdy zło czynione przez człowieka zwraca się wyłącznie przeciwko niemu samemu. Bóg nienawidzi zła, gdyż zło zawsze rani Jego stworzenia, choćby samych sprawców zła. W Biblii Bóg raz po raz jest przedstawiany jako prowokowany do gniewu w ramach tego, co bibliści nazywają cyklem buntu. Cykl ten przebiega następująco:

• Ludzie buntują się przeciwko Bogu i czynią zło, w tym czasami straszne rzeczy, takie jak składanie dzieci w ofierze i inne praktyki obrzydliwe w oczach Boga.

• Bóg pozostawia ludzi samym sobie zgodnie z ich życzeniem.

• Ludzie są uciskani przez wrogów.

• Ludzie wołają do Boga o ratunek.

• Bóg łaskawie ratuje swój lud.

• Ludzie znowu buntują się przeciwko Bogu, czasami nawet bardziej niż przedtem.

W tym cyklu rażącego zła i niewierności Bóg raz po raz spotyka się z ludzką nielojalnością, ale okazuje wierność, cierpliwość, wytrwałość, zdumiewającą łaskę i niepojęte współczucie.

`Przeczytaj Ps 78,1-72. Co psalm ten mówi o reakcji Boga na powtarzające się bunty Jego ludu?`

Według Biblii miłość i sprawiedliwość są ze sobą nierozerwalnie powiązane. Gniew Boga jest właściwą reakcją miłości na zło, gdyż zło zawsze krzywdzi kogoś, kogo Bóg miłuje. Nie istnieje ani jeden przykład w Piśmie Świętym, by Bóg popadł w gniew bez słusznego powodu.

Gdy lud Boży raz po raz odwracał się od Boga i odchodził od Niego, to na przestrzeni wieków Bóg stale okazywał miłosierdzie ponad rozsądne oczekiwania (zob. Ne 9,7-33), objawiając w ten sposób niepojętą głębię swojej cierpliwej litości i miłości. Jak czytamy w Ps 78,38, Bóg, „będąc miłosierny, odpuszczał im winę i nie wytracił. Często powściągał swój gniew i nie zapłonął całą gwałtownością swoją”.

`Z pewnością nieraz odczuwałeś gniew z powodu zła, które jedni ludzie czynili innym ludziom. Jak ta emocja pomaga ci lepiej zrozumieć gniew Boga wobec zła?`