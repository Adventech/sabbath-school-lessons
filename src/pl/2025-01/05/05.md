---
title:  Bóg nie uciska nikogo ochoczo
date:  29/01/2025
---

W Biblii widzimy, jak Bóg raz po raz przejawia żarliwe uczucie miłosierdzia nad krzywdzonymi i uciskanymi oraz sprawiedliwy gniew przeciwko krzywdzicielom i ciemięzcom. Gdyby nie istniało zło, Bóg nie gniewałby się. Jego gniew przejawia się wyłącznie przeciwko temu, co krzywdzi Jego stworzenia.

Według Lamentacji Bóg „nieumyślnie trapi” (Lm 3,33 BW), dosłownie: „nie gnębi z serca swego” (BI). Nie znajduje przyjemności w wymierzaniu kary złoczyńcom, ale jednak miłość ostatecznie domaga się sprawiedliwości (zob. Lm 3,32-33).

Ta prawda znajduje potwierdzenie w tym, jak długo Bóg przebaczał swojemu ludowi i wielokrotnie oferował Izraelitom możliwość okazania skruchy i przyjęcia pojednania z Nim. Raz po raz przez proroków Bóg wzywał swych wyznawców do nawrócenia, ale ci, którzy byli Mu winni wierność, nie słuchali Go (zob. Jr 35,14-17; Ps 81,12-15).

`Przeczytaj Ezd 5,12 i porównaj z Jr 51,24-25.44. Co wersety te mówią o karze, jaka spotkała mieszkańców Jerozolimy za pośrednictwem Babilończyków? (Zob. także 2 Krn 36,16).`

Według 5. rozdziału Księgi Ezdrasza, gdy Izraelici uparcie i wielokrotnie prowokowali Boga do gniewu, On w końcu wycofał się i wydał „ich w ręce Chaldejczyka Nebukadnesara, króla Babilonu” (Ezd 5,12). Jednak Bóg uczynił to dopiero wtedy, gdy „nie było już ratunku” (2 Krn 36,16). Później jednak Bóg osądził Babilonię za zniszczenia spowodowane w Judei (zob. Jr 51,24-25.44; por. Za 1,15).

Wiele innych kar przedstawionych w Piśmie Świętym jako zesłanych przez Boga to przypadki, w których Bóg wydaje swój lud jego wrogom (zob. Sdz 2,13-14; Ps 106,41-42) zgodnie z decyzjami ludu, by porzucić Pana i służyć bogom innych narodów (zob. Sdz 10,6-16; Pwt 29,23-25). Boży gniew z powodu zła, gniew, który ostatecznie zostanie uwieńczony wykorzenieniem wszelkiego zła raz na zawsze, wypływa z miłości do wszystkich i z pragnienia największego dobra dla wszechświata, którego istnienie jest stawką w wojnie z grzechem, buntem i złem.

`Jak fakt, iż Bóg niechętnie dokonuje sądu nad kimkolwiek, wpływa na twoje zrozumienie Bożego gniewu? Skoro Bóg nie jest skory do gniewu, czy my także nie powinniśmy być bardziej cierpliwi i wyrozumiali dla swoich bliźnich? Jak możemy okazywać taką postawę, jednocześnie chroniąc ofiary zła i otaczając opieką pokrzywdzonych?`