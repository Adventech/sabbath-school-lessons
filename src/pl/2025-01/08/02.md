---
title:  Bóg, nasz Suwerenny Władca
date:  16/02/2025
---

Pewnego dnia, zwracając się do grupy nastolatków, młody pastor powiedział:

— Bóg jest naszym Suwerennym Władcą. To znaczy, że On panuje nad wszystkim, co się wydarza.

Wtedy pewien zaskoczony nastolatek zapytał:

— Czy Bóg panował nad tym, gdy mój pies zdychał? Czy to znaczy, że Bóg zabił mojego psa?

Starając się wyjaśnić tę kwestię, młody pastor odpowiedział:

— To skomplikowane. Czasami Bóg pozwala nam przeżywać przykre doświadczenia, aby przygotować nas na jeszcze trudniejsze wydarzenia czekające nas w przyszłości. Pamiętam, jak było mi przykro, gdy mój pies zdechł. Jednak dzięki temu, co wtedy przeszedłem, łatwiej zniosłem śmierć mojej babci. Czy to ma sens?

Po dłuższej chwili milczenia nastolatek powiedział:

— To znaczy, że Bóg zabił mojego psa, by przygotować mnie na to, gdy zabije moją babcię?16.

Niektórzy z jakiegoś powodu chcą wierzyć, że wszystko, co się dzieje, wydarza się dokładnie tak, jak chce tego Bóg. Twierdzą:

— Cokolwiek dzieje się w świecie, dzieje się precyzyjnie tak, jak chce tego Bóg.

— Przecież Bóg jest wszechmocny — mówią. — Jakże więc cokolwiek miałoby się stać wbrew Jego woli? Zatem cokolwiek się dzieje, choćby najgorszego, dzieje się zgodnie z wolą Boga.

Tak w uproszczeniu uczą tego rodzaju teolodzy.

`Przeczytaj Ps 81,12-15; Iz 30,15.18; 66,4; Łk 13,34. Co wersety te mówią o tym, czy wola Boga zawsze jest wypełniana?`

Choć wielu ludzi wierzy, że Bóg zawsze znajduje sposób, by Jego wola została wypełniona, Biblia uczy czegoś innego. Raz po raz Pismo Święte przedstawia zawiedzione pragnienia Boga. To, co się dzieje na świecie, nierzadko jest przeciwne temu, czego chciałby Bóg. W wielu przypadkach Bóg wprost stwierdza, że to, co się stało, nie było zgodne z Jego wolą. On pragnie zawsze tego, co najlepsze dla ludzi, ale ludzie wybierają inaczej. Dlatego Bóg skarży się:

— „Lecz lud mój nie słucha głosu mego (...). O, gdyby usłuchał mnie lud mój, o, gdyby Izrael chodził drogami moimi! Wnet poskromiłbym nieprzyjaciół ich” (Ps 81,12.14-15).

`Pomyśl, co wynika z teologii, która wszystko, co się dzieje, przypisuje bezpośrednio woli Boga. Jakiego rodzaju poważne problemy, zwłaszcza w kontekście zagadnienia zła, tworzy taka teologia?`