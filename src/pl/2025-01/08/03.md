---
title:  Pantokrator
date:  17/02/2025
---

W Piśmie Świętym objawiona jest nieskończona potęga Boga. Biblia zawiera liczne wersety wskazujące na Boga dokonującego niezwykłych rzeczy dzięki swojej mocy. Jednak mimo to na świecie dzieje się mnóstwo rzeczy, które nie są zgodne z wolą Boga.

`Przeczytaj Ap 11,17; Jr 32,17-20; Łk 1,37; Mt 19,26. Rozważ także Hbr 1,3. Co wersety te mówią o mocy Boga?`

Te wersety i im podobne uczą, że Bóg jest wszechmocny i swoją mocą podtrzymuje istnienie świata. W Apokalipsie Jana Bóg jest wielokrotnie nazwany Panem, Bogiem Wszechmogącym (zob. np. Ap 11,17; por. 2 Kor 6,18; Ap 1,8; 16,14; 19,15; 21,22), a greckie słowo pantokrator, tłumaczone jako wszechmocny/wszechmogący, dosłownie znaczy wszechpotężny. Fakt, iż Bóg jest wszechmocny, znajduje potwierdzenie nie tylko w słowach, ale przejawia się także w wielu niezwykłych wydarzeniach, podczas których Bóg używał swojej mocy, by ratować ludzi i w nadzwyczajny sposób interweniować w dziejach świata.

Jednak stwierdzenie, iż Bóg jest wszechmocny, nie znaczy, że On może uczynić absolutnie wszystko. Pismo Święte uczy, że pewnych rzeczy Bóg uczynić nie może. Na przykład w 2 Tm 2,13 czytamy, że Bóg „samego siebie zaprzeć się nie może”.

Tak więc większość chrześcijan, przyznając, że Bóg jest wszechmocny, ma na myśli to, że On ma moc uczynić wszystko, co nie jest sprzeczne z logiką i Jego naturą. To znaczy, że pewne rzeczy są niemożliwe dla Boga, gdyż byłyby niezgodne z Jego zamierzeniami i charakterem. Wynika to jasno z modlitwy Chrystusa w Getsemane. Choć Chrystus oświadczył, że „u Boga wszystko jest możliwe” (Mt 19,26), to jednak gdy zbliżało się Jego ukrzyżowanie, modlił się do Ojca:

— „Ojcze mój, jeśli można, niech mnie ten kielich minie; wszakże nie jako Ja chcę, ale jako Ty” (Mt 26,39).

Oczywiście Ojciec dysponował mocą nadto wystarczającą, by uchronić Chrystusa od cierpienia na krzyżu, ale gdyby to uczynił, nie byłoby innego sposobu, by uratować grzeszników. Albo Chrystus musiał doświadczyć męki i śmierci, albo grzesznicy byliby na zawsze zgubieni.

`Pismo Święte uczy także, że Bóg pragnie zbawić wszystkich (zob. np. 1 Tm 2,4-6; Tt 2,11; 2 P 3,9; Ez 33,11), ale nie wszyscy przyjmą zbawienie. Czego ten fakt uczy o realności wolnej woli i granicy działania mocy Bożej wobec istot obdarzonych wolną wolą?`