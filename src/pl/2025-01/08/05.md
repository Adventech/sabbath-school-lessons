---
title:  Idealna i naprawcza wola Boga
date:  19/02/2025
---

`Przeczytaj Ef 1,9-11. Co ten fragment listu mówi o predestynacji/przeznaczeniu? Czy niektórzy ludzie są predestynowani do zbawienia, a inni przeznaczeni na zatracenie?`

Greckie słowo prooridzein, tłumaczone jako przeznaczyć, w tym i innych fragmentach Pisma Świętego nie uczy samo w sobie, że Bóg z góry determinuje historię. To greckie słowo oznacza raczej: podjąć decyzję z wyprzedzeniem.

Oczywiście ktoś może zadecydować o czymś z wyprzedzeniem w sposób jednostronny albo może zadecydować o czymś z wyprzedzeniem w taki sposób, który uwzględnia dobrowolne decyzje innych. Pismo Święte uczy, że Bóg czyni to drugie.

W tym i innych fragmentach Biblii (zob. np. Rz 8,29-30) słowo przetłumaczone jako przeznaczyć odnosi się do Bożych planów na przyszłość uwzględniających Bożą znajomość przyszłości, w tym dobrowolnych decyzji podjętych przez stworzone istoty. Tak więc Bóg może opatrznościowo kierować historią, mając na względzie dobro wszystkich, a jednocześnie szanując wolność stworzonych istot niezbędną do tworzenia autentycznych więzi miłości.

W Ef 1,11 czytamy, że Bóg „sprawuje wszystko według zamysłu woli swojej”. Czy to znaczy, że Bóg decyduje o wszystkim, by działo się dokładnie według Jego pragnień? Wyrwany z kontekstu Ef 1,9-11 wydaje się potwierdzać taką interpretację. Jednak byłaby ona niezgodna z wieloma wersetami, jakie wskazaliśmy wcześniej, świadczącymi, że ludzie czasami odrzucają wolę Boga (zob. Łk 7,30; por. Łk 13,34; Ps 81,12-15). Skoro Biblia nie może być wewnętrznie sprzeczna, jak można zrozumieć ten jej fragment w zgodności z innymi dotyczącymi tej kwestii?

Ten fragment Pisma Świętego nabiera wyraźnego sensu, jeśli dostrzeżemy różnicę między tym, co możemy nazwać idealną wolą Boga, a naprawczą wolą Boga. Idealna wola Boga jest tym, czego Bóg pragnie, by się wydarzyło, i co wydarzyłoby się, gdyby każdy zawsze czynił tylko to, czego Bóg pragnie. Z drugiej strony naprawcza wola Boga to wola Boga uwzględniająca wszystkie czynniki, w tym dobrowolne decyzje stworzonych istot — decyzje, które mogą się różnić od tego, co woli Bóg. Wydaje się, że Ef 1,11 odnosi się do naprawczej woli Boga.

`Bóg dokładnie zna przyszłość, w tym nasze wybory, także te złe, więc może działać „we wszystkim ku dobremu” (Rz 8,28). Jakie pocieszenie stanowi dla ciebie ta prawda?`