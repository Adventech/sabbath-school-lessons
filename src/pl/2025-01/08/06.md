---
title:  Chrystus zwyciężył świat
date:  20/02/2025
---

Gdyby wszystko działo się zgodnie z idealną wolą Boga, zło nigdy nie zaistniałoby, a we wszechświecie panowaliby doskonałe szczęście, miłość i harmonia. Z czasem wszechświat zostanie przywrócony do stanu odpowiadającego tej doskonałej, idealnej woli Boga. Zanim to nastąpi, Bóg działa, wykonując swoją wolę w sposób uwzględniający wolne decyzje Jego stworzeń.

Wyobraź sobie konkurs cukierniczy, w ramach którego wszyscy uczestnicy muszą użyć pewnego zestawu podstawowych składników, ale mogą także dodać dowolne składniki i upiec takie ciasto, jakie chcą. Ostatecznie rodzaj upieczonego ciasta będzie zależał przynajmniej po części od pewnych składników, których cukiernik nie wybrał.

Podobnie (w ograniczonym zakresie) — ponieważ Bóg postanowił uszanować wolność stworzonych istot niezbędną dla istnienia miłości — wiele ze składników tworzących historię naszego świata nie zostało wybranych przez Boga i jest przeciwnych Jego pragnieniom.

Według tego poglądu Boża opatrzność nie jest jednowymiarowa, jakby Bóg wszechwładnie panował nad wszystkim, co się wydarza. Wymagana jest przynajmniej dwuwymiarowa wizja Bożej opatrzności. Pewne zdarzenia w świecie są inicjowane przez Boga, ale inne (w tym wszystkie złe) są wynikiem wolnych decyzji stworzonych istot. Tak więc na świecie następuje wiele zdarzeń, których Bóg nigdy nie zaplanował ani nie chciał.

`Przeczytaj J 16,33. Jaką nadzieję, nawet w trudnych czasach, oferuje nam ten werset?`

Zwłaszcza w czasach cierpienia i prób wiara wielu ludzi chwieje się z powodu błędnego przekonania, iż Bóg powinien ich uchronić od cierpienia i prób w tym życiu. Jednak Jezus zapowiedział coś innego, ostrzegając swoich wyznawców, iż doświadczą prób i ucisków w tym świecie, ale mogą mieć nadzieję, gdyż Chrystus zwyciężył świat (zob. J 16,33).

Fakt, iż spotykają nas cierpienia i próby, nie znaczy, że są one częścią Bożego ideału dla nas. Zawsze musimy pamiętać o szerszym kontekście wielkiego boju. Jednak możemy być pewni, że choć zło samo w sobie nie jest niezbędne dla istnienia dobra, Bóg może wywieść dobro nawet ze zła, które nas spotyka. Jeśli ufamy Bogu, On może posłużyć się nawet naszym cierpieniem, by przybliżyć nas do Niego i zmotywować nas do współczucia i troski o naszych bliźnich.