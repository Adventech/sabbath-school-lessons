---
title:  Miłowanie Boga
date:  18/02/2025
---

To, że Bóg jest wszechmocny, nie znaczy, że może On czynić coś, co jest logicznie niemożliwe. Tak więc Bóg nie może z góry założyć, że ktoś będzie Go dobrowolnie miłował. Jeśli wolność czynienia czegoś polega na tym, że nie jest to zdeterminowane przez żadne czynniki, to z definicji nie można sprawić, by ktoś dobrowolnie coś czynił. Krótko mówiąc, jak zauważyliśmy i co warto podkreślić, Bóg nie może zmusić nikogo, by Go miłował, bo gdy tylko coś jest wymuszone, to z pewnością nie jest miłością.

`Przeczytaj Mt 22,37 oraz Pwt 6,4-5. Czego wersety te uczą o realności wolnej woli?`

Najważniejsze przykazanie dotyczące miłowania Boga świadczy dobitnie o tym, iż Bóg pragnie, by wszyscy Go miłowali. Jednak nie wszyscy miłują Boga. Dlaczego więc Bóg nie sprawi, by wszyscy Go miłowali? Otóż właśnie dlatego, że aby miłość była miłością, musi być wyrażana dobrowolnie.

`Przeczytaj Hbr 6,17-18 oraz Tt 1,2. Czego wersety te uczą o Bogu?`

Według Lb 23,19 „Bóg nie jest jak człowiek, by kłamał” (BT). Bóg nigdy nie kłamie (zob. Tt 1,2), ale zawsze dotrzymuje słowa i nie łamie danych obietnic (zob. Hbr 6,17-18). Tak więc jeśli Bóg coś obiecał albo w coś się zaangażował, Jego przyszłe czyny są moralnie ograniczone przez tę obietnicę czy zobowiązanie.

To znaczy, że skoro Bóg w większości przypadków daje stworzeniom wolność wyboru niezgodnego z wolą Boga, to nie może zdecydować za nie, co wybiorą. Skoro Bóg postanowił dać stworzeniom wolną wolę, to stworzenia te posiadają zdolność korzystania ze swojej wolności nawet w sposób sprzeczny z idealnymi pragnieniami Boga. Tragiczne jest to, iż wielu ludzi korzysta z wolności właśnie w taki niewłaściwy sposób, a zatem wiele zdarzeń nie jest zgodnych z Bożym pragnieniem, a Bóg, mówiąc w uproszczeniu, musi się z tym pogodzić.

`Czy zdarzyło ci się czynić coś, choć wiedziałeś, że Bóg nie chce, byś to czynił? Jak świadczy to o realności i możliwych niebezpiecznych skutkach korzystania z wolnej woli?`