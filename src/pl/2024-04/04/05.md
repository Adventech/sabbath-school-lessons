---
title:  Filip i Natanael
date:  23/10/2024
---

`Przeczytaj J 1,43-46. Jak słowa Filipa świadczą o jego wierze w Jezusa?`

Filip pochodził z Betsaidy, podobnie jak Andrzej i Piotr. Odszukał swojego przyjaciela, Natanaela, i powiedział mu o Jezusie. Jan Chrzciciel nazwał Jezusa Barankiem Bożym. Andrzej powiedział Piotrowi, że znalazł Mesjasza. Ale Filip ostrożnie nazwał Jezusa Tym, o którym pisali Mojżesz i prorocy. Posłużył się przy tym imieniem: Jezus z Nazaretu. Nawiązanie do Nazaretu wywołało zdecydowaną reakcję Natanaela.

Wydaje się, że Natanael podzielał powszechnie panujące uprzedzenie wobec mieszkańców niewielkiego miasteczka, jakim było Nazaret. Z pewnością król nie mógł pochodzić z takiej prowincjonalnej miejscowości, na dodatek okrytej złą sławą. Uprzedzenia tak łatwo zaślepiają nas i nie pozwalają dostrzec prawdziwej wartości człowieka. Filip najwyraźniej na podstawie wcześniejszych rozmów z Natanaelem wiedział, że właściwym sposobem uporania się z uprzedzeniem nie jest skomplikowana filozoficzna czy teologiczna argumentacja, ale raczej zaproszenie do doświadczenia prawdy osobiście i z pierwszej ręki. Tak więc powiedział po prostu:

— „Pójdź i zobacz!” (J 1,46).

I tak właśnie Natanael uczynił — poszedł i zobaczył.

`Przeczytaj J 1,47-51. Jak Jezus przekonał Natanaela o swojej tożsamości i jak Natanael zareagował na to?`

Między J 1,46 i J 1,47 brakuje tego, co Natanael odpowiedział na zaproszenie Filipa. Tak czy inaczej, postanowił się przekonać, czy to, co powiedział Filip, jest prawdą. Przyjaźń okazała się silniejsza niż uprzedzenie. Ta decyzja stała się punktem zwrotnym w jego życiu.

Jezus wypowiedział miłe słowa dla Natanaela, nazywając go szczerym Izraelitą (zob. J 1,47), co stanowi zdecydowane przeciwieństwo wcześniejszych słów Natanaela o Jezusie (zob. J 1,46). Natanael zdumiał się, słysząc tę pochwałę, bo nigdy wcześniej nie spotkał się z Jezusem.

Wtedy Jezus dodał, że widział go tam, gdzie przebywał on przed ich spotkaniem, i ta pozornie mało istotna wzmianka przekonała Natanaela. Jezus dzięki Bożemu objawieniu widział Natanaela modlącego się pod figowym drzewem i proszącego Boga o poznanie prawdy19. Wówczas Natanael złożył uroczyste wyznanie, nazywając Jezusa Nauczycielem, Synem Bożym i Królem Izraela. Zwróć uwagę, jak pozornie nieznaczące objawienie doprowadziło do wielkiego wyznania wiary.