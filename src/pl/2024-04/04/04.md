---
title:  Dwaj uczniowie Jana Chrzciciela
date:  22/10/2024
---

Dwaj uczniowie Jana Chrzciciela rozmawiali z nim, gdy ujrzeli przechodzącego Jezusa. Wtedy Jan Chrzciciel oświadczył:

— „Oto Baranek Boży” (J 1,36).

Ci dwaj uczniowie słyszeli wcześniej świadectwo Jana Chrzciciela o Chrystusie mającym wypełnić starotestamentowe proroctwa mesjanistyczne. Dlatego teraz opuścili Jana Chrzciciela i podążyli za Jezusem, rozumiejąc, że Jezus jest ważniejszy niż Jan Chrzciciel, gdyż jest wypełnieniem przesłania Jana Chrzciciela.

`Przeczytaj J 1,35-39. Co uczynili dwaj uczniowie pod wpływem świadectwa Jana Chrzciciela o Jezusie?`

Pragnąc rozmowy z Jezusem, dwaj uczniowie spędzili z Nim dzień. Nie sposób wyobrazić sobie, jak dużo się dowiedzieli tamtego dnia. Z pewnością byli przejęci, gdyż pragnęli powiadomić innych o Jezusie. Andrzej, jeden z tych dwóch uczniów, odszukał swojego brata, Szymona (Piotra), i powiedział:

— „Znaleźliśmy Mesjasza (to znaczy: Chrystusa)” (J 1,41).

Gdy Andrzej przyprowadził do Jezusa swojego brata, Jezus wprost dał mu do zrozumienia, że go zna, mówiąc:

— „Ty jesteś Szymon, syn Jana; ty będziesz nazwany Kefas” (J 1,42).

Jezus znał Piotra lepiej niż on sam. Apostoł Jan w swojej ewangelii kilkakrotnie podkreślił to, że Jezus znał ludzi, z którymi się stykał. (Zob. np. J 2,24-25).

„Gdyby Jan i Andrzej posiadali ducha niewiary kapłanów i przywódców, nie mogliby znaleźć się jako uczniowie u stóp Jezusa. Przychodziliby do Niego jako krytycy, aby sądzić Jego słowa. (...). Jednakże ci pierwsi uczniowie uczynili inaczej. Odpowiedzieli na wezwanie Ducha Świętego zawarte w kazaniu Jana Chrzciciela. Rozpoznali głos Niebiańskiego Nauczyciela. (...). Boska światłość rozjaśniła naukę pism Starego Testamentu. Wielostronne zagadnienia prawdy ukazały się w nowym świetle”18.

Celem Ewangelii Jana jest ukazanie, kim jest Jezus, aby dobra nowina o Nim została przekazana światu.

`W jaki sposób Chrystus zmienił cię przez twoją wiarę w Niego? Jakich jeszcze zmian oczekujesz od Niego?`