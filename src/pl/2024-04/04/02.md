---
title:  Świadectwo Jana Chrzciciela
date:  20/10/2024
---

Jak wspomnieliśmy w poprzedniej lekcji, Ewangelia Jana zaczyna się od Jezusa Chrystusa, Słowa, jako wiecznie istniejącego przed stworzeniem świata. Jednak jeszcze w prologu tej ewangelii Jan Chrzciciel zostaje wymieniony jako świadek Jezusa. Niektórzy Żydzi w czasach Jezusa oczekiwali dwóch mesjaszów — kapłana i króla. Apostoł Jan wyraźnie uczy, że Jan Chrzciciel nie uważał się za jednego z tych mesjaszów, ale tylko za świadka jedynego i prawdziwego Mesjasza.

`Przeczytaj J 1,19-23. Jak Jan Chrzciciel wyjaśnił swoją służbę i misję?`

Przywódcy religijni wysłali kapłanów i lewitów, by zapytali Jana Chrzciciela, kim jest. Ponieważ w Judei panował nastrój oczekiwania na Mesjasza, domagano się od Jana Chrzciciela, by wyraził swoje zdanie w tej kwestii. Jan Chrzciciel wprost stwierdził, że nie on jest Światłością, ale został posłany przez Boga, by zaświadczyć o Światłości i przygotować ludzi na przyjście Mesjasza (zob. J 1,6-8). Dlatego odpowiedział jasno i wyraźnie:

— „Ja nie jestem Chrystusem” (J 1,20).

Jan Chrzciciel wytłumaczył pytającym, że on chrzci tylko wodą, ale Chrystus będzie chrzcił Duchem Świętym (zob. J 1,26.33). Nie uważał też siebie za godnego, by choćby rozwiązać rzemienie u sandałów Jezusa (zob. J 1,27). Chrystus jest o tyle większy od Jana Chrzciciela, o ile był przed nim (zob. J 1,30). Jezus to Syn Boży, a Jan Chrzciciel był jedynie Jego posłańcem mającym zapowiedzieć Jego przyjście (zob. J 1,34).

`Przeczytaj Iz 40,1-5 oraz J 1,23. Jak Jan Chrzciciel posłużył się przepowiednią Izajasza?`

W czasach, gdy bite drogi były rzadkością, słudzy byli czasami posyłani przed władcą, by wyrównać drogę i złagodzić ostre zakręty, tak aby władca mógł podróżować bezpiecznie. Podobnie stało się w przypadku Jana Chrzciciela, który wypełniając proroctwo, przyszedł, by przygotować serca ludzi dla Jezusa.

`W jaki sposób nasza misja jako adwentystów dnia siódmego jest podobna do misji Jana Chrzciciela? Skąd bierze się to podobieństwo?`