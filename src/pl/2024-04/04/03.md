---
title:  Baranek Boży
date:  21/10/2024
---

Hebrajczycy czekali na Mesjasza, który wyzwoli ich spod rzymskiej okupacji. Celem Ewangelii Jana było między innymi dokonanie zmiany sposobu pojmowania Mesjasza, aby czytelnicy mogli dostrzec wypełnienie proroctw zapowiadających przyjście Zbawiciela. Mesjasz, choć porównany do króla, miał być inny niż ziemscy władcy. On przyszedł, by wypełnić wszystkie starotestamentowe obietnice dotyczące Mesjasza, w tym przede wszystkim obietnicę ofiarowania siebie za ludzkość oraz odnowienia więzi między Bogiem a Jego ludem.

`Przeczytaj J 1,29-37. Jakie oświadczenie o Jezusie złożył Jan Chrzciciel? Jakim obrazem słownym posłużył się, by Go przedstawić, i dlaczego obraz ten jest tak ważny w kontekście tożsamości Jezusa i charakteru Jego misji?`

Oświadczenie Jana Chrzciciela o Jezusie jako Baranku Bożym jest zbieżne z celem Ewangelii Jana, która ma nieść odnowione zrozumienie dzieła Mesjasza. Jezus stał się prawdziwie wypełnieniem obietnicy zawartej w starotestamentowym systemie ofiarniczym — obietnicy przyjścia Odkupiciela przekazanej ludzkości po raz pierwszy w Edenie (zob. Rdz 3,15).

„Podczas chrztu Jezusa, gdy Jan wskazał na Niego jako na Baranka Bożego, na dzieło Mesjasza padło nowe światło. Myśl proroka została skierowana ku słowom Izajasza: »…jak jagnię na rzeź prowadzone« (Iz 53,7)”17.

`Przeczytaj Mk 10,45; Rz 5,6; 1 P 2,24. Jak wersety te pomagają nam zrozumieć rolę Jezusa jako Baranka Bożego?`

Mimo że Jan Chrzciciel jeszcze wielu rzeczy nie wiedział o misji Jezusa, to jednak był pewien, że jest On obiecanym Mesjaszem, a Jego przyjście stanowi wypełnienie proroctw biblijnych.

`Zastanów się nad znaczeniem tytułu Jezusa jako Baranka Bożego. Jakie obrazy przywodzi ci to na myśl i jak łączy się ze starotestamentowym systemem ofiarniczym, pomagając ci pełniej docenić wysoką cenę zapłaconą dla naszego zbawienia?`