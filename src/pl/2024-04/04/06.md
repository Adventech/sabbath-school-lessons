---
title:  Świadectwo Nikodema
date:  24/10/2024
---

`Przeczytaj J 3,1-21. Jak świadectwo Nikodema wspiera zasadniczy temat Ewangelii Jana?`

Nikodem był szanowanym nauczycielem w Izraelu i zamożnym członkiem Sanhedrynu. Jego świadectwo odgrywa ważną rolę w Ewangelii Jana, i to z kilku powodów. Nazwał On Jezusa Nauczycielem i uznał znaki dokonywane przez Niego jako dowód Jego boskiej misji. Tak oto Nikodem, w sposób nie w pełni świadomy dla niego samego, przedstawił dowód na mesjaństwo Jezusa.

Nikodem postrzegał cuda dokonywane przez Jezusa jako dowód, iż Jezus został powołany przez Boga, ale jeszcze nie rozumiał, że wskazują one na Jezusa jako wypełnienie mesjańskich proroctw Starego Testamentu. Zatem Nikodem miał nadal wiele pytań i jeszcze nie rozumiał, że Jezus jest Mesjaszem.

`Przeczytaj J 3,3-21. Co Jezus powiedział Nikodemowi, by uświadomić mu, że czyta w jego duszy jak w otwartej księdze?`

Jezus znał serce każdego człowieka. Jego odpowiedź na słowa Nikodema może się wydawać nieuprzejma, ale Jezus przeszedł wprost do istoty rzeczy. Choć Żydzi rozumieli potrzebę nawracania pogan, to jednak wielu nie rozumiało, że oni także potrzebują nawrócenia, mimo że należą do wybranego narodu. Nikt nie rodzi się zbawiony ze względu na narodowość czy przynależność religijną.

Pochodzenie Izraelitów od Abrahama dawało im szereg korzyści i obowiązków (zob. Rz 3,1-2). Jednak nie było wystarczające samo w sobie. Jezus powiedział Nikodemowi coś, co wydawało się mu nie do pomyślenia, iż nauczyciel i przywódca Izraela musi się na nowo narodzić duchowo!

Jezus uświadomił Nikodemowi jego duchową ignorancję:

— „Jesteś nauczycielem w Izraelu, a tego nie wiesz?” (J 3,10).

Jak tak ważna osoba, nauczyciel religii, mogła nie rozumieć tak podstawowej prawdy? Taka nagana musiała wprawić Nikodema w osłupienie.

Niezależnie od tego, jakie wątpliwości miał wówczas Nikodem co do Jezusa, to jednak później stanął całkowicie po Jego stronie i przyłączył się do Jego wyznawców (zob. J 19,39).

`Co znaczy narodzenie się na nowo i dlaczego Jezus nadał mu tak wielkie znaczenie?`