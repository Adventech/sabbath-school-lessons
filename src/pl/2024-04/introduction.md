### Wprowadzenie

Siedząc w sklepie w Teheranie, stolicy Iranu, przyglądałem się perskiemu dywanowi przedstawiającemu stary las. Pięknie utkany dywan ukazywał scenę żywcem przeniesioną ze Szwajcarii — góry, wodospad, turkusowe jezioro, lesiste zbocza i niezmierzone błękitne niebo usiane z rzadka obłokami.

Każdy, kto wszedł do tego sklepu, mógł spędzić sporo czasu, oglądając ów piękny dywan i zwracając uwagę na różne szczegóły — liczbę węzłów na dziesięć centymetrów kwadratowych, rodzaj użytego splotu czy skład barwników — słowem na wszystko, co składało się na to arcydzieło.

Zamiast na szczegółach technicznych klient mógł skupić uwagę na tematach nadających dywanowi jego wyjątkowe piękno — niebie odzwierciedlającym się w jeziorze, śnieżnych czapach okrywających szczyty czy bujnym lesie podszytym ciemnozielonym mchem. Tematy dywanu łączyły się ze sobą w zapierającym dech obrazie piękna ukazującym majestatyczny urok szwajcarskich Alp.

W tym kwartale będziemy studiować niezrównane mistrzowskie dzieło. Nie będzie to obraz namalowany na płótnie ani starannie zrobiona fotografia czy zręcznie utkany dywan. Będzie to Słowo Boże z artyzmem wyrażone w Ewangelii Jana.

Słowa nabierają znaczenia w zależności od kontekstu. Aby zrozumieć, co mówi wybrany fragment Pisma Świętego, należy go studiować w kontekście — w połączeniu ze zdaniami, rozdziałami i księgami oraz szerokim kontekstem całej Biblii. Wreszcie, ponieważ Biblia jest natchniona przez Ducha Świętego, każda jej część musi być studiowana w kontekście całości.

Celem lekcji tego kwartału jest pogłębienie zrozumienia przesłania Ewangelii Jana. Jest ona wyjątkowa pośród czterech ewangelii, gdyż w największym stopniu skupia uwagę czytelnika na osobistych rozmowach Jezusa z jedną czy dwiema osobami, na przykład Natanaelem, Nikodemem, Samarytanką przy studni, paralitykiem przy sadzawce Beteździe, niewidomym od urodzenia, Łazarzem i jego siostrami, Piłatem, Piotrem czy Tomaszem. Wiele tych rozmów zostało zanotowanych wyłącznie w Ewangelii Jana.

Ewangelia Jana jest Słowem Bożym przekazanym nam za pośrednictwem apostoła. Podobnie jak to się stało z całą Biblią, ewangelia ta została nam dana z woli Boga, a nie z woli ludzi. Jan był jedynie posłusznym narzędziem użytym przez Ducha Świętego, by przekazać nam wiele ważnych tematów, takich jak: Słowo (Logos), światło, chleb, woda, Duch Święty, jedność, znaki, świadectwo czy proroctwo. Tematy te wzajemnie się uwypuklają i objaśniają w treści ewangelii.

Studium biblijne często skupia się na znaczeniu jednego słowa czy krótkiego fragmentu Pisma Świętego. Sprawdzamy znaczenie danego słowa w słownikach biblijnych, badamy budowę gramatyczną zdania, jego bezpośredni czy historyczny kontekst. Podobnie jak to było z dywanem, zwracamy uwagę na liczbę węzłów na dziesięć centymetrów kwadratowych, użyte sploty, farby czy podłoże. Wszystkie te szczegóły są ważne.

Jednak gdy oglądamy szczegóły, nie wolno nam stracić z oczu szerszego obrazu. Podobnie jak perski dywan przenosi oglądającego w piękną scenerię szwajcarskich Alp, tak i Ewangelia Jana może nas przenieść w czasy życia i działalności Jezusa Chrystusa, którego poznanie jest życiem wiecznym. Szczegóły mają znaczenie, gdyż składają się na cały obraz, a w Ewangelii Jana obraz ten jest natchnionym przez Boga objawieniem Jezusa, naszego Pana i Zbawiciela1.

_E. Edward Zinke był wicedyrektorem Instytutu Badań Biblijnych przy Generalnej Konferencji Kościoła Adwentystów Dnia Siódmego. Jest wiceprzewodniczącym Rady Ellen G. White Estate oraz starszym doradcą Adventist Review Ministries. Trzy adwentystyczne uniwersytety nadały mu tytuł doktora honoris causa. Mieszka w amerykańskim stanie Maryland._

_Dr Thomas Shepherd jest profesorem Nowego Testamentu w Adwentystycznym Seminarium Teologicznym na Uniwersytecie Andrewsa w Stanach Zjednoczonych, gdzie od 2008 roku prowadzi wykłady. Z żoną Sherry pracowali jako misjonarze w Malawi oraz Brazylii. Mają dwoje dorosłych dzieci i sześcioro wnucząt (przyp. red.)._