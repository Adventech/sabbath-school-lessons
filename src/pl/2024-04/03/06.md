---
title:  Powracający temat — chwała
date:  17/10/2024
---

`Przeczytaj J 17,1-5. Co Jezus miał na myśli, gdy powiedział: „Ojcze! Nadeszła godzina; uwielbij Syna swego, aby Syn uwielbił ciebie” (J 17,1)?`

We wczorajszej części lekcji przyglądaliśmy się ziemskiej, ludzkiej linii czasu w Ewangelii Jana z jej zderzeniami/starciami i międzyludzkimi relacjami związanymi z tożsamością i działalnością Jezusa. Dzisiejsze studium jest poświęcone boskiej, kosmicznej linii czasu występującej w Ewangelii Jana.

Prolog zaczyna się właśnie od tej boskiej, kosmicznej linii czasu. Jezus jest przedstawiony jako Syn Boży, Stwórca Wszechświata. Cokolwiek, co wcześniej nie istniało, ale zaistniało, istnieje wyłącznie dzięki Jezusowi. „Wszystko przez nie [Słowo] powstało, a bez niego nic nie powstało, co powstało” (J 1,3). Następnie Jan kieruje uwagę czytelników na chwalebny fakt, iż Syn Boży stał się człowiekiem przez wcielenie (zob. J 1,14). Jan używa słów chwała (gr. doksa — blask/jasność, wspaniałość/splendor, sława, uhonorowanie/zaszczyt) i chwalić (gr. doksadzein — chwalić, uhonorować/zaszczycić, gloryfikować), mówiąc zarówno o przyjmowaniu chwały od ludzi, jak i przyjmowaniu uczczenia i chwały od Boga.

W Ewangelii Jana kwestia uwielbienia Jezusa jest powiązana z koncepcją Jego godziny, czyli czasu Jego śmierci (por. J 2,4; 7,30; 8,20; 12,23-27; 13,1; 16,32; 17,1). Krzyż był Jego godziną chwały.

Idea ta wydaje się dość paradoksalna, gdyż ukrzyżowanie uważano za najbardziej haniebny i upokarzający sposób wykonania wyroku śmierci w starożytnym Cesarstwie Rzymskim. Ten niepojęty kontrast — Bóg ukrzyżowany — ilustruje przeplatanie się ludzkiej historii z Bożą historią.

Z ludzkiego punktu widzenia Jezus umarł w straszliwej męce, jak wzgardzony przestępca wołający w nieopisanej bezradności:

— „Boże mój, Boże mój, czemuś mnie opuścił?” (Mt 27,46).

Ta ludzka i mroczna strona krzyża jest ukazana szczególnie wyraźnie w Ewangelii Mateusza i Ewangelii Marka (zob. Mt 27,46; Mk 15,34).

Chwalebna strona krzyża jest przedstawiona wyraźniej w Ewangelii Łukasza i Ewangelii Jana (zob. Łk 23,32-47; J 19,25-30). Krzyż jest narzędziem zbawienia, miłosierdzia i zupełnego posłuszeństwa Syna Bożego wobec Ojca.

Jak na ironię największym objawieniem chwały Boga jest najhaniebniejsze ukrzyżowanie za grzechy świata.

`Zastanów się, co wynika z faktu, iż nasze zbawienie wymagało tak drastycznego środka jak znalezienie się samego Boga na krzyżu. Jak świadczy to o wadze problemu grzechu i zła?`