---
title:  Słowo stało się ciałem
date:  14/10/2024
---

`Przeczytaj J 1,1-3.14. Co według tych wersetów uczynił Jezus, Bóg, i dlaczego prawda ta jest najważniejszą ze wszystkich, jakie możemy kiedykolwiek poznać?`

Jan rozpoczyna swoją ewangelię, nie używając imienia Jezus, związanego z rolą Mesjasza/Chrystusa, ale posługując się słowem Logos. W czasach Jana filozofowie posługiwali się tym słowem jako synonimem racjonalnej struktury wszechświata albo terminem wyrażającym ideę logiczności i przyczynowości.

Na przykład wpływowy, starożytny, grecki filozof Platon, żyjący na przełomie piątego i czwartego wieku przed Chrystusem, dzielił rzeczywistość na dwie dziedziny. Jedna z nich była dziedziną niebiańską i niezmienną, cechującą się absolutną doskonałością. Druga była dziedziną ziemską, przemijającą i zmienną, niedoskonałym odzwierciedleniem niebiańskiej rzeczywistości, gdziekolwiek ta miałaby istnieć. (Platon nigdy tego nie wyjaśnił). Niektórzy filozofowie identyfikowali logos jako abstrakcyjny element pośredni między wiecznymi niebiańskimi formami a przemijającymi formami ziemskimi.

Jan użył tego słowa w zupełnie innym znaczeniu. Otóż według niego Prawda, Logos, to nie abstrakcyjne pojęcie wyrażające coś mglistego i niezrozumiałego między niebem a ziemią. Logos to osoba, Jezus Chrystus, który stał się ciałem i zamieszkał wśród nas (zob. J 1,14).

Jan utożsamia Logos ze Słowem Bożym. Najważniejsze jest to, że Bóg skomunikował się z nami i objawił się ludzkości w najbardziej radykalny z możliwych sposobów — stał się jednym z nas.

Logos w Ewangelii Jana oznacza Wiecznego Boga, który wkracza w czas i przestrzeń, przemawia, działa i przebywa wśród ludzi, nawiązując z nimi osobiście łączność. Wieczny Bóg stał się prawdziwie człowiekiem, jednym z nas.

W J 1,14 apostoł podkreśla, że Logos ciałem się stał i zamieszkał „wśród nas”. Greckie słowo przetłumaczone jako zamieszkać, oznacza dosłownie: rozbić namiot (BI). Jan nawiązuje w ten sposób do Wj 25,8, gdzie Bóg nakazał Izraelitom przygotować świątynię, namiot zgromadzenia, aby mógł zamieszkać pośród nich. Podobnie ucieleśniony Jezus, Syn Boży, przyjął ludzkie ciało, osłaniając swoją boską chwałę, aby ludzie mogli przybliżyć się do Niego.

`Zastanów się nad tym, co wynika z tych słów Jana. Sam Bóg, Stwórca, stał się człowiekiem, jednym z nas, i mieszkał między nami. (Nie wspominając nawet o tym, że umarł za nas!). Co mówi to nam o realności miłości Boga do ludzi? Dlaczego ta zdumiewająca prawda powinna być dla nas stałym źródłem pocieszenia, otuchy i nadziei?`