---
title:  Słuchanie albo niesłuchanie Słowa
date:  15/10/2024
---

`Przeczytaj J 1,9-13. Jaką surową rzeczywistość przedstawia Jan w związku z tym, jak ludzie reagują na Jezusa?`

Prolog Ewangelii Jana (zob. J 1,1-18) opisuje nie tylko, kim jest Jezus Chrystus, Słowo (Logos), ale także jak został przyjęty przez ludzi. W J 1,9 został On nazwany Prawdziwą Światłością, „która oświeca każdego człowieka” przychodzącego na świat. Ta światłość oświeca świat i czyni go zrozumiałym. Brytyjski filozof Clive Lewis (1898-1963) napisał: „Wierzę w chrześcijaństwo tak samo, jak we wschodzące słońce — nie tylko dlatego, że je widzę, ale także dlatego, iż dzięki niemu widzę wszystko inne”13.

Zwróć uwagę także na to, co wynika z J 1,9. Światłość dociera do wszystkich, ale nie wszyscy ją przyjmują. Jak przekonamy się w jutrzejszej części lekcji, jednym z ważnych tematów Ewangelii Jana jest to, jak ludzie przyjmują albo odrzucają Jezusa. Ten temat zaczyna się już w 1. rozdziale Ewangelii Jana. Smutne podsumowanie jest takie, iż Mesjasz przyszedł do swojego ludu, Izraelitów, ale wielu z nich nie przyjęło Go jako Mesjasza.

W 9., 10. i 11. rozdziale Listu do Rzymian Paweł porusza tę smutną kwestię, wyrażając ból z powodu odrzucenia Jezusa przez większość Żydów. Jednak apostoł nie kończy swojej wypowiedzi w negatywnym tonie, gdyż wyraża przekonanie, że wielu Żydów wraz z poganami przyjmie Jezusa jako Mesjasza. Ostrzega nawet pogan, by nie chełpili się i nie wynosili ponad Żydów: „Bo jeżeli ty, odcięty z dzikiego z natury drzewa oliwnego, zostałeś wszczepiony wbrew naturze w szlachetne drzewo oliwne, o ileż pewniej zostaną wszczepieni w swoje drzewo oliwne ci, którzy z natury do niego należą” (Rz 11,24).

Podobnie Jan mówi, że wszyscy, którzy przyjmują Jezusa jako Zbawiciela, staną się dziećmi Bożymi. Warunkiem jest wiara w Niego (zob. J 1,12-13).

W ten sposób prolog łączy się z podsumowaniem Ewangelii Jana. W J 20,31 apostoł wyjaśnia, dlaczego napisał tę księgę — abyśmy uwierzyli, że Jezus jest Chrystusem, Synem Bożym, a wierząc w Niego, mieli życie dzięki Niemu. Tak więc wprowadzenie i podsumowanie Ewangelii Jana tworzą jedność, klamrę spinającą wszystko, co zostało napisane między nimi. To powiązanie wskazuje na nadrzędny cel Ewangelii Jana — aby ludzie byli zbawieni przez wiarę w Jezusa Chrystusa jako ich Zbawiciela.

`Jak zmieniło się twoje życie, gdy stałeś się dzieckiem Bożym?`