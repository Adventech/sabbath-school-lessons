---
title:  Powracające tematy — wiara i niewiara
date:  16/10/2024
---

`Przeczytaj J 3,16-21; 9,35-41; J 12,36-46. Jak wersety te ponawiają temat wiary i niewiary poruszony w prologu Ewangelii Jana?`

W Ewangelii Jana ludzkość wydaje się być podzielona na dwie zasadnicze grupy: tych, którzy wierzą w Jezusa i przyjmują Go jako Mesjasza, oraz tych, którzy wybierają niewiarę, choć mają możliwość, by uwierzyć.

Jedenastu uczniów Jezusa należało do pierwszej grupy, podobnie jak Nikodem, który powoli dochodził do wiary, Samarytanka czy niewidomy od urodzenia. W drugiej grupie są faryzeusze i arcykapłani, świadkowie cudu nakarmienia około pięciu tysięcy mężczyzn oraz jeden z uczniów, Judasz.

Ciekawe, że grecki rzeczownik pistis, zazwyczaj tłumaczony jako wiara czy wierzenie, ani razu nie występuje w Ewangelii Jana. Jednak czasownik pisteuein (wierzyć) występuje tu dziewięćdziesiąt osiem razy (na dwieście czterdzieści jeden przypadków w całym Nowym Testamencie!). Czasownik ten stanowi istotny temat Ewangelii Jana. Użycie czasownika zamiast rzeczownika wskazuje na aktywność jako cechę autentycznego chrześcijanina. Bycie wierzącym w Jezusa to coś, co się naprawdę dzieje i wyraża się w naszym sposobie postępowania, a nie jedynie w zbiorze wierzeń. Dobrze wiemy, że nawet diabeł wierzy w istnienie Jezusa, ale nie postępuje zgodnie z tą wiarą (zob. Jk 2,19).

W Ewangelii Jana najważniejszym czynnikiem odróżniającym te dwie grupy jest ich postawa wobec Jezusa. Wierzący, czyli ci, którzy uwierzyli w Jezusa, są otwarci wobec Niego, nawet jeśli On przeciwstawia się im i napomina ich. Zdążają oni do Jezusa i nie odchodzą od Niego. On jest Światłością, która ich oświeca. Przez wierzenie w Niego stają się oni dziećmi Bożymi.

Z drugiej strony niewierzący przychodzą do Jezusa tylko po to, by Go zwalczać. Są oni określani jako ci, którzy umiłowali ciemność, zamiast światła. Nie są w stanie przyjmować Jego słów oraz zarzucają Mu łamanie utartej tradycji i postępowanie niezgodne z ich oczekiwaniami. Osądzają Go, zamiast pozwolić, by Jego światło oceniało i osądzało ich. Taka postawa przejawiała się oczywiście raz po raz wśród przywódców religijnych, którzy powinni byli pełnić rolę duchowych przewodników narodu i jako pierwsi mieli obowiązek przyjąć Jezusa.

`W jaki sposób wyrażasz praktycznie swoją wiarę w Jezusa, poza intelektualnym przyjmowaniem Go jako Mesjasza? Dlaczego ważne jest to, by wierzenie w Jezusa przekładało się na nasze postępowanie? (Zob. Mt 7,21-23).`