---
title:  Na początku — Bóg Słowo
date:  13/10/2024
---

`Przeczytaj J 1,1-5. Co mówią te wersety o Słowie, Jezusie Chrystusie?`

Ewangelia Jana zaczyna się zdumiewającą myślą: „Na początku było Słowo, a Słowo było u Boga, a Bogiem było Słowo” (J 1,1). To jedno wspaniałe zdanie zawiera głębię myśli, jakiej niemal nie jesteśmy w stanie pojąć.

Po pierwsze ewangelista nawiązuje do historii stworzenia, używając wyrażenia „na początku” (Rdz 1,1). Zanim bowiem zaistniał wszechświat, istniało już Słowo. W ten sposób Jan potwierdza wieczne istnienie Jezusa.

Po drugie „Słowo było u Boga” (J 1,1). W J 1,18 autor wskazuje, że Jezus „jest na łonie Ojca”. Bez względu na to, jak staralibyśmy się zrozumieć znaczenie tych słów, jedno jest pewne — więź Jezusa i Ojca jest bardzo bliska.

Wreszcie Jan mówi: „…a Bogiem było Słowo” (J 1,1). Ale jak Słowo może być u Boga, a jednocześnie być Bogiem? Odpowiedź jest zawarta w oryginalnym języku tego wersetu. Otóż w języku greckim występuje rodzajnik określony11 (ten), ale nie ma rodzajnika nieokreślonego (jakiś). Musimy pamiętać, że grecki rodzajnik określony wskazuje na konkretny obiekt czy osobę.

W greckim wyrażeniu przetłumaczonym jako „Słowo było u Boga” (J 1,1), przed słowem Bóg występuje rodzajnik, co wskazuje na określoną osobę — Ojca: Słowo było u Ojca. W wyrażeniu „…a Bogiem było Słowo” (J 1,1), przed słowem Bóg nie występuje rodzajnik, a zatem w tym przypadku słowo to oznacza ogólnie Bóstwo. Jezus jest zatem Bogiem, ale nie Ojcem, lecz Synem Bożym, drugą osobą Bóstwa.

Apostoł potwierdza takie rozumienie, gdy w J 1,3-4 mówi, że Jezus jest Stwórcą Wszystkiego, co zostało stworzone. Wszystko, co kiedyś nie istniało, a zaistniało, zaistniało i istnieje wyłącznie przez Jezusa — Boga i Stwórcę.

„Od wieczności Pan Jezus Chrystus stanowił jedno z Ojcem. Był »obrazem Boga« (2 Kor 4,4), obrazem Jego wielkości i majestatu, odbiciem Jego chwały”12.

`Dlaczego pełnia boskości Chrystusa jest ważną częścią naszej teologii? Co stracilibyśmy, gdyby Jezus był w jakimkolwiek sensie stworzoną istotą? Przedstaw swoją odpowiedź podczas wspólnego studium Pisma Świętego i uzasadnij, dlaczego wieczna boskość Chrystusa jest ważna dla naszej wiary.`