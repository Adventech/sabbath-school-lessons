---
title:  Zmartwychwstanie Łazarza
date:  10/10/2024
---

11. rozdział Ewangelii Jana jest pełen smutku. Zaczyna się on smutną wieścią o chorobie przyjaciela (zob. J 11,1-3), następnie opisuje opłakiwanie jego śmierci (zob. J 11,19.31.33), lamentowanie sióstr zmarłego, iż Łazarz nie umarłby, gdyby Jezus przybył na czas (zob. J 11,21.32), a w końcu płacz samego Jezusa (zob. J 11,35).

Jednak Jezus odczekał dwa dni, zanim udał się do Betanii (zob. J 11,6), a nawet wręcz oświadczył, że cieszy się, iż nie dotarł tam wcześniej (zob. J 11,14-15). Ta postawa nie ma nic wspólnego z obojętnością. Jezus nie cieszył się ze śmierci Łazarza, ale z tego, iż chwała Boża zostanie objawiona.

Gdy docieramy do J 11,17-27, Łazarz jest już martwy od czterech dni. Po tak długim czasie jego ciało się rozkłada, na co przytomnie zwróciła uwagę Marta:

— „Panie! Już cuchnie, bo już jest czwarty dzień w grobie” (J 11,39).

Niewątpliwie zwłoka zaplanowana przez Jezusa miała się przyczynić do cudu, który wprawił w zdumienie świadków tego wydarzenia. Wskrzeszenie rozkładającego się zmarłego? Jaki większy dowód mógłby dać Jezusa, że naprawdę jest tym, za kogo się uważa — Bogiem?

Jako Bóg, który stworzył wszelkie życie, Jezus ma moc nad śmiercią. Tak więc Jezus wykorzystał tę okazję, aby objawić doniosłą prawdę o sobie samym:

— „Jam jest zmartwychwstanie i żywot; kto we mnie wierzy, choćby i umarł, żyć będzie. A kto żyje i wierzy we mnie, nie umrze na wieki” (J 11,25-26).

`Przeczytaj J 11,38-44. Co uczynił Jezus na poparcie swego stwierdzenia?`

Jak Jezus wykazał, że jest Światłością Świata (zob. J 8,12; 9,5), przywracając niewidomemu wzrok (zob. J 9,7), tak wskrzeszając Łazarza (zob. J 11,43-44), udowodnił, że jest Zmartwychwstaniem i Życiem (zob. J 11,25).

Ten cud w większym stopniu niż jakikolwiek inny wskazuje na Jezusa jako Dawcę Życia, samego Boga. Stanowi mocny argument na rzecz oświadczenia Jana, iż Jezus jest Bogiem, Synem Bożym, a wierząc w Niego, możemy mieć życie wieczne dzięki Niemu (zob. J 20,30-31).

Jednak pod koniec opisu tego niezwykłego wydarzenia (zob. J 11,45-54), dzięki któremu wielu uwierzyło w Jezusa (zob. J 11,45), natrafiamy na przejmującą, smutną i ironiczną uwagę. Jezus właśnie pokazał, że może wskrzeszać zmarłych, ale Jego wrogowie postanowili powstrzymać Go przez odebranie Mu życia. Oto przykład ludzkiej głupoty jawiącej się w całej ostrości na tle nieskończonej mądrości Boga!