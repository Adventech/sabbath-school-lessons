---
title:  Uzdrowienie niewidomego (cz. I)
date:  08/10/2024
---

`Przeczytaj J 9,1-16. W czym uczniowie upatrywali przyczyny ślepoty człowieka i jak Jezus skorygował ich błędne wierzenia?`

Uczniowie dokonali uproszczonego skojarzenia choroby z grzechem. Wiele starotestamentowych urywków wydaje się wskazywać na istnienie takiego połączenia (por. Wj 20,5; 2 Krl 5,15-27; 15,5; 2 Krn 26,16-21), ale historia Hioba uczy nas ostrożności w podchodzeniu do takich przypadków.

Jezus wyprostował myślenie uczniów, nie zaprzeczając istnieniu powiązania między grzechem a cierpieniem, ale w tym przypadku wskazał wyższy cel, a mianowicie uwielbienie Boga przez uzdrowienie niewidomego. Opis tego wydarzenia zawiera szereg aluzji do historii stworzenia, gdy Bóg ukształtował pierwszego człowieka z prochu ziemi (zob. Rdz 2,7), podobnie jak Jezus użył prochu ziemi, by uzupełnić to, czego niewidomemu brakowało od urodzenia.

W Ewangelii Mateusza, Ewangelii Marka i Ewangelii Łukasza opisy cudów mają wspólny wzorzec — przedstawienie problemu, spotkanie cierpiącej osoby z Jezusem, uzdrowienie oraz uznanie uzdrowienia i oddanie chwały Bogu.

W opisie znajdującym się w 9. rozdziale Ewangelii Jana sekwencja ta kończy sie w wierszu 7. Jednak w sposób typowy dla Jana znaczenie cudu staje się punktem wyjścia do znacznie szerszej dyskusji — w tym przypadku długiej rozmowy między uzdrowionym a przywódcami religijnymi. Ta niezwykła rozmowa dotyczy dwóch ścierających się ze sobą par koncepcyjnych — grzechu i dzieł Bożych oraz ślepoty i widzenia.

Autor opisu aż do J 9,14 nie mówi czytelnikowi, że Jezus dokonał tego uzdrowienia w sobotę, co według ówczesnej tradycji żydowskiej (ale nie według Pisma Świętego) stanowiło złamanie przykazania sobotniego. Stąd wniosek faryzeuszy, iż Jezus nie przestrzegał soboty. Uznali oni, że Jezus nie może być posłany przez Boga, gdyż „nie przestrzega sabatu” (J 9,16). Jednak innym obserwatorom tego zdarzenia wydawało się dziwne, że tego rodzaju jawnogrzesznik miałby dokonywać takich znaków (zob. J 9,16).

Rozmowa oczywiście nie przyniosła żadnego rezultatu, ale jedynie wywołała ostry podział. Uzdrowiony niewidomy nabierał coraz większej pewności co do tego, kim jest Jezus, zaś przywódcy religijni utwierdzali się w uporze i duchowej ślepocie w kwestii Jego tożsamości.

`Czego uczy nas ta historia w kwestii niebezpieczeństwa duchowej ślepoty spowodowanej błędnymi wierzeniami i tradycją lekceważącą ważne prawdy objawione nam przez Boga?`