---
title:  Ten naprawdę jest Prorokiem
date:  07/10/2024
---

`Przeczytaj J 6,14-15.26-36. Jak ludzie zareagowali na dokonany cud i jak Jezus posłużył się nim, by nauczyć ich, kim On jest?`

Żydzi oczekiwali ziemskiego mesjasza, który uwolni ich od rzymskiego jarzma. Dwie największe trudności związane z prowadzeniem wojny to wyżywienie wojska oraz uzupełnianie strat ludzkich — rannych i zabitych. Przy pomocy dokonywanych przez siebie cudów Jezus mógł zaradzić obu tym problemom.

Ale Jezus nie przyszedł po to, by prowadzić działania militarne i nie po to dokonywał cudów. Nakarmienie około pięciu tysięcy mężczyzn miało zwrócić uwagę ludzi na fakt, iż Jezus jest Chlebem Żywota, Bogiem, który przyszedł na świat. On powiedział:

— „Ja jestem chlebem życia. Kto do Mnie przychodzi, nie będzie łaknął” (J 6,35 BT).

To pierwsze z siedmiu Ja jestem, stwierdzeń wypowiedzianych przez Jezusa w Ewangelii Jana, w których Ja jestem, łączy się z jakimś orzeczeniem: „…chlebem żywota” (J 6,35), „…światłością świata” (J 8,12), „…drzwiami” (J 10,7.9), …Dobrym Pasterzem (zob. J 10,11.14), …zmartwychwstaniem i życiem (zob. J 11,25), …drogą, prawdą i życiem (zob. J 14,6) i „krzewem winnym” (J 15,1.5). Każde z tych stwierdzeń ukazuje ważną prawdę dotyczącą Jezusa. Stwierdzenia: Ja jestem, wskazują na 3. rozdział Księgi Wyjścia, gdzie Bóg przedstawił się Mojżeszowi jako Jestem (por. J 8,58). Jezus jest właśnie tym Jestem.

Jednak Żydzi stracili z oczu tę doniosłą prawdę. „Ich niezadowolone serca pytały: Dlaczego Jezus — skoro mógł dokonać tak wielu cudownych dzieł, których byli świadkami — nie może uzdrowić, posilić i wzbogacić całego swego narodu, uwolnić go od ciemiężycieli i wywyższyć w mocy i chwale? Fakt, iż ogłosił się Wysłannikiem Boga, ale jednocześnie odmówił przyjęcia tytułu Króla Izraela, stanowił dla nich niepojętą tajemnicę. Jego odmowa została mylnie zrozumiana. Wielu doszło do przekonania, że Jezus nie waży się dochodzić swych praw, ponieważ sam powątpiewa w boski charakter swej misji. W ten sposób otworzyli swe serca niewierze, a zasiane przez szatana ziarno zrodziło właściwy sobie owoc niezrozumienia i odstępstwa”8.

Czekali na materialne korzyści, a nie na prawdę sięgającą w życie wieczne. W podobną pułapkę może wpaść każdy z nas, jeśli nie zachowujemy czujności.

`Jak możemy uniknąć pułapki materializmu i zaniedbywania spraw duchowych?`