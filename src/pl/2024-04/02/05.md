---
title:  Uzdrowienie niewidomego (cz. II)
date:  09/10/2024
---

`Przeczytaj J 9,17-34. Jakie pytania przywódcy zadali uzdrowionemu i jak ten odpowiedział na nie?`

Ta długa część 9. rozdziału Ewangelii Jana jest jedynym fragmentem księgi, w którym Jezus nie jest główną postacią przedstawianej sceny, choć oczywiście pozostaje przedmiotem rozmowy. Cały ten opis zaczyna się od kwestii grzechu (zob. J 9,2), a faryzeusze uznają Jezusa za grzesznika, ponieważ dokonał uzdrowienia w sobotę (zob. J 9,16.24), zaś uzdrowionego człowieka znieważają, mówiąc, że „się cały w grzechach urodził” (J 9,34).

W trakcie rozmowy następuje ciekawe odwrócenie ról. Niewidomy bowiem widzi coraz więcej w duchowym sensie, wyrażając coraz to większe uznanie dla Jezusa i wiarę w Niego. W przeciwieństwie do niego faryzeusze stają się coraz bardziej ślepi w swoim rozumowaniu — początkowo spierają się o Jezusa (zob. J 9,16), a następnie twierdzą, iż nie wiedzą, skąd On się wziął (zob. J 9,29).

Opisując całe zdarzenie, Jan korzysta z okazji, by powiedzieć nam, kim jest Jezus. W 9. rozdziale Ewangelii Jana temat znaków krzyżuje się z kilkoma innymi tematami tej ewangelii. Jan potwierdza, że Jezus jest „światłością świata” (J 9,5; por. J 8,12). Opis ten nawiązuje także do tajemniczego pochodzenia Jezusa. Kim On jest, skąd przyszedł i na czym polega Jego misja (zob. J 9,12.29; por. J 1,14)? Postać Mojżesza, do której nawiązują poprzednie opisy cudów, pojawia się także w tym rozdziale ewangelii (zob. J 9,28-29; por. J 5,45-46; 6,32). Wreszcie pojawia się temat reakcji tłumu. Niektórzy wolą ciemność zamiast światłości, podczas gdy inni odpowiadają wiarą (zob. J 9,16-18.35-41; por. J 1,9-16; 3,16-21; 6,60-71).

Opisana tu duchowa ślepota religijnych przywódców jest wręcz przerażająca. Ten, który jeszcze tego dnia był niewidomym żebrakiem, oświadczył:

— „Od wieków nie słyszano, aby ktoś otworzył oczy niewidomemu od urodzenia. Gdyby ten człowiek nie był od Boga, nie mógłby nic czynić” (J 9,32-33 BT).

A jednak przywódcy religijni, duchowi przewodnicy narodu, którzy powinni byli jako pierwsi rozpoznać i przyjąć Jezusa jako Mesjasza, nie potrafili ujrzeć prawdy o Nim, wbrew otrzymanym dowodom. A może raczej nie chcieli jej dostrzec. Jest to dla nas poważne ostrzeżenie przed zwodniczością naszej nieodrodzonej natury.

`Przeczytaj 1 Kor 1,26-29. Jak to, co Paweł napisał w tych wersetach, pasuje do powyższego sprawozdania Jana i jak zasada ta znajduje zastosowanie także w naszych czasach?`