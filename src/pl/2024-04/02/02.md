---
title:  Nakarmienie około pięciu tysięcy mężczyzn
date:  06/10/2024
---

W J 6,4-5 apostoł podaje informację, iż nakarmienie prawie pięciu tysięcy mężczyzn wydarzyło się w okresie święta Paschy. Święto to było upamiętnieniem wyzwolenia Izraelitów z niewoli egipskiej. Baranek paschalny był zabijany w miejsce pierworodnych synów. Ofiara ta symbolizowała śmierć Jezusa za nas. Na krzyżu kara, na jaką zasługujemy z powodu naszych grzechów, została przyjęta przez Jezusa. Chrystus został zabity za nas jako nasz Paschalny Baranek (zob. 1 Kor 5,7).

„Wziął na siebie karę za przestępstwo i oddzielenie od oblicza Ojca, aż pękło Mu serce i zgasło w Nim życie. Cała ta ofiara została złożona, aby grzesznicy mogli zostać odkupieni”7.

`Przeczytaj J 6,1-14. Jakie podobieństwa występują tu między Jezusem i Mojżeszem? Jakie czyny Jezusa przypominały zebranym tam ludziom o tym, co ich przodkowie otrzymali za pośrednictwem Mojżesza?`

Wiele szczegółów tego wydarzenia wskazuje na podobieństwa występujące między Jezusem a Mojżeszem w czasie wyjścia Izraelitów z Egiptu. Okres Paschy (zob. J 6,4) wskazuje na pamiętne wyzwolenie z niewoli egipskiej. Jezus wstąpił na górę (zob. J 6,3), podobnie jak Mojżesz wszedł na górę Synaj. Jezus poddał próbie Filipa (zob. J 6,5-6), podobnie jak Izraelici zostali poddani próbie na pustyni. Rozmnożenie chleba (zob. J 6,11) przypomina cud z manną. Zebranie resztek jedzenia (zob. J 6,12) nawiązuje do zbierania manny przez Izraelitów. Dwanaście koszów zebranych okruchów (zob. J 6,13) to oczywiste nawiązanie do dwunastu plemion Izraela. Fakt, iż uczestnicy tego wydarzenia uznali, że Jezus jest Prorokiem, który przyszedł na świat (zob. J 6,14), stanowi jasne odniesienie do przepowiedni „proroka takiego jak” Mojżesz zawartej w Pwt 18,15. Wszystko to wskazuje na Jezusa jako nowego Mojżesza, który przybył, by wyzwolić swój lud.

W ten sposób Jan ukazuje Jezusa nie tylko jako dokonującego znaków i cudów, ale czyniącego to w kontekście nadającym im szczególne znaczenie w oczach Izraelitów. W ten sposób Jezus wskazywał im swoją boskość.

`Przeczytaj Iz 53,4-6 oraz 1 P 2,24. Jakiej wielkiej prawdy uczą te wersety o Jezusie jako Baranku Bożym? Jak boskość Jezusa wiąże się z tą prawdą i dlaczego ta prawda jest najważniejsza dla nas?`