---
title:  Twierdzenia Jezusa
date:  03/10/2024
---

Cud przy sadzawce Beteździe stał się znakomitą okazją dla Jana, by podkreślić, kim jest Jezus. Jan poświęcił dziewięć wersetów na opis cudu i około czterdziestu wersetów (zobacz poniżej), by opisać Tego, który dokonał owego cudu.

`Przeczytaj J 5,16-18. Dlaczego Jezus był prześladowany za to, że dokonał uzdrowienia w sobotę?`

Słowa zawarte w J 5,18 mogą się wydawać niepokojące, gdyż sugerują, że Jezus nie zachowywał soboty. Jednak dokładniejsze zapoznanie się z J 5,16-18 wskazuje na to, że Jego działalność w sobotę jest całkowicie zgodna z Jego duchową więzią z Ojcem. Bóg w sobotę nie przestaje podtrzymywać istnienia wszechświata. Tak więc działania Jezusa w dniu sobotnim były częścią Jego twierdzenia, iż jest On Bogiem. Przywódcy religijni krytykowali Go i potępiali za rzekome łamanie soboty i uzurpowanie sobie prawa do równości z Bogiem.

`Przeczytaj J 5,19-47. Co Jezus powiedział, by pomóc żydowskim przywódcom zrozumieć Jego tożsamość, i jak Jego słowa zostały potwierdzone przez cud, którego dokonał?`

Jezus bronił słuszności swojego postępowania na trzy sposoby. Po pierwsze wskazał na swoją ścisłą więź z Ojcem (zob. J 5,19-30). Podkreślił, że On i Ojciec działają zgodnie i to w takim zakresie, iż Jezus ma władzę sądzenia i wskrzeszania zmarłych (zob. J 5,25-30).

Po drugie Jezus powołał się kolejno na czterech świadków: Jana Chrzciciela (zob. J 5,31-35), cuda dokonywane przez samego siebie (zob. J 5,36), Ojca (zob. J 5,37-38) oraz Pismo Święte (zob. J 5,39). Wszyscy ci świadkowie składają pozytywne świadectwo na rzecz Jezusa.

I wreszcie w J 5,40-47 Jezus uświadomił swoim oskarżycielom potępienie ciążące na nich samych. Ukazał im przeciwieństwo między Jego służbą a ich egoizmem. Powiedział im, że potępi ich Mojżesz (zob. J 5,45-47), w którym oni pokładają nadzieję.

`Jak możemy uniknąć pułapki, która polega na tym, że wierząc w Boga i wyznając właściwe zasady wiary, nie poddajemy się w pełni Chrystusowi? Przedstaw swoją odpowiedź podczas wspólnego studium Pisma Świętego.`