---
title:  Twarde serca
date:  02/10/2024
---

Znaki i cuda same w sobie nie są dowodem, że pochodzą od Boga. Jednak z drugiej strony, jeśli pochodzą od Boga, niebezpiecznie jest je odrzucać.

`Przeczytaj J 5,10-16. Czego możemy się nauczyć z zatwardziałości przejawianej przez przywódców religijnych wobec Jezusa i cudu dokonanego przez Niego?`

Gdy Jezus przedstawił się człowiekowi, który został uzdrowiony, ten natychmiast powiedział przywódcom religijnym, kto go uzdrowił. Można byłoby przypuszczać, że będzie to dla nich okazją do oddania chwały Bogu, ale przywódcy religijni „prześladowali Jezusa (…) i szukali Go zabić, ponieważ to uczynił w sobotę” (J 5,16 PSB).

Leczenie było dopuszczalne w sobotę wyłącznie w nagłych przypadkach. Ten człowiek był niepełnosprawny od trzydziestu ośmiu lat, więc trudno byłoby zaliczyć jego przypadek do nagłych. Ponadto w jakim celu Jezus kazał mu zwinąć legowisko, na którym leżał, i nosić je ze sobą? Żydom wydawało się, że ktoś, kto ma moc od Boga, by dokonać takiego cudu, powinien wiedzieć, że w sobotę nie wolno nosić maty do spania. Jezus najwyraźniej pragnął ich skłonić do głębszego studiowania biblijnych prawd wykraczających poza reguły i przepisy stworzone przez ludzi i nierzadko wypaczające prawdziwą wiarę.

`Przeczytaj J 9,1-16; Mk 3,22-23; Mt 12,9-14. Czego uczą nas te przypadki o tym, jak zatwardziali potrafią być ludzie, bez względu na dowody?`

Jak to możliwe, że przywódcy religijni stali się takimi duchowymi ślepcami? Przypuszczalnie stało się tak wskutek zepsucia ich serc, fałszywych wierzeń w Mesjasza jako wyzwoliciela spod rzymskiego jarzma, a także wskutek umiłowania władzy oraz braku poddania się Bogu. Wszystko to sprawiło, że ludzie ci odrzucili prawdę, choć została odkryta przed ich oczami.

`Przeczytaj J 5,38-42. Przed czym ostrzegał Jezus? Czego nas to uczy? Co w nas sprawia, że stajemy się ślepi na prawdę, którą powinniśmy znać i stosować w swoim życiu?`