---
title:  Cud przy sadzawce Beteździe
date:  01/10/2024
---

Kolejny znak dokonany przez Jezusa i opisany przez Jana wydarzył się przy sadzawce Beteździe w Jerozolimie (zob. J 5,1-9). W tamtych czasach wierzono, że anioł poruszał wodę sadzawki, a pierwszy chory, który wszedł potem do wody, był cudownie uzdrawiany. Pod wpływem tej wiary krużganki nad sadzawką pełne były chorych liczących na uzdrowienie i czekających na kolejne poruszenie wody. Gdy Jezus przechodził obok sadzawki, ujrzał tłum chorych i kalekich osób.

Jakiż musiał to być widok! Wszyscy ci ludzie daremnie czekali na poruszenie wody i uzdrowienie. Jezus nie zamierzał ich ominąć, nie oferując im pomocy!

`Przeczytaj J 5,1-9. Skoro wszyscy chorzy przebywający przy sadzawce pragnęli uzdrowienia, dlaczego Jezus zapytał właśnie człowieka chorującego od trzydziestu ośmiu lat, czy chce być zdrowy (zob. J 5,6)?`

Gdy ktoś choruje przez długi czas, choroba staje się dla niego normą, a powrót do zdrowia — choć może się to wydawać dziwne — bywa nieco kłopotliwy. Jednak chory człowiek przy sadzawce Beteździe naprawdę pragnął być zdrowy. Problem w tym, że szukał uzdrowienia tam, gdzie nie mógł go znaleźć, aż wreszcie sam Stwórca stanął przed nim. Chory człowiek nie wiedział, z kim rozmawia, ale gdy został uzdrowiony, zaczął rozumieć, że spotkał kogoś bardzo szczególnego.

„Jezus nie wymagał od tego nieszczęśliwego człowieka okazania wiary; rzekł po prostu:

— »Wstań, weź łoże swoje i chodź« (J 5,8).

Wypowiedziane słowa ożywiły wiarę cierpiącego. Każdy nerw i mięsień zadrżał nowym życiem i w jego bezwładne członki wstąpiło nowe życie. Bez wahania podniósł się, aby spełnić polecenie Jezusa, i wszystkie jego mięśnie podporządkowały się jego woli. Zerwał się na nogi, na powrót stając się sprawnym człowiekiem. Jezus nie udzielił mu żadnych zapewnień boskiej pomocy. Człowiek ten mógł zwątpić i stracić jedyną szansę uzdrowienia. Uwierzył jednak słowom Chrystusa i, postępując zgodnie z nimi, odzyskał siłę”4.

`Później Jezus spotkał tego człowieka w świątyni i powiedział do niego: — „Oto wyzdrowiałeś; już nigdy nie grzesz, aby ci się coś gorszego nie stało” (J 5,14).`

`Jak choroba wiąże się z grzechem? Dlaczego musimy pamiętać, że nie każda choroba jest bezpośrednim skutkiem jakiegoś szczególnego grzechu popełnionego przez nas?`