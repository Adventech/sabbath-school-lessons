---
title:  Do Dalszego Studium
date:  04/10/2024
---

„Jezus nie udzielił mu [chorującemu od trzydziestu ośmiu lat] żadnych zapewnień boskiej pomocy. Człowiek ten mógł zwątpić i stracić jedyną szansę uzdrowienia. Uwierzył jednak słowom Chrystusa i, postępując zgodnie z nimi, odzyskał siłę.

Dzięki takiej samej wierze możemy uzyskać uzdrowienie duchowe. Przez grzech zostaliśmy oderwani od życia Boga. Nasze dusze zostały sparaliżowane. W oparciu o własne siły nie jesteśmy zdolni do prowadzenia świętego życia, tak jak sparaliżowany człowiek nie potrafił chodzić. (…). Niech ci zrozpaczeni i borykający się z losem zwrócą oczy w górę. Zbawiciel pochyla się nad wykupionymi swą krwią, zwracając się do nich z nieopisaną czułością i litością:

— »Chcesz być zdrowy?« (J 5,6).

Zaprasza was, abyście powstali w zdrowiu i pokoju. Nie czekajcie, aż poczujecie, że jesteście uzdrowieni. Uwierzcie Jego słowu, a zostanie spełnione. Skierujcie waszą wolę ku Chrystusowi. Okażcie chęć, aby służyć, a dzięki Jego słowu otrzymacie siłę. Bez względu na to, jak złe są zwyczaje, które na skutek długiego pobłażania omotały duszę i ciało, Chrystus pragnie i może nas od nich uwolnić. On chce tchnąć życie w duszę, która umarła »przez upadki i grzechy« (Ef 2,1). Chce uwolnić więźnia, który tkwi wśród choroby i nieszczęścia w okowach grzechu”5.

„Jezus odrzucił oskarżenie o bluźnierstwo.

— Moje prawo — rzekł — czynienia tego, o co mnie oskarżacie, opiera się na tym, że jestem Synem Bożym, mającym wspólną z Nim [Ojcem] naturę, cel i wolę”6.

**Pytania Do Dyskusji**

`1. Zastanów się nad przestudiowaną lekcją. Wiara była kluczem otwierającym drogę do uzdrowienia. Postawa przywódców religijnych ilustruje zagrożenie, jakim są powątpiewanie i niewiara. Dlaczego nie powinniśmy mylić zadawania pytań i dociekania prawdy, które są udziałem nas wszystkich, z pielęgnowaniem zwątpienia? Czym różnią się te postawy i dlaczego ważne jest, byśmy je rozróżniali?`

`2. Wróć do ostatniego pytania z czwartkowej części lekcji. Dlaczego jako adwentyści dnia siódmego musimy szczególnie strzec się przed zagrożeniem, o którym jest mowa w tym pytaniu? Chociaż ważne jest posiadanie wiedzy o stanie człowieka po śmierci oraz świętowanie właściwego dnia tygodnia, dlaczego znajomość tych faktów nas nie zbawia? Gdzie możemy znaleźć zbawienie i jak możemy je przyjąć?`

`3. Przeczytaj uważnie J 5,47. W jakim sensie ci, którzy na przykład zaprzeczają ogólnoświatowemu potopowi i stworzeniu świata w ciągu sześciu dosłownych dni, czynią właśnie to, przed czym Jezus ostrzega nas w tym wersecie?`