---
title:  Drugi znak w Galilei
date:  30/09/2024
---

Podczas swojej ziemskiej służby Jezus dokonywał cudów, które pomagały ludziom uwierzyć w Niego. Jan opisał te cuda, aby także inni ludzie uwierzyli w Jezusa.

`Przeczytaj J 4,46-54. Dlaczego Jan nawiązał do cudu dokonanego podczas przyjęcia weselnego w Kanie Galilejskiej?`

Opisując drugi znak dokonany przez Jezusa w Galilei, Jan wskazuje pierwszy znak dokonany w Kanie Galilejskiej. Jan mówi niejako:

— Znaki dokonane przez Jezusa pomogą ci zrozumieć, kim On jest.

Następnie Jan dodaje: „To był drugi cud, który uczynił Jezus, gdy powrócił z Judei do Galilei” (J 4,54).

Odpowiedź Jezusa udzielona dworzaninowi na pierwszy rzut oka może się wydawać nieuprzejma. Jednak człowiek ten uczynił uzdrowienie swojego syna warunkiem uwierzenia w Jezusa. Jezus czytał w jego sercu i widział duchową chorobę groźniejszą niż śmiertelna choroba jego syna. Jak rażony piorunem człowiek ten nagle uświadomił sobie swoje duchowe ubóstwo, które mogło kosztować życie jego syna.

Należy pamiętać, że cuda same w sobie nie dowodzą, że Jezus jest Mesjaszem. Zdarzało się, że inni ludzie także dokonywali cudów. Niektórzy byli autentycznymi prorokami, a inni fałszywymi. Cuda dowodzą jedynie istnienia nadprzyrodzonych czynników, ale nie wszystkie cuda muszą pochodzić od Boga. (Szatan jest w stanie dokonywać cudów rozumianych jako nadprzyrodzone zjawiska).

Zrozpaczony dworzanin zdał się na miłosierdzie Jezusa, błagając o uzdrowienie syna. Jezus upewnił go, że jego prośba zostanie wysłuchana. Powiedział:

— „Idź, syn twój żyje” (J 4,50).

W języku greckim został użyty czas teraźniejszy odniesiony do przyszłości, jak wówczas, gdy o przyszłym wydarzeniu mówi się z taką pewnością, jakby już następowało. Tak więc ów człowiek nie pospieszył niezwłocznie do domu, ale ufając Jezusowi, wyruszył dopiero następnego dnia, a gdy przybył na miejsce, dowiedział się, że choroba jego syna ustąpiła wtedy, gdy Jezus wypowiedział słowa zapewnienia.

Jest to niezwykle wymowna lekcja wiary w Jezusa i zaufania do Niego!

`Gdy jesteśmy świadkami cudu, jakie kryteria musimy zastosować do jego oceny, by mieć pewność, że pochodzi on od Boga?`