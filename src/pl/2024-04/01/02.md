---
title:  Wesele w Kanie
date:  29/09/2024
---

`Przeczytaj J 2,1-11. Jakiego znaku dokonał Jezus w Kanie Galilejskiej i jak pomogło to Jego uczniom uwierzyć w Niego?`

Ujrzawszy, jak Jezus cudownie przemienił wodę w wino, uczniowie otrzymali potwierdzenie, iż podjęli słuszną decyzję, by pójść za Nim. Był to dla nich ważny znak wskazujący na Jezusa jako posłanego przez Boga. (Przypuszczalnie uczniowie nie byli jeszcze wówczas gotowi zrozumieć, że Jezus jest Bogiem).

Mojżesz jako przywódca Izraelitów wyprowadził ich z Egiptu przy pomocy „znaków i cudów” (Pwt 26,8; zob. Pwt 6,22). Bóg posłużył się nim, by wyzwolić Izraelitów z niewoli. (W pewnym sensie Mojżesz był ich zbawicielem).

Bóg przepowiedział przez Mojżesza, że kiedyś pojawi się Prorok podobny do niego. Bóg nakazał Izraelitom posłuszeństwo wobec tego Proroka (zob. Pwt 18,15; Mt 17,5; Dz 7,37). Tym Prorokiem jest Jezus, a w 2. rozdziale Ewangelii Jana opisany jest pierwszy znak, jakiego dokonał, wskazujący w przeszłość na wyzwolenie Izraelitów z niewoli egipskiej.

Nil był największym bogactwem starożytnego Egiptu i był uważany przez Egipcjan za bóstwo. Jedna z plag egipskich dotknęła właśnie tej rzeki, tak iż woda w niej zmieniła się w krew. W Kanie Galilejskiej Jezus dokonał podobnego cudu, ale zamiast zmienić wodę w krew, zmienił ją w wino.

Wodą napełniono sześć kamiennych stągwi używanych na co dzień do rytualnych obmyć, co łączy ten cud jeszcze ściślej z biblijnym tematem zbawienia. Opisując cud przemiany wody w wino i nawiązując w ten sposób do wyzwolenia z Egiptu, Jan wskazuje na Jezusa jako Wyzwoliciela.

Jak gospodarz wesela ocenił niesfermentowane wino, w które Jezus przemienił wodę? Gospodarz był zaskoczony jakością napoju, gdyż nie wiedział o cudzie dokonanym przez Jezusa. Uznał więc, że z jakiegoś powodu pan młody zachował najlepsze wino na koniec przyjęcia.

Użyte tutaj greckie słowo oinos oznacza zarówno świeży, jak i sfermentowany sok winogronowy2. Ellen G. White napisała, że sok, w który Jezus przemienił wodę, nie zawierał alkoholu3. Ci, którzy wiedzieli, co się stało, byli w najwyższym stopniu zdumieni.

`Jakie masz powody, by podążać za Jezusem? (Z pewnością jest ich wiele).`