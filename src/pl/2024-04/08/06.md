---
title:  Z niskości
date:  21/11/2024
---

W naszym dotychczasowym studium Ewangelii Jana wskazaliśmy, iż Jan podkreślał, że Jezus jest obiecanym Mesjaszem, odwieczną nadzieją Izraela i całej ludzkości. A jednak wielu przywódców religijnych, duchowych przewodników ludu Bożego, stało się Jego zaprzysięgłymi wrogami! Dlaczego?

`Przeczytaj J 8,12-30. Na czym polegało napięcie, jakie powstało między Jezusem a przywódcami religijnymi? Które wersety najlepiej wyjaśniają, dlaczego wielu ludzi odrzuciło Jezusa?`

Jezus powiedział przywódcom religijnym, że nie znają Go ani Jego Ojca (zob. J 8,19). Byli oni tak pochłonięci troską o własną tradycję i filozofię, że mając Jezusa przed sobą — czyniącego tak nadzwyczajne cuda i znaki oraz nauczającego prawdy objawiającej Ojca — uparcie Go odrzucali.

Po drugie Jezus powiedział im:

— „Wy jesteście z niskości” (J 8,23).

Mówiąc innymi słowy, choć mienili się ludźmi religijnymi, nie byli uduchowieni ani prawdziwie pobożni. Zachowywali „pozór pobożności” (2 Tm 3,5), ale nic więcej. Na zewnątrz wydawali się wierzący, ale wewnątrz byli pełni zwątpienia.

Nie było to nic nowego. Przez Izajasza Bóg powiedział o swoim ludzie:

— „Ten lud zbliża się do mnie swoimi ustami i czci mnie swoimi wargami, a jego serce jest daleko ode mnie, tak że ich bojaźń przede mną jest wyuczonym przepisem ludzkim” (Iz 29,13).

To samo zostało powtórzone przez Jezusa wieki później:

— „Daremnie mi jednak cześć oddają, głosząc nauki, które są nakazami ludzkimi” (Mk 7,7).

Te ludzkie nauki, ludzkie przykazania, były z tego świata, dlatego o sobie Jezus powiedział:

— „…a Ja nie jestem z tego świata” (J 8,23).

Już wystarczająco złe było to, że ludzie ci zwodzili sami siebie, ale prawdziwą tragedią było to, że wiedli na manowce bliźnich, choć mimo to, jak napisał Jan, „wielu uwierzyło w niego” (J 8,30).

Tak więc mimo złego przywództwa wielu Żydów było w stanie myśleć samodzielnie i zrozumieć, kim jest Jezus.

`Czego możemy się nauczyć z dyskusji Jezusa z żydowskimi przywódcami religijnymi? Jak możemy być z wysokości, a nie z niskości, i jak możemy rozpoznać różnicę istniejącą między tymi dwoma postawami?`