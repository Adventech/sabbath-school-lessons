---
title:  Starotestamentowe proroctwa o Jezusie (cz. I)
date:  19/11/2024
---

W rozmowie z przywódcami religijnymi na temat Jego tożsamości Jezus potwierdził autorytet Pisma Świętego. Na pierwszy rzut oka mogłoby się wydawać, że nie musiał tego czynić, skoro przywódcy religijni wierzyli w Pismo Święte. Jednak nawet wobec nich Jezus podkreśla autorytet Pisma Świętego, aby wykazać, kim jest — bez względu na to, jak zatwardziałe były ich serca i jak usilnie starali się uciszyć własne sumienie.

Tak więc Jan zanotował szereg cytatów ze Starego Testamentu i nawiązań do niego wskazujących na Jezusa jako wypełnienie starotestamentowej obietnicy dotyczącej Mesjasza.

`Jak powiązane są ze sobą poniższe fragmenty Starego Testamentu i Nowego Testamentu? W jaki sposób Nowy Testament powołuje się na Stary Testament, składając świadectwo o Jezusie?`

`J 1,23; Iz 40,3`

`J 2,16-17; Ps 69,10`

`J 7,38; Jr 2,13`

`J 19,36; Lb 9,12`

Nie tylko Jan, ale także Piotr, Paweł, Mateusz, Marek, Łukasz i inni autorzy ksiąg Nowego Testamentu pod natchnieniem Ducha Świętego świadczą wielokrotnie, że życie, śmierć, zmartwychwstanie i wniebowstąpienie Jezusa stanowią wypełnienie starotestamentowych proroctw.

Choć Jezus stale kierował uwagę uczniów na Pismo Święte, które zapowiada Jego misję, kiedy uczniowie wreszcie zrozumieli, że Stary Testament wskazuje na śmierć i zmartwychwstanie Mesjasza? Otóż pojęli to dopiero wtedy, gdy On umarł i zmartwychwstał. „Kiedy zmartwychwstał, Jego uczniowie przypomnieli sobie, że to mówił. I uwierzyli Pismu oraz słowom, które wyrzekł Jezus” (J 2,22 BKR; zob. także J 20,9).