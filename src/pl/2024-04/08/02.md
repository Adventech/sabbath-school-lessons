---
title:  Znaki, dzieła i cuda
date:  17/11/2024
---

Obok szczególnych cudów wspomnianych po to, by wskazać, że Jezus jest Mesjaszem, Jan przedstawił także szersze omówienie znaków, dzieł i cudów dokonanych przez Jezusa.

Znaki i cuda same w sobie nie były dowodem tego, że Jezus jest Mesjaszem, gdyż wielu proroków, w tym czasami fałszywych, także dokonywało cudów. Jan opisał cuda Jezusa nie dlatego, że wskazywały na Niego jako potężnego cudotwórcę. Znaki, które opisał Jan, miały wyjątkowy charakter, gdyż wskazywały na Jezusa jako Mesjasza oraz podkreślały, że On naprawdę został posłany przez Boga Ojca.

`Przeczytaj J 5,17.20.36-38. Jak wersety te opisują więź istniejącą między Jezusem a Bogiem Ojcem, zwłaszcza w kontekście znaków dokonywanych przez Jezusa?`

Jezus posługiwał się znakami, by wykazać swoje ścisłe współdziałanie w łączności z Ojcem. On i Ojciec są jedno. Swoimi dziełami Jezus mówił wyraźnie:

— „We mnie jest Ojciec, a Ja w Ojcu” (J 10,38; zob. także J 14,10-11).

Jezus przyszedł na świat, by dokonać dzieł Tego, który Go posłał, tak aby te dzieła stały się znane w świecie. Przyszedł, by dokonać dzieła, dla spełnienia którego posłał Go Ojciec, a Jego czyny świadczyły wyraźnie o Jego więzi z Ojcem.

Jednak, jak zauważyliśmy, wbrew mocnym znakom i licznym świadectwom, wielu ludzi nadal nie wierzyło w Niego.

Przywódcy religijni zapytali Jezusa:

— „Jak długo trzymać będziesz dusze nasze w napięciu? Jeżeli jesteś Chrystusem, powiedz nam wyraźnie.

Odpowiedział im Jezus:

— Powiedziałem wam, a nie wierzycie; dzieła, które Ja wykonuję w imieniu Ojca mojego, świadczą o mnie” (J 10,24-25).

Gdyby Jezus otwarcie oświadczył, że jest Mesjaszem, przywódcy religijni szukający jakiegokolwiek pretekstu przeciwko Niemu z pewnością uczyniliby z tego zarzut. Wiedząc to, Jezus wskazywał raczej na swoje czyny jako dowód tego, że jest Mesjaszem. Gdyby Chrystus oświadczył wobec przywódców religijnych, że jest Chrystusem, to ci z pewnością usiłowaliby temu zaprzeczyć. Jednak nie byli w stanie zaprzeczyć znakom, dziełom i cudom. Były one mocnym świadectwem tego, kim jest Jezus i skąd przybył.

`Jak możemy ustrzec się niewiary przejawianej przez żydowskich przywódców religijnych w czasach Jezusa? W jaki sposób jesteśmy narażeni na to, że będziemy przeciwdziałać działaniom Boga podejmowanym dla naszego dobra?`