---
title:  Autorytatywna rola Pisma Świętego
date:  18/11/2024
---

Apostoł Jan posłużył się szczególnymi znakami i świadectwami wskazującymi na Jezusa jako Mesjasza, ale odwołał się także do autorytetu Starego Testamentu i zawartych w nim proroctw przepowiadających dzieło Chrystusa. Stary Testament zajmuje bardzo ważne miejsce nie tylko w Ewangelii Jana, ale i całym Nowym Testamencie. Uzasadniając to, kim jest, skąd przybył, czego dokonał i czego jeszcze dokona, Jezus opierał się na Piśmie Świętym, czyli Starym Testamencie.

`Przeczytaj J 5,39-40.46-47. Co wersety te mówią o postawie Jezusa wobec autorytetu Pisma Świętego?`

We wszystkich ewangeliach Jezus raz po raz wskazuje autorytet Pisma Świętego jako najważniejszego świadectwa o Nim. Na przykład Jezus często powoływał się na wydarzenia opisane w Starym Testamencie jako wskazujące na Niego i Jego dzieło. Oto jeden z przykładów, w którym Jezus powołał się na wydarzenie opisane w Lb 21,5-9:

— „I jak Mojżesz wywyższył węża na pustyni, tak musi być wywyższony Syn Człowieczy” (J 3,14).

Jezus nie tylko nawiązał do tej historii, ale używając jej jako wskazującej na Niego, nadał jej autorytatywną interpretację, wyjaśniając jej zasadnicze znaczenie.

Nie tylko Jezus, ale także i inni posługiwali się starotestamentowymi wersetami wskazującymi na Niego. Na przykład na początku Ewangelii Jana czytamy oświadczenie Filipa:

— „Znaleźliśmy Tego, o którym pisał i Mojżesz w Prawie, i prorocy” (J 1,45 BKR).

`Przeczytaj J 13,18; 17,12; 19,24.28.36. Czego wersety te uczą o autorytecie Pisma Świętego, takim jak rozumieli go Jezus i Jan? Jak świadczą one o zasadniczej roli Pisma Świętego w naszej wierze?`

`Jakie siły obecnie skrycie i otwarcie działają w celu podkopywania wiary w autorytet Biblii? Przedstawcie swoje przemyślenia w tej kwestii podczas wspólnego studium Pisma Świętego.`