---
title:  Świadectwo Marii
date:  11/11/2024
---

Sześć dni przed świętem Paschy Jezus odwiedził Łazarza, którego wskrzesił, oraz jego siostry — Martę i Marię. Szymon, którego Jezus uzdrowił z trądu, wydał przyjęcie na Jego cześć. Marta usługiwała podczas przyjęcia, a Łazarz zajmował miejsce wśród gości (zob. J 12,1-8).

`Jakie znaczenie miał czyn Marii? W jaki sposób stał się świadectwem tego, kim naprawdę jest Jezus? (Zob. J 12,1-3).`

Maść była bardzo kosztowna, warta około rocznego wynagrodzenia robotnika. Maria ofiarowała ten dar zapewne jako wyraz wdzięczności dla Zbawiciela za przebaczenie jej grzechów i wskrzeszenie jej brata. Zamierzała namaścić ciało Jezusa po Jego śmierci. Jednak usłyszała, że wkrótce ma On zostać namaszczony na Króla. Skoro tak, postanowiła jako pierwsza uczcić Go.

Maria prawdopodobnie liczyła na to, że jej gest nie zostanie dostrzeżony przez uczestników przyjęcia, ale Jan napisał, że „dom napełnił się wonią maści” (J 12,3). Judasz zareagował na ten czyn, wyrażając potępienie. Stwierdził, że maść można było sprzedać i rozdać pieniądze ubogim. Jednak Jezus wziął w obronę Marię, mówiąc:

— „Zostaw ją (...). Albowiem ubogich zawsze u siebie mieć będziecie, lecz mnie nie zawsze mieć będziecie” (J 12,7-8).

Ten temat przewija się przez Ewangelię Jana. Jezus wiedział, jacy naprawdę byli ludzie (zob. J 2,24-25; 6,70-71; 13,11; 16,19). W tym przypadku podczas uczty w domu Szymona Jezus przejrzał Judasza. Jan wyraźnie wskazał, kim naprawdę był Judasz — wyrachowanym złodziejem (zob. J 12,6).

„Pachnący prezent, jakim Maria zamierzała obdarzyć martwe ciało Zbawiciela, wylała na Niego za życia. Przy pogrzebie ta słodka woń mogłaby wypełnić tylko grobowiec; teraz rozradowała serce Jezusa zapewnieniem jej wiary i miłości. Ani Józef z Arymatei, ani Nikodem nie ofiarowali Jezusowi daru miłości za życia. (...). A gdy wstępował w mrok swej wielkiej próby, niósł pamięć o tym uczynku — przedsmaku miłości, jaką odkupieni będą okazywać Mu przez wieczność”29.

`Jezus znał serce Marii i serce Judasza. Zna także twoje serce. Jak świadomość tego wskazuje, że potrzebujemy Chrystusa jako naszej sprawiedliwości, która nie tylko zmienia nas, ale także okrywa nas?`