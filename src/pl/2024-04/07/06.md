---
title:  Nasze świadectwo o Jezusie
date:  14/11/2024
---

Gdy Jan przedstawia kolejnych świadków Jezusa, stara się przywieść nas do wniosku, iż „wiele innych cudów uczynił Jezus wobec uczniów, które nie są spisane w tej księdze; te zaś są spisane, abyście wierzyli, że Jezus jest Chrystusem, Synem Boga, i abyście wierząc, mieli żywot w imieniu jego” (J 20,30-31).

Wyobraź sobie, że byłeś tam osobiście i widziałeś Jezusa dokonującego tych wszystkich cudów. Z pewnością uwierzyłbyś w Niego, nieprawdaż? Lubimy myśleć o sobie w ten sposób, ale przecież mamy jeszcze więcej powodów, by wierzyć w Jezusa, niż ci, którzy widzieli cuda. Dlaczego?

`Jakie rzeczy, które nie były dostępne ludziom współczesnym Jezusowi, pomagają nam dzisiaj wierzyć w Niego? (Zob. np. Mt 24,2; 24,14; 24,6-8).`

Mamy nie tylko wielkie świadectwo Ewangelii Jana, ale także szereg wypełnionych przepowiedni Jezusa i proroków, którzy zapowiedzieli ważne wydarzenia, takie jak zniszczenie świątyni jerozolimskiej (zob. Mt 24,2), głoszenie ewangelii w całym świecie (zob. Mt 24,14), wielkie odstępstwo (zob. 2 Tes 2,3) oraz pogłębiający się moralny upadek ludzkości (zob. Mt 24,6-8). Gdy Jezus był na ziemi, Jego wyznawcy stanowili niewielką grupę zwyczajnych ludzi, którzy według wszelkich ludzkich kalkulacji powinni byli rozproszyć się, nie zostawiając śladu po sobie w historii. Skąd mieliby wiedzieć, jak my wiemy, że to wszystko się wydarzy? A jednak wiedzieli. W gruncie rzeczy nawet nasza wiara jest wypełnieniem proroctwa Jezusa, iż ewangelia dotrze do całej ludzkości.

Obecnie, po upływie niemal dwóch tysięcy lat, jako wyznawcy Jezusa my także mamy przywilej wydawać świadectwo o Jezusie i o tym, czego On dokonał dla nas. Dzisiaj możemy poznać Jezusa jako Mesjasza nie tylko dzięki świadectwom Natanaela, Nikodema, Samarytanki i innych współczesnych Mu ludzi. Czytając Pismo Święte pod przekonującym wpływem Ducha Świętego, przyjmujemy Jezusa jako Zbawiciela Świata.

Tak więc każdy z nas na swój sposób ma do przedstawienia świadectwo o Chrystusie na podstawie swojej osobistej więzi z Bogiem. Nasze świadectwo nie musi być tak dramatyczne, jak widok wskrzeszanych zmarłych czy uzdrawianych niewidomych, ale liczy się to, by było autentyczne. Ważne jest to, byśmy znali Jezusa osobiście i na swój sposób składali świadectwo o Nim, podobnie jak ci, których świadectwa zostały zawarte w Ewangelii Jana.