---
title:  Nawiązanie do Abrahama
date:  10/11/2024
---

Jezus nie ukrywał, kim jest, ani nie wahał się powoływać na świadków, którzy świadczyli, kim On jest, w tym także takich, którzy żyli wieki wcześniej, takich jak Abraham:

— „Abraham, ojciec wasz, cieszył się, że miał oglądać dzień mój, i oglądał, i radował się” (J 8,56).

`Dlaczego świadectwo Abrahama było tak ważne, iż Jezus powołał się na nie, a Jan zanotował to w swojej ewangelii? (Zob. Rdz 12,3; 18,16-18; 26,4; Mt 1,1; Dz 3,25).`

„Za pośrednictwem symboli i obietnic Bóg przekazał ewangelię Abrahamowi (zob. Ga 3,8). Wiara patriarchy była skoncentrowana na Odkupicielu, który miał przyjść. Chrystus rzekł więc do Żydów:

— »Abraham, ojciec wasz, cieszył się, że miał oglądać dzień mój, i oglądał, i radował się« (J 8,56).

Baranek ofiarowany zamiast Izaaka symbolizował Syna Bożego, który miał być ofiarowany za nas. Gdy człowiek został skazany na śmierć z powodu przestąpienia prawa Bożego, Ojciec, spoglądając na swego Syna, rzekł grzesznikowi:

— »Żyj, bo znalazłem okup«”28.

Abraham był ojcem narodu izraelskiego. Otrzymał obietnicę, że w jego potomstwie będą błogosławione wszystkie narody. To błogosławieństwo wypełniło się w Mesjaszu pochodzącym z rodu Abrahama.

Abraham był także ojcem tych, którzy odpowiadają Bogu wiarą (zob. Hbr 11,8.17-19). Jego gotowość ofiarowania Izaaka (zob. 22. rozdział Księgi Rodzaju), syna obietnicy, nie była jedynym dowodem wiary, ale dała Abrahamowi wgląd w plan zbawienia.

Gdy Jezus powiedział: „Abraham, ojciec wasz, cieszył się, że miał oglądać dzień mój” (J 8,56), przywódcy żydowscy zapytali:

— „Pięćdziesięciu lat jeszcze nie masz, a Abrahama widziałeś?” (J 8,57).

Jezus udzielił na to zaskakującej odpowiedzi:

— „Zaprawdę, zaprawdę powiadam wam, pierwej niż Abraham był, Jam jest” (J 8,58).

Jezus posłużył się słowem, którego Bóg użył, przedstawiając się z płonącego krzewu Mojżeszowi. W ten sposób Jezus stwierdził, że jest samoistnym Bogiem. Niewątpliwie przywódcy żydowscy dobrze odczytali Jego intencję, gdyż niektórzy z nich „porwali kamienie, aby rzucić na niego” (J 8,59).

`Przeczytaj Rz 4,1-5. Jak Paweł posłużył się przykładem Abrahama, by przedstawić wielką prawdę o zbawieniu wyłącznie przez wiarę, niezależnie od uczynków prawa? Jak wersety te pomagają nam zrozumieć rolę Abrahama jako ojca tych, którzy żyją przez wiarę?`