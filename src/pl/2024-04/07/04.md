---
title:  Mimowolne świadectwo Piłata
date:  12/11/2024
---

Jan napisał, że przywódcy religijni od dłuższego czasu byli zdecydowani pojmać Jezusa, osądzić Go i skazać na śmierć. Jednak Jezus raz po raz stwierdzał, że Jego godzina jeszcze nie nadeszła, mając na myśli swoją mękę i śmierć (zob. J 2,4; 7,6.8.30; 12,7.23.27; 13,1; 17,1).

Teraz ta godzina nadeszła. Jezus został pojmany w ogrodzie Getsemane, postawiony przed Annaszem, następnie przed arcykapłanem Kajfaszem, a potem dwukrotnie przed Piłatem.

Jan zacytował wielu różnych świadków, którzy potwierdzali, że Jezus jest Mesjaszem. Zacytował także Piłata, rzymskiego namiestnika, który osądził i skazał Jezusa. Było to ważne świadectwo, gdyż Piłat był Rzymianinem, rządcą i sędzią, podczas gdy większość pozostałych świadków była Żydami.

`Jak wyrok Piłata łączy się z tematem Ewangelii Jana? (Zob. J 18,38; 19,4-22).`

Jezus został przyprowadzony do Piłata w piątek rano (zob. J 18,28). Piłat zamierzał szybko rozpatrzyć sprawę i wydać wyrok. Jednak wygląd i zachowanie Jezusa zwróciły jego uwagę. Postanowił przesłuchać Jezusa i usłyszał te oto słowa:

— „Ja się narodziłem i na to przyszedłem na świat, aby dać świadectwo prawdzie; każdy, kto z prawdy jest, słucha głosu mego” (J 18,37).

Choć Piłat ostatecznie skazał Jezusa na śmierć, trzykrotnie szczerze przyznał, że jest On niewinny (zob. J 18,38; 19,4.6). Polecił też umieścić na krzyżu tabliczkę z napisem: „Jezus Nazareński, król żydowski” (J 19,19), dopełniając w ten sposób swojego świadectwa o Jezusie. Jednak, choć był pewny niewinności Jezusa, ze względów politycznych wydał Go na śmierć.

Piłat ujrzał Prawdę stojącą przed nim, ale uległ presji nikczemnych ludzi. Skazał na śmierć Jezusa, choć nie dopatrzył się w nim żadnej winy! Oto tragiczny przykład sprzeciwiania się głosowi sumienia, rozumu i serca!

`Czego możemy się nauczyć na przykładzie Piłata o niebezpieczeństwie ulegania naciskom skłaniającym nas do postępowania wbrew przekonaniu o tym, co jest słuszne i sprawiedliwe?`