---
title:  Świadectwo Tomasza
date:  13/11/2024
---

`Przeczytaj J 20,19-31. Czego możemy się nauczyć o wierze i wątpliwościach na przykładzie Tomasza? Jaki istotny błąd popełnił Tomasz?`

Po swoim zmartwychwstaniu Chrystus ukazał się uczniom, gdy ci z obawy przed wrogami zamknęli się w sali na piętrze. Tomasza nie było wówczas z nimi. Później, gdy usłyszał on od innych uczniów wieść o zmartwychwstaniu Jezusa, nie był przekonany, czy mówią prawdę. Nie pasowało to do jego wyobrażeń o królestwie. Z pewnością też musiał się zastanawiać, dlaczego Jezus ukazał się innym uczniom, gdy jego nie było wśród nich.

Tak więc Tomasz oświadczył innym uczniom:

— „Jeśli nie ujrzę na rękach jego znaku gwoździ i nie włożę palca mego w miejsce gwoździ, i nie włożę ręki mojej w bok jego, nie uwierzę” (J 20,25).

Tomasz usiłował podyktować warunki swojej wiary. Tego rodzaju podejście do wiary w Jezusa zostało przedstawione szereg razy w Ewangelii Jana. Nikodem odpowiedział Jezusowi:

— „Jakże się może człowiek narodzić, gdy jest stary?” (J 3,4).

Samarytanka przy studni zapytała:

— „Panie, nie masz nawet czerpaka, a studnia jest głęboka; skądże więc masz tę wodę żywą?” (J 4,11).

Tłum nakarmiony chlebem i rybami zapytywał:

— „Jaki więc znak czynisz, abyśmy widzieli i uwierzyli tobie?” (J 6,30).

To właśnie ta postawa — zobaczyć i uwierzyć — spotyka się z krytyką w Ewangelii Jana. Gdy zmartwychwstały Jezus wreszcie spotkał się z Tomaszem, poprosił go, by dotknął Jego ciała. Jednak dodał też:

— „Błogosławieni, którzy nie widzieli, a uwierzyli” (J 20,29).

„Bóg nigdy nie wymaga, abyśmy wierzyli, jeśli najpierw nie da nam wystarczających dowodów, na których moglibyśmy oprzeć naszą wiarę. Jego istnienie, Jego charakter i prawdziwość Jego Słowa są dowiedzione na pod­stawie obfitego świadectwa przemawiającego do naszego rozumu. Jednak Pan nigdy nie wykluczył możliwości wątpienia. Nasza wiara musi opierać się na dowodach, a nie na dowodzeniu”30.

W Słowie Bożym, stworzeniu i osobistych doświadczeniach otrzymaliśmy ogromną liczbę dowodów na rzecz wiary w Jezusa.

`Jak odpowiedziałbyś na pytanie:`

`— Dlaczego wierzysz w Jezusa?`