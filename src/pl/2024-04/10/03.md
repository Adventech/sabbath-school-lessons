---
title:  Na pewno przyjdę znowu
date:  02/12/2024
---

`Przeczytaj J 14,1-3. W jakim kontekście Jezus wypowiedział te słowa?`

Pod koniec 13. rozdziału Ewangelii Jana Jezus mówi, że odchodzi (zob. J 13,33). Piotr reaguje na tę wypowiedź pytaniem o to, dokąd Jezus zmierza (zob. J 13,36). Jednak uczniowie nadal nie rozumieją, że Jezus mówi o swojej śmierci, zmartwychwstaniu i wniebowstąpieniu. Piotr zapewnia, że jest gotowy oddać życie za Jezusa (zob. J 13,37). Wtedy to Jezus zapowiada, że Piotr się Go wyprze (zob. J 13,38).

W tym kontekście Jezus mówi uczniom, że nie powinni się trwożyć (zob. J 14,1). Słowo przetłumaczone jako trwożyć się (BW)38, to przekład greckiego słowa tarassein, które dosłownie znaczy: być wstrząśniętym (BC), niepokoić się (NBG), pogrążyć się w zamęcie (NPD). Nic dziwnego, że uczniowie mogli wpaść w zamęt (BI), słysząc słowa Jezusa.

Jednak przeciwstawiając się ich obawom, Jezus mówił im o domu Ojca, gdzie jest wiele mieszkań (nie pałaców). Gdy On odejdzie, przygotuje miejsce dla nich. Jego słowa sięgały poza nadchodzącą burzę ukrzyżowania do czasu, gdy przyjdzie On powtórnie, by odkupić swój lud. Jezus tęsknie wygląda czasu, gdy cała tragedia grzechu skończy się raz na zawsze (zob. Dn 7,27).

Jezus powiedział:

— „A jeśli pójdę (...), przyjdę znowu i wezmę was do siebie, abyście, gdzie Ja jestem, i wy byli” (J 14,3).

Jest to jednoznaczna obietnica Jego powtórnego przyjścia.

Co jest podstawą ufności w tej obietnicy? Wielu powie, że wypełnianie się biblijnych proroctw, i jest w tym sporo racji. Jednak w J 14,3 podstawa jest zdefiniowana inaczej. W tym wersecie słowo przyjdę, występuje w greckim oryginale w czasie teraźniejszym jako przychodzę. Takie użycie czasu teraźniejszego w grece jest określane jako czas przyszły teraźniejszy. Dotyczy on przyszłego wydarzenia, które jest tak pewne, jakby już się wydarzyło. Dlatego można słowa Jezusa przetłumaczyć następująco:

— Na pewno przyjdę znowu!

Podstawą naszej nadziei powtórnego przyjścia naszego Pana nie jest jedynie wypełnianie się biblijnych proroctw. Jest nią także, a nawet przede wszystkim, nasze zaufanie do Tego, który złożył obietnicę. On powiedział, że z pewnością przyjdzie po swój lud. Możemy zaufać tej obietnicy ze względu na to, kto ją złożył.

`Czego ukrzyżowanie Chrystusa uczy nas o pewności Jego powtórnego przyjścia? Na co zdałaby się śmierć Jezusa za nas, gdyby nie zamierzał On przyjść po nas powtórnie?`