---
title:  Jestem Prawdą
date:  04/12/2024
---

`Przeczytaj J 1,14.17; 8,32; 14,6; 15,26. W jaki sposób Jan wiąże pojęcie prawdy bezpośrednio z Jezusem?`

Raz po raz w Ewangelii Jana prawda jest kojarzona z Jezusem, Jego Ojcem i Duchem Świętym. Prawda jest kojarzona z Jezusem, Słowem (Logosem) i światłem, w przeciwieństwie do ciemności (zob. J 1,1-14; 3,19-21). Nieprawda natomiast jest kojarzona z diabłem i grzechem (zob. J 8,44-46). Tak więc prawda w Ewangelii Jana nie jest jedynie kwestią faktów i liczb. Obejmuje także i te elementy, ale zawiera znacznie więcej, mianowicie moralny wymiar wierności wobec Boga i Jego woli.

„Wielu woła o żywego Boga, pragnąc boskiej obecności. Filozoficzne teorie czy literackie eseje, jakkolwiek elokwentne, nie mogą nasycić serca. Ludzkie twierdzenia i wymysły nie mają żadnej wartości. Niechaj Słowo Boże przemówi do ludzi. Niech ci, którzy dotąd słyszeli tylko tradycje, ludzkie teorie i maksymy, usłyszą głos Tego, którego Słowo może odnowić duszę ku życiu wiecznemu”40.

Pomyśl, co oznacza fakt, iż Jezus jest Prawdą. Jezus to Logos, Słowo, które było z Bogiem zawsze i jest Stwórcą Wszystkiego, co zostało stworzone (zob. J 1,1-4). Będąc jedno z Ojcem od wieczności po wieczność, Jezus posiada naturę i charakter identyczne jak Ojciec i jest Wielkim Jestem. Jego istnienie nie podlega nikomu i niczemu. Nic, co istnieje, w tym wiedza, nie istnieje w odłączeniu od Niego. Wszystko, co istnieje i co zostało stworzone, zostało stworzone przez Niego i istnieje dzięki Niemu. „Ponieważ w nim zostało stworzone wszystko, co jest na niebie i na ziemi, rzeczy widzialne i niewidzialne, czy to trony, czy panowania, czy nadziemskie władze, czy zwierzchności; wszystko przez niego i dla niego zostało stworzone. On też jest przed wszystkimi rzeczami i wszystko na nim jest ugruntowane” (Kol 1,16-17).

Jezus nie jest jedynie ucieleśnieniem prawdy. On jest Prawdą. Prawda to nie pojęcie czy idea. To osoba!

Prawdę, Jezusa Chrystusa, można porównać do słońca, które oświetla świat (zob. J 8,12). Podobnego porównania użył dwudziestowieczny brytyjski pisarz Clive S. Lewis w odniesieniu do chrześcijaństwa: „Wierzę w chrześcijaństwo tak samo, jak we wschodzące słońce — nie tylko dlatego, że je widzę, ale także dlatego, iż dzięki niemu widzę wszystko inne”41.

To dzięki Jezusowi, Prawdzie, jesteśmy w stanie właściwie interpretować otaczający nas świat.