---
title:  Dałem wam przykład
date:  01/12/2024
---

Pożegnalna mowa Jezusa do Jego uczniów (zob. 13., 14., 15., 16. i 17. rozdział Ewangelii Jana) zawiera pouczenia dotyczące przyszłości. Jej wzorzec literacki jest podobny do pożegnalnej mowy Mojżesza w Księdze Powtórzonego Prawa czy błogosławieństwa udzielonego przez Jakuba jego synom (zob. 47., 48. i 49. rozdział Księgi Rodzaju) albo ostatniego pouczenia Dawida dla Salomona (zob. 28. i 29. rozdział 1. Księgi Kronik). Jezus starał się pocieszyć swoich uczniów przed swoim odejściem. Obiecał im innego Pocieszyciela, który będzie Go reprezentował — Ducha Świętego (zob. 14., 15. i 16. rozdział Ewangelii Jana). Przepowiedział także czekający ich smutek (zob. 15. i 16. rozdział Ewangelii Jana) i wezwał uczniów do wytrwania w wierności (zob. 15. rozdział Ewangelii Jana).

`Przeczytaj J 13,1-20. Jakie wydarzenie zostało opisane w tych wersetach i dlaczego jest ważne dla nas? Czego Jezus chciał nauczyć swoich wyznawców?`

W czasach Jezusa na Bliskim Wschodzie chodzono najczęściej boso albo w sandałach. Na pełnych piasku i kurzu drogach nogi bardzo szybko ulegały zabrudzeniu. Tak więc istniał zwyczaj umywania nóg gościom zaproszonym na posiłek. Czynność tę spełniali najczęściej niewolnicy albo słudzy. Jednak tego wieczora, gdy Jezus miał spożyć ostatni posiłek z uczniami, nie było wśród nich sługi.

Ku zaskoczeniu wszystkich Jezus wstał od wieczerzy i umysł stopy uczniom. W J 13,4-5 scena ta została opisana dość szczegółowo. Jan wyraźnie pragnął zwrócić uwagę czytelników na ten niesamowity gest pokory wyrażonej przez Jezusa.

Opisując reakcję Piotra w J 13,8-11, autor pogłębia poczucie zawodu i braku zrozumienia uczniów dla postępowania Jezusa. Nie mogli oni pojąć, jak Jezus, Nauczyciel i Mesjasz, mógł spełnić tak poniżającą posługę. Piotr nie chciał pozwolić Jezusowi, by umył jego nogi, ale Jezus odrzekł mu, że jeśli Piotr nie pozwoli Mu tego uczynić, wówczas nie będzie miał udziału w Jego dziele. Wtedy Piotr poprosił o więcej, wyrażając tym samym pragnienie całkowitej przynależności do Jezusa.

Znaczenie czynów Jezusa wiąże się z Jego tożsamością. W J 13,13 Jezus mówi, że jest „Nauczycielem i Panem”. Tak też nazywali Go uczniowie, a Jezus nie zaprzeczył temu. Te tytuły wyrażają autorytet i władzę.

Jednak Jezus uczy, że władza i autorytet mają być używane jako narzędzia służby, a nie jako środek do wywyższenia siebie. Kościół adwentystyczny za przykładem Jezusa praktykuje obrzęd pokory jako element przygotowania do wieczerzy Pańskiej.

`Czego obrzęd pokory uczy cię o naśladowaniu Jezusa i pokornym służeniu bliźnim?`