---
title:  Samarytanka przy studni
date:  28/10/2024
---

`Przeczytaj J 4,7-15. W jaki sposób Jezus wykorzystał to spotkanie, by objawić tej kobiecie prawdę o zbawieniu?`

„Istniejąca między Żydami i Samarytanami nienawiść wstrzymywała kobietę przed wyświadczeniem Jezusowi przysługi, lecz Zbawiciel starał się znaleźć klucz do jej serca i z delikatnością wypływającą z boskiej miłości poprosił ją o przysługę. Uprzejma propozycja mogła zostać odrzucona, lecz zaufanie budzi zaufanie”22.

Podobnie jak to się stało w przypadku spotkania z Nikodemem, Jezus wiedział, co było w sercach ludzi. W odpowiedzi na wyraz zaskoczenia Samarytanki, iż Żyd prosi ją o przysługę, Jezus przeszedł wprost do tego, co zamierzał jej zakomunikować:

— „Gdybyś znała dar Boży i tego, który mówi do ciebie: Daj mi pić, wtedy sama prosiłabyś go, i dałby ci wody żywej” (J 4,10).

Kobieta odpowiedziała podobnie jak Nikodem, który słysząc o narodzeniu się na nowo, zapytał:

— „Jakże to się stać może?” (J 3,9).

Samarytanka zapytała:

— „Panie, nie masz nawet czerpaka, a studnia jest głęboka; skądże więc masz tę wodę żywą?” (J 4,11).

W obu przypadkach Jezus wskazywał swoim rozmówcom (w pierwszym przypadku znanemu żydowskiemu nauczycielowi, a w drugim przypadku Samarytance o wątpliwej reputacji) transcendentne23 duchowe prawdy, które każdy powinien usłyszeć i zrozumieć. W każdym przypadku Jezus mówił im właściwie to samo, mianowicie iż potrzebują nawrócenia.

`Jakie jest starotestamentowe tło słów Jezusa o wodzie żywej (zob. Jr 2,13; Za 14,8).`

Woda jest niezbędna do życia — ludzie nie mogą istnieć bez niej — a zatem woda jest mocnym i stosownym symbolem życia wiecznego. Dlatego Jezus powiedział:

— „Ale kto napije się wody, którą Ja mu dam, nie będzie pragnął na wieki, lecz woda, którą Ja mu dam, stanie się w nim źródłem wody wytryskującej ku żywotowi wiecznemu” (J 4,14).

`Przeczytaj J 7,37-38. Co Jezus mówi nam w tych wersetach i jak doświadczamy tego, co On nam tutaj obiecuje?`