---
title:  Świadectwo Samarytan
date:  26/10/2024
---

### Studium Bieżącego Tygodnia
J 4,1-42; 3,26-30; Jr 2,13; Za 14,8; Ez 36,25-27.

> <p>Tekst Pamięciowy</p>
> „I mówili do niewiasty: Wierzymy już nie dzięki twemu opowiadaniu; sami bowiem słyszeliśmy i wiemy, że ten jest prawdziwie Zbawicielem świata” (J 4,42).

Kim byli Samarytanie? Północne królestwo żydowskie zostało podbite przez Asyryjczyków w 722 roku przed Chrystusem. Aby zapewnić polityczną stabilność, Asyryjczycy rozproszyli mieszkańców tego królestwa na terenie całego swojego imperium. Podobnie inne ludy podbite przez Asyrię zostały zmuszone do zamieszkania na terenie północnego królestwa żydowskiego. To właśnie ci poganie byli nazywani Samarytanami, choć praktykowali własną formę religii nawiązującej do religii Izraela.

Relacje między Samarytanami a Judejczykami nie były dobre. Samarytanie usiłowali przeszkodzić w odbudowie świątyni po powrocie Judejczyków z niewoli babilońskiej. Ponadto Samarytanie zbudowali własną świątynię na górze Garizim. Świątynia ta została zburzona przez żydowskiego przywódcę Jana Hirkana w 128 roku przed Chrystusem.

W czasach Chrystusa wrogość między Samarytanami i Żydami utrzymywała się nadal. Żydzi unikali kontaktów z Samarią za wszelką cenę. Choć pewne relacje gospodarcze były podtrzymywane, to jednak wszelka inna współpraca stanowiła temat tabu21 z obu stron. Żydom nie wolno było nic pożyczać od Samarytan ani przyjmować uprzejmości z ich strony. W takim kontekście ewangelista Jan opisuje spotkanie Jezusa z Samarytanką i innymi mieszkańcami samarytańskiego miasta Sychar.