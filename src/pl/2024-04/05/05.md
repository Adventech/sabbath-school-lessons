---
title:  Objawienie Jezusa
date:  30/10/2024
---

`Przeczytaj J 4,16-24. Co uczynił Jezus, by wykazać Samarytance, że wie o niej wszystko? Jak kobieta zareagowała na to?`

Światło było zbyt mocne, by mogła spojrzeć na nie wprost. Choć Samarytanka uznała Jezusa jako Proroka, to jednak starała się uniknąć usłyszenia tego, co On pragnął jej przekazać. By zmienić temat, zadała Jezusowi pytanie dotyczące sporu religijnego między Żydami i Samarytanami o właściwe miejsce oddawania czci Bogu.

Jezus odpowiedział, że Samarytanie nie znają Boga, którego czczą. Ich kult był mieszaniną prawdy — objawionej przez Boga — i pogańskich fałszywych poglądów. Żydzi natomiast czcili Boga — a przynajmniej powinni byli Go czcić — zgodnie z Jego objawieniem. Samarytanom niełatwo było to przyjąć do wiadomości.

Ponadto prawdziwe oddawanie czci Bogu nie jest związane z żadnym konkretnym miejscem na ziemi. Tak więc dyskusja o tym, w jakim miejscu należy oddawać cześć Bogu, jest z założenia jałowa. Ponieważ Bóg jest Duchem, należy Mu oddawać cześć w duchu i prawdzie. Kobieta przyjęła bez zastrzeżeń tę prostą prawdę wyrażoną przez Jezusa i była gotowa słuchać Go dalej.

`Przeczytaj J 4,25-26. W jaki sposób Jezus zdradził Samarytance swoją tożsamość?`

We wszystkich czterech ewangeliach jest to jedyny werset przed procesem Jezusa, gdy oświadczył On wyraźnie i wprost, że jest Mesjaszem. Uczynił to nie wobec wielkiego tłumu czy zgromadzenia najważniejszych osób, ale wobec bezimiennej Samarytanki podczas rozmowy przy studni Jakuba. Jezus troszczy się o każdą samotną duszę, która czuje się wyobcowana i opuszczona.

Tak więc wobec tej kobiety, która nie tylko była obca kulturowo, ale także daleka od wzorca moralności, Jezus otwarcie wyznał, kim jest. Gdy uświadomił jej, że zna jej najmroczniejsze tajemnice, dał jej także powód, by uwierzyć w Niego.

`Jak to wydarzenie uczy nas, że ewangelia musi przełamywać bariery podziałów stworzone przez ludzi?`