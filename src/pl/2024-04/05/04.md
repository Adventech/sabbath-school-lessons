---
title:  Panie, daj mi tej wody
date:  29/10/2024
---

`„I pokropię was czystą wodą, i będziecie czyści od wszystkich waszych nieczystości i od wszystkich waszych bałwanów oczyszczę was. I dam wam serce nowe, i ducha nowego dam do waszego wnętrza, i usunę z waszego ciała serce kamienne, a dam wam serce mięsiste. Mojego ducha dam do waszego wnętrza i uczynię, że będziecie postępować według moich przykazań, moich praw będziecie przestrzegać i wykonywać je” (Ez 36,25-27). Jak Ez 36,25-27 odzwierciedla prawdy, które Jezus pragnął przekazać Nikodemowi i Samarytance?`

W obu przypadkach Jezus starał się przekazać duchowe prawdy, choć posłużył się w tym celu ilustracjami zaczerpniętymi z fizycznego świata.

Żadna z tych osób z początku nie rozumiała, co Jezus ma na myśli. Nikodem dopytywał, jak dorosły człowiek ma się znowu urodzić. Dość sarkastycznie zapytał, czy ma wrócić do łona matki i urodzić się ponownie. Sposób myślenia Nikodema świadczy o tym, że rozumował on na ziemskim poziomie, choć Jezus wyraźnie ukazał mu duchową prawdę. Samarytanka podobnie dosłownie potraktowała słowa Jezusa o wodzie, podczas gdy Jezus wyraźnie miał na myśli duchową rzeczywistość.

Na ofertę żywej wody skierowaną przez Jezusa Samarytanka odpowiedziała:

— „Daj mi tej wody, abym nie pragnęła i tu nie przychodziła, by czerpać wodę” (J 4,15).

Doszła do wniosku, że woda zaoferowana przez Jezusa pozwoli jej zaniechać męczących wędrówek do studni, gdzie była narażona na spotkanie z nieżyczliwymi sąsiadami. To zdumiewające, jak szybko rozmowa przeszła od prośby Jezusa o wodę do prośby kobiety o wodę oferowaną przez Niego.

`Przeczytaj J 4,16. Jak Jezus odpowiedział na prośbę kobiety?`

Jezus nagle zmienił temat rozmowy, wzywając kobietę, by poszła do domu i wróciła z mężem. Skąd ta nagła zmiana tematu? Słowa kobiety świadczyły, że uchyla się od dyskusji o tym, na co Jezus pragnął zwrócić jej uwagę. Jezus czytał w jej sercu. Musiała ona stawić czoła swojej sytuacji, by doświadczyć uzdrowienia. „Zanim ta dusza będzie mogła przyjąć dar, który pragnął jej dać, musi poznać swój grzech i swego Zbawiciela”24.