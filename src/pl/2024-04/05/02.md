---
title:  Okoliczności spotkania
date:  27/10/2024
---

`Przeczytaj J 4,1-4. Co sprawiło, że Jezus przechodził przez Samarię?`

Faryzeusze zauważyli, że uczniowie Jezusa chrzczą więcej ludzi niż uczniowie Jana Chrzciciela. Ta sytuacja mogła doprowadzić do napięcia między naśladowcami Jana Chrzciciela a wyznawcami Jezusa. Uczniowie Jana Chrzciciela w dość naturalny sposób byli zazdrośni o popularność i pozycję swojego nauczyciela (por. J 3,26-30). Jan Chrzciciel zachował się jednak wzorowo, wyraźnie oświadczając, że on ma schodzić ze sceny, a Jezus ma zyskiwać na rozgłosie (zob. J 3,30). Przypuszczalnie w celu uniknięcia zbędnych konfrontacji Jezus opuścił Judeę i udał się do Galilei. Przez Samarię wiodła najkrótsza droga, ale większość Żydów korzystała z okrężnej drogi przez Pereę. Jednak Jezus wybrał drogę przez Samarię, gdyż czekała Go tam misja.

`Przeczytaj J 4,5-9. Jak Jezus skorzystał z okazji, by nawiązać rozmowę z Samarytanką, która przyszła do studni po wodę?`

Studnia Jakuba znajdowała się w pobliżu Sychem, zaś miasteczko Sychar, z którego przyszła Samarytanka, znajdowało się w odległości około półtora kilometra. Jezus siedział przy studni, a uczniowie udali się do miasta, by zakupić żywność. Jezus odczuwał pragnienie, ale nie miał czym zaczerpnąć wody. Gdy Samarytanka przyszła do studni z dzbanem, Jezus poprosił ją, by pozwoliła Mu się napić.

W 3. rozdziale Ewangelii Jana jako zaskakujący jawi się fakt, iż Nikodem, przywódca i nauczyciel żydowski, uniżył się i przyszedł osobiście do Jezusa. Przyszedł nocą, by uniknąć rozgłosu. Ale w 4. rozdziale Ewangelii Jana Samarytanka ukrywa się właśnie w pełnym blasku dnia, przypuszczalnie chcąc uniknąć spotkania z innymi kobietami, które zwykły przychodzić po wodę wczesnym rankiem lub późnym wieczorem, by uniknąć skwaru. W innym razie dlaczego Samarytanka miałaby wybierać się po wodę w środku dnia, gdy panował niemiłosierny upał? Cokolwiek skłoniło ją, by przyjść do studni o tej porze, spotkała tam Jezusa, a to spotkanie zmieniło jej życie.

Jaka scena rozegrała się przy studni? Oto Żydowski Nauczyciel rozpoczyna rozmowę z Samarytanką, i to o podejrzanej reputacji. Trudno było w tamtych czasach wyobrazić sobie większy kontrast! A jednak nawet w takim kontekście dochodzi do niezwykle owocnej rozmowy.

`Jakie tabu panują w twojej kulturze i jak mogą stać na przeszkodzie w świadczeniu o Jezusie? Jak możesz się nauczyć pokonywać tego rodzaju ograniczenia? Podziel się swoimi przemyśleniami podczas wspólnego studium Pisma Świętego.`