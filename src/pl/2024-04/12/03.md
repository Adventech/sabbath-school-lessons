---
title:  Oto człowiek!
date:  16/12/2024
---

`Przeczytaj J 18,38-19,5. Jak Piłat chciał przekonać tłum, by poprosił o uwolnienie Jezusa?`

Piłat zapytał Jezusa, czym jest prawda, ale nie zaczekał na odpowiedź. Zamiast tego wyszedł na zewnątrz, by przekonać tłum. Jednak próba ta nie tylko nie doprowadziła do uwolnienia Jezusa, ale jeszcze bardziej pogorszyła Jego sytuację. Przywódcy religijni zorientowali się, że mogą manipulować namiestnikiem przy pomocy tłumu.

Piłat uciekł się do zwyczaju uwalniania jednego więźnia z okazji święta Paschy i zapytał zgromadzonych ludzi, czy chcą, żeby wypuścił im Króla Żydowskiego. Ku jego zaskoczeniu i jak na ironię tłum zażądał uwolnienia zbójcy, Barabasza, zamiast niewinnego Jezusa.

Potem zaczęło się wyszydzanie i poniżanie Jezusa. Rzymscy żołnierze wcisnęli na Jego głowę wieniec upleciony z ciernistych gałązek, włożyli na Niego purpurowy płaszcz, a potem podchodzili i szyderczo oddawali Mu pokłony jako Królowi Żydowskiemu. Te pokłony żołnierzy były podobne do tych, jakie Rzymianie oddawali cesarzowi, ale tym razem nie wyrażały szacunku, a jedynie pogardę.

Licząc na litość tłumu, Piłat szukał sposobu, by uwolnić Jezusa. Wyprowadził Jezusa na zewnątrz, ubranego w cierniową koronę i purpurowy płaszcz. Jan bez słowa komentarza przedstawił tę scenę, gdy Piłat, wskazując na Jezusa w ośmieszającym królewskim stroju, zawołał do tłumu:

— „Oto człowiek!” (J 19,5).

Przywodzi to na myśl słowa Jana Chrzciciela zapisane w J 1,29:

— „Oto Baranek Boży, który gładzi grzech świata”.

Jak na ironię to rzymski namiestnik przedstawił Izraelowi Mesjasza w królewskim stroju.

Jednak, jak czytamy w J 19,6-16, oszalały tłum domagał się ukrzyżowania Jezusa za to, że mienił się Synem Bożym. Usłyszawszy to, Piłat przeraził się i tym bardziej starał się uwolnić Jezusa. Jednak przywódcy żydowscy przypieczętowali los Jezusa, twierdząc, że kto chce Go uwolnić, sprzeciwia się cesarzowi. Wiedzieli, że aby dowieść swojej wierności wobec cesarza, namiestnik nie może uwolnić kogoś, kto przypisuje sobie rolę władcy. Przywódcy żydowscy oświadczyli nawet, że nie mają króla, ale cesarza. Ich nienawiść do Jezusa była silniejsza niż narodowe dążenia. Aby pozbyć się Galilejczyka, byli gotowi zaprzepaścić nadzieję na narodową autonomię.

`Jakże przerażające jest to, że pogański przedstawiciel władzy państwowej usiłował uwolnić Jezusa, podczas gdy duchowi przywódcy narodu wybranego, którzy powinni byli Go przyjąć, usiłowali doprowadzić do Jego ukrzyżowania! Czego możemy się nauczyć z tej tragicznej lekcji?`