---
title:  'Godzina chwały: krzyż i zmartwychwstanie'
date:  14/12/2024
---

### Studium Bieżącego Tygodnia
J 18,33-19,5.17-22.25-27; Łk 2,34-35; J 20,1-18; 1 Kor 15,12-20.

> <p>Tekst Pamięciowy</p>
> „Rzekł mu tedy Piłat: A więc jesteś królem? Odpowiedział mu Jezus: Sam mówisz, że jestem królem. Ja się narodziłem i na to przyszedłem na świat, aby dać świadectwo prawdzie; każdy, kto z prawdy jest, słucha głosu mego” (J 18,37).

Ukrzyżowanie i zmartwychwstanie Jezusa to zwieńczenie Ewangelii Jana. Pierwsze dziesięć rozdziałów Ewangelii Jana obejmuje okres około trzech i pół roku, a pozostałe dziesięć opisuje wydarzenia, które rozegrały się w ciągu od jednego do dwóch tygodni.

Każda z czterech ewangelii w nieco inny sposób opisuje śmierć Jezusa. Choć ich opisy są zgodne, to jednak każdy ewangelista eksponuje kluczowe punkty szczególnie odpowiadające tematom jego ewangelii. Mateusz podkreśla wypełnienie proroctw biblijnych. Marek zwraca uwagę na paralelizm chrztu i ukrzyżowania Jezusa. Łukasz skupia się na mocy ofiary Chrystusa jako uzdrowieniu i zbawieniu dla ludzkości (dlatego przytacza historię nawróconego łotra).

Jan zaś przedstawia ukrzyżowanie jako intronizację Jezusa, zwłaszcza w powiązaniu z pojęciem godziny, do której nawiązuje szereg razy w swojej ewangelii (zob. J 7,30; 8,20; 12,27). Idea intronizacji jest tu użyta w sposób oczywiście ironiczny, jako że ukrzyżowanie było najbardziej haniebną i poniżającą formą egzekucji stosowaną przez Rzymian. Ten kontrast wskazuje na głęboko ironiczny opis przedstawiony przez Jana — Jezus umiera bowiem w hańbie, ale jednocześnie jest to chwalebna godzina Jego intronizacji jako Zbawiciela.