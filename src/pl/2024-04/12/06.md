---
title:  Jezus i Maria
date:  19/12/2024
---

`Przeczytaj J 20,11-13. Jak opisane zdarzenie wskazuje na to, że Maria Magdalena nie rozumiała, dlaczego grób Jezusa jest pusty?`

Ostatnie nawiązanie do Marii Magdaleny w ewangelii przed tym wydarzeniem dotyczy tego, iż powiadomiła ona Piotra i Jana, że grób Jezusa jest otwarty i pusty (zob. J 20,2). Dwaj uczniowie pobiegli do grobowca, a Maria Magdalena dotarła tam później za nimi. Gdy powróciła, rozpłakała się przy grobie. Niewątpliwie nawykła do płaczu w ciągu ostatnich kilkudziesięciu godzin. Myśl, że ktoś wykradł ciało Jezusa, sprawiła jej kolejną przykrość. Płacząc, zajrzała do grobowca i ku swemu zdumieniu ujrzała dwóch aniołów w białych szatach siedzących tam, gdzie spoczywało ciało Jezusa. Ci zapytali:

— „Niewiasto! Czemu płaczesz?” (J 20,13).

Z bólem odpowiedziała, że płacze, bo zabrano ciało jej Pana i nie wie, gdzie Go położono.

`Przeczytaj J 20,14-18. Jakie radosne zaskoczenie stało się udziałem Marii?`

Wzrokiem rozmytym przez łzy Maria Magdalena spojrzała i zobaczyła kogoś stojącego przed nią. Słowami podobnymi do słów aniołów Nieznajomy zapytał:

— „Niewiasto! Czemu płaczesz? Kogo szukasz?” (J 20,15).

Sądząc, że rozmawia z ogrodnikiem, poprosiła go o informację, gdzie przeniesiono ciało Jezusa. Wtedy Nieznajomy wypowiedział jedno słowo:

— „Mario!” (J 20,16).

Było to objawienie zawarte w jednym słowie, które zmieniło cały świat Marii. Zaskoczona i uradowana Maria zrozumiała, że to zmartwychwstały Jezus mówi do niej. Oddała Mu cześć. Jezus poprosił ją, by Go nie zatrzymywała, gdyż musi jeszcze wstąpić do Ojca. Polecił jej pójść do uczniów i powiedzieć im, że wstępuje do Ojca swego i ich Ojca, do Boga swego i ich Boga (zob. J 20,17). Maria wypełniła swoją misję. Powiedziała uczniom, że widziała Pana i przekazała to, co polecił jej przekazać (zob. J 20,18).

`Przeczytaj 1 Kor 15,12-20. Na co zdałaby się nasza chrześcijańska wiara według apostoła Pawła, gdyby Chrystus nie zmartwychwstał?`