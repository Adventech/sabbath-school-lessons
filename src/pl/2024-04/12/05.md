---
title:  Pusty grób
date:  18/12/2024
---

`Przeczytaj J 20,1-7. Jakie znaczenie ma dla nas wydarzenie opisane w tych wersetach?`

Jezus umarł w piątek po południu i zmartwychwstał wczesnym rankiem w niedzielę. Ponieważ Jego ciało złożono do grobu tuż przed nastaniem szabatu (zob. J 19,42), pominięto zwyczajowe namaszczenie. Chociaż wyznawcy Jezusa miłowali Go, to jednak przestrzegali przykazania sobotniego i odłożyli namaszczenie na pierwszy dzień tygodnia (por. Mk 16,1; Łk 23,56). Wieczorem po szabacie kobiety zakupiły wonności do namaszczenia i udały się do grobu w niedzielę o świcie. Jednak ku swemu zdumieniu zastały grób otwarty i pusty.

Maria Magdalena była jedną z tych kobiet, które jako pierwsze przyszły do grobu. Pobiegła do Piotra i Jana, by powiedzieć im, co ujrzała. Ci dwaj uczniowie ruszyli czym prędzej na miejsce. Jan jako młodszy dobiegł szybciej. Zajrzał do grobowca i ujrzał leżące tam lniane prześcieradła, którymi owinięto ciało Jezusa. Jednak lękał się wejść do środka.

Gdy Piotr przybył na miejsce, wszedł do grobowca i przyjrzał się tkaninom. Zauważył, że chusta, którą owinięto głowę Jezusa, leżała osobno zwinięta.

`Przeczytaj J 20,8-10. Jakie znaczenie miał fakt, iż chusta została złożona, a nie porzucona w nieładzie?`

Gdy Piotr wszedł do grobowca, Jan wszedł za nim. W J 20,8 czytamy, że gdy autor tej księgi ujrzał pusty grób, uwierzył. Dlaczego widok leżących prześcieradeł i złożonej chusty leżącej osobno sprawił, że Jan uwierzył, iż Jezus zmartwychwstał?

Aby odpowiedzieć na to pytanie, musimy zastanowić się, dlaczego grób mógł być pusty. Najbardziej oczywistym przypuszczeniem byłoby to, iż złodzieje cmentarni włamali się do grobowca. Jednak takie wyjaśnienie zawodzi z trzech powodów. Po pierwsze Mateusz napisał, że grób był dobrze strzeżony (zob. Mt 27,62-66), co zupełnie uniemożliwiało rabunek. Po drugie rabusie cmentarni zazwyczaj kradną kosztowności, a nie zwłoki. Po trzecie tacy rabusie działają zwykle w pośpiechu i z pewnością nie składają starannie prześcieradeł pogrzebowych. Nic dziwnego, że gdy Jan ujrzał chustę złożoną starannie i umieszczoną z wyraźną celowością w odpowiednim do tego miejscu, uwierzył, że Jezus zmartwychwstał.