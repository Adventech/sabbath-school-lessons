---
title:  Co to jest prawda?
date:  15/12/2024
---

W J 18,28-32 proces Jezusa nie jest opisany szczegółowo. Jan skupia się na przesłuchaniu Jezusa przed Piłatem.

`Przeczytaj J 18,33-38. O czym Piłat rozmawiał z Jezusem?`

Namiestnik zapytał Jezusa, czy jest On Królem Żydowskim (zob. J 18,33). Jest to pierwsze nawiązanie do tego tytułu, ale nie ostatnie. Wtedy Jezus zapytał Piłata, czy ten pyta o to sam z siebie, czy dlatego, że inni mu o tym powiedzieli. To pytanie Jezusa odwróciło role. Jezus niejako zapytał Piłata, czy ma on pojęcie, kogo przesłuchuje. Czytelnik już wie, że Jezus jest Królem. Czy Piłat także wie o tym?

Piłat wymijająco odpowiedział pytaniem na pytanie:

— „Czy ja jestem Żydem? Naród twój i arcykapłani wydali mi ciebie; co uczyniłeś?” (J 18,35).

Ten unik był podyktowany irytacją z powodu wnikliwego pytania Jezusa. Był to pierwszy krok namiestnika wstecz od prawdy. W ten sposób Piłat pozwolił, by uprzedzenie przyćmiło jego postrzeganie.

Jezus powiedział, że Jego królestwo nie jest z tego świata (zob. J 18,36). Piłat zrozumiał przez to, że Jezus uważa się za Króla (zob. J 18,37). Wtedy Jezus wypowiedział doniosłe oświadczenie, iż urodził się, aby dać świadectwo prawdzie, i że każdy, kto jest z prawdy, słucha Jego głosu (zob. J 18,37).

Wtedy Piłat zapytał:

— „Co to jest prawda?” (J 18,38).

Ale nie zaczekał na odpowiedź. Zamiast tego wyszedł na zewnątrz i próbował uratować Jezusa przed tłumem.

Prawda jest tematem Ewangelii Jana. Będąc wiecznym Słowem (Logosem — zob. J 1,1-5), Jezus jest Światłością i Prawdą. Jest przeciwieństwem ciemności i fałszu. On jest pełen „łaski i prawdy” (J 1,14). Łaska i prawda stały się przez Niego (zob. J 1,17). Jan Chrzciciel „dał świadectwo prawdzie” (J 5,33). Jezus powiedział, że Jego Ojciec jest „godzien wiary” (J 7,28). Jezus usłyszał prawdę od Ojca (zob. J 8,40). Jezus jest Drogą, Prawdą i Życiem (zob. J 14,6). Słowo Boże „jest prawdą” (J 17,17). Mimo zadanego pytania Piłat, wskutek uprzedzenia, wcześniejszych decyzji i nacisku wywieranego na niego, nie skorzystał z okazji, by poznać Prawdę.

`Jak rozumiesz rolę Jezusa jako Prawdy?`