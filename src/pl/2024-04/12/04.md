---
title:  Wykonało się!
date:  17/12/2024
---

Jak czytamy w J 19,17-22, Piłat polecił sporządzić napis po łacińsku, grecku i hebrajsku: „Jezus Nazareński, król żydowski” (J 19,19). Przywódcy religijni zażądali zmiany napisu. Jednak Piłat zlekceważył ich żądania i napis pozostał jako nieme świadectwo prawdy o Jezusie i jasna wskazówka, że na krzyżu Jezus został intronizowany jako Król. Jezus, Prawdziwy Król Żydowski, Król Judejczyków, zawisł na krzyżu jak przestępca.

„Rozkaz umieszczenia napisu nad głową Jezusa pochodził od władzy wyższej niż Piłat i Żydzi. Zgodnie z Bożą zapobiegliwością miało to skłaniać do myślenia i analizowania Pism”49.

`Przeczytaj J 19,25-27. Jaka poruszająca scena z udziałem matki Jezusa rozegrała się na Golgocie?`

Wśród tych, którzy znaleźli się w pobliżu krzyża tamtego dnia, był Jan, umiłowany uczeń, towarzyszący Marii, matce Jezusa, i innym. Wiele lat wcześniej prorok Symeon przepowiedział Marii to tragiczne doświadczenie, gdy wraz z Józefem przyniosła ona Jezusa do świątyni, by Go poświęcić Bogu (por. Łk 2,34-35). Teraz, w godzinie męki, Jezus przemówił do matki: „Niewiasto, oto syn twój!” (J 19,26), mając na myśli Jana.

Natomiast do owego ucznia powiedział:

— „Oto matka twoja!” (J 19,27).

`Przeczytaj J 19,28-30. Co znaczą przedśmiertne słowa Jezusa: „Wykonało się!” (J 19,30)?`

Grecki czasownik telein, znaczący dosłownie: skończyć, dopełnić, zrealizować, użyty w J 19,28 i przetłumaczony tu jako wykonać się, został użyty także w J 19,30. Ponadto związane z nim greckie słowo teleiun, przetłumaczone jako wypełnić się, i znaczące dosłownie: skończyć, uczynić doskonałym, także pojawia się w J 19,28, a to w związku z wypełnieniem proroctw Pisma Świętego. Mimo że scena ukrzyżowania była straszliwym widokiem, wszystko zostało zrealizowane, wykonane i wypełnione.

Gdy Jezus powiedział: „Wykonało się!” (J 19,30), miał na myśli pomyślne zakończenie dzieła, które powierzył mu Ojciec.

`Co dla każdego z nas znaczą słowa Jezusa: „Wykonało się!” (J 19,30)? Co się wykonało i jakie ma to przełożenie na nasze życie i naszą przyszłość?`