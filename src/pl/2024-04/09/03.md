---
title:  Słowa żywota wiecznego
date:  25/11/2024
---

`Przeczytaj J 6,61-68. Gdy Jezus zapytał uczniów, czy chcą Go opuścić, jakie znaczenie miała odpowiedź Piotra?`

Słowa Piotra nawiązujące do życia wiecznego łączą się z tematem, który przewija się przez Ewangelię Jana. Nagromadzenie słownictwa nawiązującego do życia wiecznego występuje w 6. rozdziale Ewangelii Jana w kontekście nakarmienia około pięciu tysięcy mężczyzn (zob. J 6,27.40.47.54.68). Jezus mówi, że jest „chlebem żywota” (J 6,35), co oznacza, że Jego życie, śmierć i zmartwychwstanie są źródłem wiecznego zbawienia.

Wyrażenie życie wieczne i jego odpowiedniki występują co najmniej siedemnaście razy w Ewangelii Jana. Wyrażenie to nie odnosi się do jakiejś duchowej egzystencji czy udziału w wiecznym bezosobowym bycie ani żadnej innej mglistej koncepcji. Odnosi się do życiodajnej mocy przynoszącej zbawienie i nadającej sens naszej egzystencji teraz i w niekończącym się życiu, gdy nasz Pan przyjdzie powtórnie. Jak Jezus stał się prawdziwym ciałem, tak zmartwychwstanie, o którym mówi Jezus, dokona się w czasie i przestrzeni oraz w fizycznym ciele. Jest to powstanie z martwych i powrót do życia, jakie otrzymaliśmy w Edenie.

`Jak otrzymujemy życie wieczne? (Zob. J 3,15-16; 5,24; 6,40.47; 8,31; 12,46; 20,31).`

Wyłącznie przez wiarę wierzymy, że Jezus Chrystus przyszedł, by żyć i umrzeć za nas. Ta wiara staje się naszym udziałem jako dar, ale musimy świadomie wybrać poddanie się Jezusowi, skruchę oraz przyjąć Jego krew dla przebaczenia i oczyszczenia z grzechu.

Gdy Jezus zapytał uczniów, czy i oni chcą od Niego odejść, Piotr odpowiedział:

— „Panie! Do kogo pójdziemy? Ty masz słowa żywota wiecznego” (J 6,68).

W ten sposób wyraził sedno zbawienia i sposób, w jaki je przyjmujemy. Zbawienie nie staje się naszym udziałem przez filozofię, historię czy nauki ścisłe ani żadną inną ludzką wiedzę. Pochodzi ono od Jezusa, który ma w sobie życie wieczne i oferuje je darmo każdemu, kto odpowiada na wezwanie Ducha Świętego i przyjmuje życie wieczne.

`Jak obietnica życia wiecznego wpływa na nasze postrzeganie naszego doczesnego życia? Jak powinna kształtować naszą egzystencję tu i teraz?`