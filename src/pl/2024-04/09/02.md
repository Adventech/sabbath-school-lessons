---
title:  W Nim było życie
date:  24/11/2024
---

W J 1,1 apostoł wyraźnie stwierdza, że Jezus jest Bogiem — Synem Bożym. Tak więc w J 1,4: „W nim było życie, a życie było światłością ludzi”, musi chodzić o boskie życie — niewywiedzione, wieczne i samoistne życie. Ponieważ On ma życie sam w sobie, to może oddać/złożyć życie i wziąć je na nowo (zob. J 10,17). Ponieważ ma życie sam w sobie, to może obdarzyć życiem, kogo zechce (zob. J 5,21; por. J 14,19).

Słowo życie (gr. dzoe) występuje trzydzieści sześć razy w Ewangelii Jana, co stanowi około dwudziestu pięciu procent wszystkich przypadków występowania tego słowa w Nowym Testamencie. W J 1,4-5 — poza tym, że odnosi się do Źródła Życia na naszej planecie — słowo to wiąże się ze zbawieniem. Dalej w Ewangelii Jana idea życia (gr. dzoe) najczęściej dotyczy życia wiecznego, obietnicy zbawienia (zob. J 3,15-16.36; 4,14.36; 6,27.40.47.54.68; 10,27-28). Tak więc Ten, który obdarzył życiem stworzone przez siebie istoty, przynosi upadłej ludzkości także zbawienie, życie wieczne.

`Dlaczego Jezus przyszedł na ziemię? (Zob. J 1,29; 3,16; 6,40; 10,10; 12,27).`

„I jak Mojżesz wywyższył węża na pustyni, tak musi być wywyższony Syn Człowieczy, aby każdy, kto weń wierzy, nie zginął, ale miał żywot wieczny” (J 3,14-15).

Jak miedziany wąż zajął miejsce Izraelitów ukąszonych przez jadowite węże, tak Jezus zajął nasze miejsce — porażonych jadem grzechu. Wziął na siebie karę przeznaczoną dla nas, abyśmy mogli otrzymać życie należące do Niego.

Chrystus pragnie, byśmy mieli życie, i to w obfitości (zob. J 10,10). Zatem „tym (...), którzy go przyjęli, dał prawo stać się dziećmi Bożymi, tym, którzy wierzą w imię jego, którzy narodzili się nie z krwi ani z cielesnej woli, ani z woli mężczyzny, lecz z Boga” (J 1,12-13).

Chrystus przyszedł, by objawić nam Ojca. „Boga nikt nigdy nie widział, lecz jednorodzony Bóg, który jest na łonie Ojca, objawił go” (J 1,18). Widząc charakter Jezusa, możemy ujrzeć charakter Ojca.

`Czego możemy się nauczyć z życia Jezusa o charakterze Ojca? Dlaczego to objawienie jest dobrą nowiną?`