---
title:  Wiara i nowonarodzenie
date:  26/11/2024
---

`Przeczytaj J 1,12-13. Jakie etapy stawania się chrześcijaninem są tutaj przedstawione?`

Jan napisał swoją ewangelię, byśmy uwierzyli w Jezusa i, wierząc w Niego, mieli życie wieczne w Jego imieniu (zob. J 20,31). W J 1,12-13 proces ten jest opisany jako składający się z dwóch etapów. Po pierwsze przyjmujemy Jezusa, to znaczy wierzymy w Niego. Po drugie On daje nam prawo stać się dziećmi Bożymi, czyli, jak napisał Jan w J 1,13, narodzonymi z Boga. Tak więc istnieją dwie strony stawania się chrześcijaninem — ludzka i boska. Musimy uwierzyć, postępując zgodnie z wiarą, przyjąć Jezusa jako Zbawiciela i otworzyć się na światło prawdy, ale tylko On może odrodzić nasze serca.

Wiara jest darem Boga przyjmowanym przez słuchanie Jego Słowa (zob. Rz 10,17). „Aby mieć prawdziwą i trwałą wiarę w Chrystusa, musimy poznać Go takiego, jak został On przedstawiony w Jego Słowie”33. „Duch działający na ludzki umysł i oświecający go tworzy wiarę w Boga”34.

Ci, którzy wierzą w Syna Bożego i przyjmują Go jako Mesjasza, otrzymują życie wieczne. Jan kładzie także nacisk na przyjęcie oraz wiarę w słowo wypowiedziane przez Jezusa (zob. J 5,24.38.47). Rolą Ducha Świętego jest przekonywanie (zob. J 16,7-8; por. Rz 8,16).

`Przeczytaj Rz 8,16. Jaka zasada dotycząca zbawienia w Jezusie została wskazana w tym wersecie?`

Wiara, biblijna wiara oparta na działaniu Ducha Świętego w sercu, jest podstawą naszego wierzenia. „Wiara (...) jest wielkim błogosławieństwem — okiem, które widzi, uchem, które słyszy”35.

Humanistyczne podejście do wiary zakłada, że musimy znaleźć podstawę, kryteria wiary, a dopiero potem uwierzyć. W przeciwieństwie do tego biblijne podejście polega na tym, że wiara jest podstawą, darem od Boga (zob. Ef 2,8; 1 Kor 1,17-24; 2,1-6). Zaczynamy od podstawy wiary, a potem wzrastamy w zrozumieniu i łasce.

`Jak odpowiedziałbyś na pytanie, na czym opiera się twoja wiara?`