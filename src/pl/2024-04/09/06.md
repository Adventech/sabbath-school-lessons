---
title:  Potępienie
date:  28/11/2024
---

„Kto wierzy w niego, nie będzie sądzony; kto zaś nie wierzy, już jest osądzony dlatego, że nie uwierzył w imię jednorodzonego Syna Bożego. (...). Każdy bowiem, kto źle czyni, nienawidzi światłości i nie zbliża się do światłości, aby nie ujawniono jego uczynków. Lecz kto postępuje zgodnie z prawdą, dąży do światłości, aby wyszło na jaw, że uczynki jego są dokonane w Bogu” (J 3,18.20-21; por. J 1,10).

`Dlaczego ludzie zostaną osądzeni? (Zob. J 3,18.36; 5,24.38; 8,24; 12,47).`

Odrzucenie Jezusa Chrystusa, Światłości Świata, pozostawia nas otwartymi na wątpliwości i pokusy diabła. Jest to jak odwrócenie się od światła ku ciemności.

Ewa otrzymała światło dotyczące postępowania w związku z drzewem w środku ogrodu Eden. Szatan jednak kusił ją do tego, by zwątpiła w to światło. Poddała ona słowo Boże próbie rozumowania, iż miłujący Bóg nie pozwoli zginąć istotom, które stworzył. Oparła się na informacjach, jakich dostarczały jej zmysły. Wąż zjadł owoc i uzyskał zdolność mówienia. Być może zatem wąż ma rację? Jeśli ja także zjem owoc, być może stanę się taka, jak Bóg! Uległszy zwiedzeniu, odwróciła się od światła. Jej mąż wybrał podobną drogę.

`Przeczytaj Mt 4,1-4. Jakimi zasadami kierował się Chrystus podczas kuszenia na pustyni, by odnieść zwycięstwo nad zwiedzeniami szatana?`

Chrystus miał do dyspozycji to samo narzędzie humanistycznego sposobu myślenia, jakim posłużyli się Adam i Ewa, mieszkańcy przedpotopowego świata, oraz Izraelici w Kadesz-Barnea. Mógł pytać, dlaczego miłujący Bóg pozostawił swojego Syna na pustyni przez czterdzieści dni i nocy bez pokarmu i ochrony. Mógł także usiłować dowieść swojego boskiego synostwa, zamieniając kamienie w chleb! Zamiast tego posłużył się Słowem Bożym. Działał zgodnie z wymogami nieba, wbrew ziemskiemu wzorcowi myślenia. Jakże łatwo mógł usprawiedliwić swoją niewłaściwą decyzję, podobnie jak czyni to wielu ludzi, w tym także wierzących!