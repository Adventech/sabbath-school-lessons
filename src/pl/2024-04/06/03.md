---
title:  Nowe zrozumienie Mesjasza
date:  04/11/2024
---

`Przeczytaj J 1,32-36. Co Jan Chrzciciel mówił o Jezusie i jak rozbieżne było to z mesjańskimi oczekiwaniami ludu Bożego w tamtym czasie?`

Żydzi czekali na Mesjasza, który wyzwoli ich spod panowania Rzymu. Żyjąc od urodzenia pod pogańską okupacją, Żydzi wierzyli, że Mesjasz nie tylko pokona Rzym, ale także uczyni ich, Judejczyków, największym i najpotężniejszym narodem na ziemi. Tak więc słowa Jana Chrzciciela, w których nazwał Jezusa Barankiem Bożym, choć bezpośrednio wskazywały na Jego pojednawczą ofiarę, zapewne nie zostały właściwie zrozumiane przez większość zgromadzonego ludu. Ci, którzy je usłyszeli, nie mogli pojąć, o czym Jan Chrzciciel mówi.

Tak więc apostoł Jan przy pomocy swojej ewangelii pragnął zmienić ich rozumienie Mesjasza, aby Jego rodacy mogli pojąć, że Jezus wypełnił proroctwa o mającym przyjść Królu i dziele, jakiego miał On dokonać. Przyszedł On nie jako polityczny i wojskowy wódz, ale jako Ten, który ofiarował samego siebie za grzechy ludzkości. Taki był Jego cel. Dopiero gdy plon dzieła zbawienia zostanie zebrany, nastanie ostatecznie Królestwo Boże w całej pełni (zob. Dn 7,18).

„Podczas chrztu Jezusa, gdy Jan Chrzciciel wskazał na Niego jako na Baranka Bożego, na dzieło Mesjasza padło nowe światło. Myśl proroka została skierowana ku słowom Izajasza: »…jak jagnię na rzeź prowadzone« (Iz 53,7)”26.

W J 1,31 Jan Chrzciciel mówi:

— „Ja go nie znałem”.

Skąd zatem Jan Chrzciciel dowiedział się, że Jezus jest Mesjaszem? Otóż Pan, który posłał Jana Chrzciciela, zapowiedział mu:

— „Ujrzysz tego, na którego Duch zstępuje i na nim spocznie, Ten chrzci Duchem Świętym” (J 1,33).

A Jan Chrzciciel widział to i złożył „świadectwo, że ten jest Synem Bożym” (J 1,34). Mówiąc innymi słowy, Bóg objawił Janowi Chrzcicielowi, że Jezus jest Mesjaszem.

Chrystus „jest mocą Bożą i mądrością Bożą” (1 Kor 1,24). Świadomość, iż Jezus jest Chrystusem, pochodzi od Boga i jest udzielana przez przekonującą moc Ducha Świętego. Ten temat często pojawia się w Ewangelii Jana. Zbawienie nie przychodzi przez ludzką filozofię, naukę czy wyższe wykształcenie. Przychodzi od Boga i jest dawane w darze tym, którzy korzą swoje serca przed Stwórcą w wierze i posłuszeństwie Zbawicielowi.

`Jak moglibyśmy poznać prawdę o Jezusie jako pojednawczej ofierze, gdyby prawda ta nie została nam objawiona? Dlaczego więc poznanie Biblii i jej nauki o Jezusie jest tak istotne?`