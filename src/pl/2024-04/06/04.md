---
title:  Akceptacja i odrzucenie
date:  05/11/2024
---

W lekcji drugiej mówiliśmy o nakarmieniu około pięciu tysięcy mężczyzn opisanym w 6. rozdziale Ewangelii Jana, ale pominęliśmy finał tego wydarzenia, który przestudiujemy teraz.

`Przeczytaj J 6,51-71. Czego, według Jezusa, nie potrafili przyjąć ci, którzy Go słuchali?`

Po cudownym nakarmieniu przez Jezusa tłum był gotowy obwołać Go królem (zob. J 6,1-15). Mówiąc do tych ludzi później w synagodze w Kafarnaum, Jezus wyjaśnił im duchowe znaczenie tego cudu:

— „Ja jestem chlebem żywota” (J 6,35).

Dodał, że chlebem, który da życie światu, będzie Jego życie ofiarowane dla zbawienia ludzkości (zob. J 6,51).

Te słowa uświadomiły słuchaczom, że Jezus nie będzie ich upragnionym ziemskim królem. Nie pasował do ich przyziemnych oczekiwań. Odmówili więc nawrócenia, które zmieniłoby ich sposób myślenia tak, iż przyjęliby Jezusa jako Mesjasza. W tym czasie opuściło Go wielu Jego wyznawców (zob. J 6,66).

Z ludzkiego punktu widzenia musiało to być trudne dla Jezusa. Akceptacja ze strony ludzi zawsze jest miła. Kto nie lubi być lubianym? Jednak gdy ludzie odwracają się od nas i odrzucają nasze zasady, czujemy się przygnębieni. Widząc tłum odchodzący od Niego, Jezus zapytał swoich dwunastu uczniów, czy i oni chcą odejść.

Właśnie wtedy Piotr wygłosił swoje zdumiewające wyznanie, kolejne świadectwo o Jezusie:

— „Panie! Do kogo pójdziemy? Ty masz słowa żywota wiecznego. A myśmy uwierzyli i poznali, że Ty jesteś Chrystusem, Synem Boga żywego” (J 6,68-69).

Uczniowie wędrowali z Jezusem przez kilka lat, byli świadkami Jego cudów i słuchali Jego kazań. Z doświadczenia wiedzieli, że nikt nie może się z Nim równać. Nabrali przekonania, że chociaż pewne sytuacje wydawały się im niezrozumiałe, to jednak Jezus musi być Mesjaszem. Zdawali sobie sprawę z tego, że nie do końca pojmują cel Jego przyjścia. Dopiero po Jego śmierci i zmartwychwstaniu zaczęli pełniej rozumieć, do czego zmierzała ziemska misja Jezusa.

`Czego możemy się nauczyć z tego wydarzenia o tym, że większość często się myli? Dlaczego powinniśmy o tym pamiętać, szczególnie w związku z tymi elementami naszej wiary, które nie są popularne wśród większości, nawet wśród większości chrześcijan?`