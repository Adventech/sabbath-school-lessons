---
title:  Świadectwo Ojca
date:  06/11/2024
---

Ewangelia Jana zaczyna się od prologu poświęconego Słowu (Logosowi), które było z Bogiem, to znaczy z Bogiem Ojcem (zob. J 1,1). Gdy Słowo stało się ciałem, Duch Święty zaświadczył o Jezusie, spoczywając na Nim podczas chrztu (zob. J 1,32-34). Ale Ojciec także świadczy o Jezusie podczas Jego ziemskiej misji.

`Przeczytaj J 5,36-38. Co Jezus mówi o Bogu Ojcu w tych wersetach?`

Jezus łączył Ojca z dziełami i cudami, których dokonywał. Wyraźnie oświadczył, że to Ojciec Go posłał i zaświadczył o Nim.

`Przeczytaj Mt 3,17; 17,5; Mk 1,11; Łk 3,22 (zob. także 2 P 1,17-18). Co Ojciec mówi o Jezusie?`

Przy chrzcie Jezusa Ojciec i Duch Święty towarzyszyli Synowi podczas tej ważnej uroczystości rozpoczynającej misję Jezusa. Ojciec oświadczył, że Jezus jest Jego umiłowanym Synem, w którym ma upodobanie. Jednak w rozstrzygającym okresie misji Chrystusa Ojciec przemówił ponownie, co zanotował Jan w swojej ewangelii.

W ostatnich dniach misji Jezusa zbliżały się jej kulminacyjne wydarzenia. Przywódcy religijni, nie mogąc skutecznie przeciwstawić się Jezusowi (zob. J 12,19), postanowili Go uśmiercić i byli w tym postanowieniu gorliwi, jak nigdy dotąd. Tłumy przejawiały entuzjazm wobec Jezusa, zwłaszcza w miarę jak coraz więcej ludzi słyszało świadectwo tych, którzy widzieli, jak wskrzesił On Łazarza (zob. J 12,17-18). Coraz więcej wyznawców podążało za Zbawicielem. Nawet Grecy, którzy przybyli na święto, pragnęli ujrzeć Jezusa.

Wtedy to, w odpowiedzi na słowa Jezusa w J 12,28: „Ojcze, uwielbij imię swoje!”, Ojciec przemówił z nieba:

— „I uwielbiłem, i jeszcze uwielbię”.

Jak zauważyliśmy, godziną chwały Jezusa była Jego męka i śmierć na krzyżu. Tak więc świadectwo Ojca o Jezusie wskazuje na wielką ofiarę Baranka Bożego za grzechy ludzkości. Ofiara ta jest zwieńczeniem Jego ziemskiej misji. Jego śmierć za nas jest zapłatą za wszystkie grzechy ludzkości, a gdy jesteśmy w Nim przez wiarę, nie musimy ponieść kary za nasze grzechy.