---
title:  Świadectwo tłumu
date:  07/11/2024
---

„A w ostatnim, wielkim dniu święta stanął Jezus i głośno zawołał:

— Jeśli kto pragnie, niech przyjdzie do mnie i pije. Kto wierzy we mnie, jak powiada Pismo, z wnętrza jego popłyną rzeki wody żywej” (J 7,37-38).

Jan zapisał wiele śmiałych wypowiedzi Jezusa o Nim samym — o Jego tożsamości i Jego dziele.

Powyższe słowa zacytowane z J 7,37-38 to kolejny przykład tego, co Jezus twierdził o sobie oraz o tym, czego dokona dla tych, którzy przychodzą do Niego. Było to oświadczenie, które musiało wywołać zdumienie słuchaczy.

`Gdy Jezus przemówił do Żydów uczestniczących w Święcie Namiotów, jak odpowiedziało na to wielu słuchających Go w tłumie? (Zob. J 7,37-53).`

Jedni stwierdzili, że to Prorok, którego Mojżesz przepowiedział przed wiekami (zob. Pwt 18,15-19). Drudzy byli przekonani, że Jezus jest Mesjaszem. Jednak znaleźli się i tacy, którzy przytoczyli argument, iż Mesjasz nie będzie pochodził z Galilei, ale z rodu Dawida i urodzi się w Betlejem. Niestety, nie wiedzieli, że Jezus spełnia wszystkie te warunki (por. 1. i 2. rozdział Ewangelii Mateusza)!

Nawet słudzy, którzy mieli aresztować Jezusa, byli pod wrażeniem Jego sposobu zachowania i potoczystości wypowiedzi. Faryzeusze, słysząc to, oburzyli się na nich i zapytali:

— „Czy kto z przełożonych lub z faryzeuszów uwierzył w niego?” (J 7,48).

To pytanie faryzeuszy dało Janowi okazję, by ponownie wprowadzić do ewangelicznego sprawozdania Nikodema, który po swoim spotkaniu z Jezusem starał się chronić Go przed wrogami:

— „Czy Prawo nasze potępia człowieka, zanim go wpierw nie przesłucha i zbada, co on czyni?” (J 7,51 BT).

Czy Nikodem przyjął Jezusa jako Mesjasza? Choć to sprawozdanie nie dowodzi, że tak było, to jednak po śmierci Jezusa (zob. J 19,39-40) Biblia daje nam dowód, że Nikodem rzeczywiście uwierzył w Jezusa. Zatem rzeczywiście przynajmniej jeden z faryzeuszy uwierzył w Niego.

`Przeczytaj J 7,49. Jak słowa przywódców świadczyły o ich pogardzie dla mas podążających za Jezusem? Jaka nauka dla nas płynie z ich postawy?`