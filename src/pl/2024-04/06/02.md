---
title:  Duchowa pokora — kolejne świadectwo Jana Chrzciciela
date:  03/11/2024
---

W drugiej lekcji tego kwartału mówiliśmy o świadectwie Jana Chrzciciela, które doprowadziło do Jezusa Jego pierwszych uczniów — Andrzeja i Jana oraz Piotra, Filipa i Natanaela. Można byłoby się spodziewać, że po wydaniu tego świadectwa Jan Chrzciciel zejdzie ze sceny publicznych wydarzeń. Jednak postać Jana Chrzciciela pojawia się jeszcze kilkakrotnie w Ewangelii Jana.

`Przeczytaj J 3,25-36. W jaki sposób Jan Chrzciciel porównał siebie z Jezusem?`

Między uczniami Jana Chrzciciela a jakimiś anonimowymi żydowskimi nauczycielami doszło do dyskusji w kwestii ceremonialnych oczyszczeń, w tym przypuszczalnie skuteczności chrztu (por. Mk 1,4-5). Ciekawe, że gdy uczniowie przyszli do Jana Chrzciciela, niewątpliwie po to, by wyjaśnić tę kwestię, wspomnieli o Jezusie, mówiąc:

— „Oto On chrzci i wszyscy idą do niego” (J 3,26).

Nietrudno przeczytać między wierszami, że nie byli oni zadowoleni z utraty wpływu swojego nauczyciela, z którym się utożsamiali.

Jan Chrzciciel mógłby łatwo poddać się uczuciu zazdrości, ale nie zamierzał tego uczynić, bo dobrze rozumiał swoją misję. Przypomniał więc swoim uczniom, że nigdy nie twierdził, iż jest Chrystusem. Przeciwnie — przyszedł, by wskazać Mesjasza, przygotować drogę dla Niego i złożyć świadectwo o Nim (zob. J 1,6-8).

Posługując się ilustracją zaślubin, porównał siebie do przyjaciela oblubieńca, a Jezusa — do samego oblubieńca. Oblubienicą w tym porównaniu jest lud Boży (por. Oz 2,18-25; Iz 62,1-5). Następnie Jan Chrzciciel wypowiedział słowa świadczące o jego prawdziwej wielkości:

— „On musi wzrastać, ja zaś stawać się mniejszym” (J 3,30).

W J 3,31-36 autor kontynuuje porównanie między Jezusem a Janem Chrzcicielem, wykazując wyższość Mesjasza nad Jego poprzednikiem. Swoim świadectwem o Jezusie Jan Chrzciciel podkreśla ideę wydawania świadectwa. Ci, którzy przyjmują to świadectwo i wierzą w Jezusa, mają życie wieczne. Na tych, którzy Go nie przyjmują, ciąży gniew Boży. Tak mówi ten fragment ewangelii. Bóg miłuje ludzi i dlatego posłał swojego Syna, by ich odkupił (zob. J 3,16-17). Jednak ci, którzy odrzucają dar zbawienia, będą musieli sami zapłacić karę za swoje grzechy, a karą za grzech jest wieczna śmierć.

`Jak możemy się nauczyć lekcji pokory zarówno wobec Boga, jak i bliźnich? Co możemy przyjąć z przykładu Jana Chrzciciela, aby posiąść prawdziwą duchową pokorę?`