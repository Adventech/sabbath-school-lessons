---
title:  Spotkanie w Galilei
date:  22/12/2024
---

`Przeczytaj J 21,1-19. Jakie ważne prawdy zostały objawione w tym fragmencie Ewangelii Jana, zwłaszcza dotyczące łaski Bożej i ludzkiej pokory?`

20. rozdział Ewangelii Jana kończy się podsumowaniem celu księgi, co powinno stanowić logiczne zakończenie całej księgi, ale to nie jest jej ostatni rozdział. 21. rozdział Ewangelii Jana ukazuje niektórych z uczniów łowiących ryby w Galilei. Piotr zaproponował, by wypłynęli nocą na połów. Wydaje się, że uczniowie wrócili do dawnego zajęcia, czyli łowienia ryb. Jednak tamtej nocy nic nie złowili.

Rankiem pewien tajemniczy nieznajomy zawołał z brzegu jeziora, by zarzucili sieć z prawej strony łodzi. Uczynili to wbrew pozornej bezsensowności tej rady, a sieć napełniła się rybami tak, że nie mogli jej wciągnąć do łodzi. To wydarzenie przypomniało im podobne wydarzenie z początku misji Jezusa (zob. Łk 5,1-11). Jan jako pierwszy rozpoznał, że owym nieznajomym jest sam Jezus. Powiedział o tym Piotrowi, a ten natychmiast wskoczył do wody i popłynął do brzegu.

Jezus zadał Piotrowi trzy pytania o to, czy Piotr Go miłuje. Przed ukrzyżowaniem Jezusa Piotr zarzekał się, że jest gotowy oddać życie za Niego (zob. J 13,37). Wtedy Jezus przepowiedział, że Piotr trzykrotnie wyprze się Jezusa (zob. J 13,38). Podczas spotkania w Galilei Piotr nie był już tak pewny siebie, ale opierał swoją ufność wyłącznie na Jezusie:

— „Panie! Ty wszystko wiesz, Ty wiesz, że cię miłuję” (J 21,17).

Niektórzy zwracają uwagę na fakt, iż zadając pytania Piotrowi, Jezus użył (z wyjątkiem ostatniego pytania) greckiego czasownika agapan przetłumaczonego jako miłować (BW), zaś Piotr za każdym razem odpowiadał greckim czasownikiem filein, także przetłumaczonym jako miłować (BW), ale odnoszącym się do uczucia przyjaźni. Wynika z tego, iż Piotr nie ośmielił się stwierdzić, iż miłuje Pana w najwyższym stopniu.

Odpowiedzi Piotra świadczą o jego pokorze. Mając w pamięci swój upadek, Piotr pokornie unikał wielkich słów, bo nie śmiał przypisywać sobie zbyt wiele. Jezus wyraził uznanie dla tej pokory, która stała się istotnym warunkiem przywrócenia Piotra do służby Bożej. Niewątpliwie pokora jest jedną z najważniejszych kwalifikacji do służby Bożej, gdyż uwaga tych, którzy służą Bogu, ma być skupiona na Jezusie Chrystusie, a nie na tych, którzy Jemu służą.

Przywrócenie Piotra do służby Bożej i jego przywódcza rola w Kościele wczesnochrześcijańskim to jedne z najmocniejszych dowodów, iż Jezus zmartwychwstał. Trudno byłoby sobie wyobrazić istotną rolę Piotra w ruchu chrześcijańskim, gdyby Jezus w obecności innych uczniów nie przywrócił go do służby Bożej.

`Dlaczego pokora jest tak niezbędna dla każdego, kto pragnie poznać Pana? W świetle ofiary Chrystusa złożonej na krzyżu, czym każdy z ludzi może się chlubić?`