---
title:  Patrzenie na Jezusa
date:  23/12/2024
---

`Przeczytaj J 21,20-22. Jakie pytanie Piotra świadczyło o jego błędnym rozumowaniu? Jak Jezus naprowadził go na właściwą drogę?`

Jezus przywrócił Piotra do służby Bożej i polecił mu:

— „Pójdź za mną” (J 21,19).

W tym przypadku chodziło przypuszczalnie o rzeczywistą fizyczną przechadzkę z Jezusem po plaży. Gdy Piotr się odwrócił, ujrzał Jana również podążającego za Jezusem, więc zapytał o niego:

— „Panie, a co z tym?” (J 21,21).

Gdy Jezus przywrócił Piotra do służby Bożej, przepowiedział mu, jakiego rodzaju śmiercią umrze (zob. J 21,18). Wydaje się, iż Piotr martwił się o to, jaki koniec czeka Jana. Jednak Jezus skierował uwagę Piotra wyłącznie na podążanie za Nim i uświadomił mu, że nie ma potrzeby martwić się o innych uczniów.

`Przeczytaj J 21,23-25. W jaki sposób słowa Jezusa były potem błędnie interpretowane przez chrześcijan? Jak apostoł Jan wyjaśnił to nieporozumienie?`

Wielu chrześcijan błędnie zrozumiało słowa Jezusa:

— „A gdybym zechciał, aby ten pozostał, aż przyjdę, co ci do tego? Ty chodź za mną!” (J 21,22).

Pojmowali je oni jako zapowiedź, iż Jezus przyjdzie powtórnie, zanim Jan umrze. W miarę upływu czasu, gdy Jan się starzał, ludziom tym coraz bardziej zagrażał kryzys wiary, gdyby Jan umarł (co oczywiście wreszcie nastąpiło), a Jezus nie przyszedłby powtórnie. Jan wyjaśnił to nieporozumienie, wskazując, że Jezus jedynie przedstawił hipotezę, a nie proroctwo o tym, co ma nastąpić.

Konieczność skupienia wzroku na Jezusie zamiast na innych ludziach jest mocnym wstępem do pozostałych części tej lekcji. Tylko Jezus jest naszym Zbawicielem. Ludzie z reguły zawodzą, a nawet ranią nas czasami.

Prawdy poruszane w częściach lekcji na wtorek, środę i czwartek dotyczą kwestii zrozumienia Słowa Bożego w celu poznania Jezusa i podążania za Nim, gdyż tylko On jest naszym Panem i Wodzem, bez względu na to, jaką pomoc, jaką radę i jakie kierownictwo otrzymujemy od ludzi.

`Ile razy zdarzyło ci się, że ludzie, na których polegałeś, zawiedli cię? Jakiej trudnej lekcji nauczyłeś się z tych doświadczeń?`