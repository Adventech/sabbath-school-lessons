---
title:  Światłość i ciemność
date:  24/12/2024
---

`Przeczytaj J 1,4-10; 3,19-21; 5,35; 8,12; 9,5; 11,9-10; 12,35. Jaki ogromny kontrast jest przedstawiony w tych wersetach i dlaczego ma on zasadnicze znaczenie dla zrozumienia prawdy?`

Świat znajduje się w ciemności. Odwraca się od światła i nie może sam z siebie znaleźć drogi do prawdziwego Boga, osobowego Boga, Stwórcy, Objawiciela i Odkupiciela.

„Ludzkość nie może bowiem sama posiąść wiedzy o boskości. »Wyższa jest niż niebiosa — cóż poczniesz? Głębsza jest niż kraina umarłych — cóż ty wiesz?« (Hi 11,8). Jedynie Duch Święty może odkryć nam głębię spraw Bożych, których »oko nie widziało i ucho nie słyszało, i co do serca ludzkiego nie wstąpiło (...). Albowiem nam objawił to Bóg przez Ducha; gdyż Duch bada wszystko, nawet głębokości Boże« (1 Kor 2,9-10)”52.

Jedynie Jezus Chrystus „objawił go” (J 1,18), to jest Ojca. Autor ewangelii użył tu znanego nam już greckiego czasownika eksegeisthai53. Jan przedstawia Jezusa jako Niebiańskiego Posłańca, który wyjaśnia, co znaczy poznanie Boga. Jedynie przez Jezusa możemy prawdziwie poznać Boga.

`Przeczytaj J 8,42-44. Jak Jezus opisał fałszywą podstawę, na której żydowscy przywódcy religijni opierali swoją wiarę?`

Ci, którzy nie opierają się na prawdzie, mówią jedynie od siebie. Patrzą na znaczenie tekstu biblijnego wyłącznie z ludzkiego punktu widzenia. W przeciwieństwie do tych ludzi musimy przyjąć fakt, iż Chrystus jest Światłością Świata. Musimy podążać za Nim w naszym interpretowaniu Jego Słowa. Diabeł mówi „od siebie” (J 8,44). Jeśli nie jesteśmy uważni oraz nie podporządkowujemy się w wierze i posłuszeństwie Bogu, grozi nam podobny błąd — czytanie Słowa Bożego jedynie według naszych pragnień, zachcianek i poglądów, co bywa łatwiejsze, niż możemy to sobie uświadomić.

`Jak reagujesz na prawdy, które są dla ciebie niewygodne? Jak powinieneś na nie reagować?`