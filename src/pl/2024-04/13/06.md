---
title:  Trwanie w Jezusie
date:  26/12/2024
---

`Przeczytaj J 12,32. W jaki sposób to znamienne stwierdzenie opisuje autorytet Jezusa Chrystusa?`

Jak zauważyliśmy już w lekcjach tego kwartału, Ewangelia Jana prowadzi nas do Jezusa, ale jedynie pod warunkiem, że pragniemy poznać Boga i czynić Jego wolę. W Ewangelii Jana ludzie, którzy spotkali Jezusa, albo przyjmowali światło i wzrastali, albo odrzucali światło i stawali się niewidomi duchowo. Nikodem, Samarytanka, dworzanin, paralityk przy sadzawce Beteździe, około pięć tysięcy mężczyzn nakarmionych pięcioma chlebami i dwiema rybami, bracia Jezusa, przywódcy religijni, niewidomy od urodzenia, Maria i Marta, Piłat — wszyscy ci ludzie spotkali Jezusa i podjęli decyzję, czy przyjąć prawdę i światło, które On przyniósł, czy je odrzucić.

Teologia z niskości zaczyna się od ludzkiej argumentacji mającej na celu ustalenie i zbadanie istnienia i natury Boga. Ludzki punkt widzenia — błędny, przewrotny i pełen uprzedzeń — jest stawiany ponad tym, co boskie, święte, doskonałe i nieomylne. Teologia z niskości z pewnością wyprowadzi ludzi na manowce, jak wielokrotnie działo się to w przeszłości i będzie się działo w przyszłości (zob. Ap 14,1-12), gdy ludzka mądrość, usiłując zastąpić boską mądrość, będzie się starała narzucić całej ludzkości fałszywy kult.

`Przeczytaj J 15,1-11. Co jest tajemnicą duchowego wzrastania i zdrowia?`

Tą tajemnicą jest zachowanie łączności z Jezusem. On jest Słowem Bożym, Chlebem Żywota, Światłością Świata, Bramą Owiec, Dobrym Pasterzem, Zmartwychwstaniem, Drogą, Prawdą, Życiem oraz Prawdziwym Krzewem Winnym.

Osoby Bóstwa i Ich Słowo, Biblia, są jak potężny magnes. Jeśli się nie opieramy, przyciągają nas do siebie. „Głos Boga przemawia do nas przez Jego Słowo. Będziemy słyszeć wiele głosów, ale Chrystus powiedział, że mamy się ich wystrzegać, gdy mówią:

— Tu jest Chrystus.

Albo:

— Tam jest Chrystus.

Jak możemy rozpoznać, że nie ma w nich prawdy, jeśli nie dzięki testowaniu wszystkiego przy pomocy Pisma Świętego?”55. Musimy podporządkować nasze poglądy prawdzie objawionej w Słowie Bożym.