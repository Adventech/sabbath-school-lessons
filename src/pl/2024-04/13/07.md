---
title:  Do Dalszego Studium
date:  27/12/2024
---

Boży punkt widzenia znacząco różni się od ludzkiego. Bóg dzieli się z nami swoim spojrzeniem przez swoje Słowo, Biblię, w mocy Ducha Świętego. Do nas należy wybór, czy chcemy chodzić w ciemności, czy też przyjmiemy światło płynące od Jezusa Chrystusa jako objawionego w Słowie Bożym.

Z tym wyborem nierozerwalnie wiąże się osobiste poddanie się Jezusowi Chrystusowi, Synowi Bożemu, Odkupicielowi Ludzkości. Przez moc Ducha Świętego Bóg Ojciec objawił nam w życiu, śmierci i zmartwychwstaniu Jezusa głębię swojej miłości. Możemy poznać Jezusa, gdyż Jego życie, śmierć i zmartwychwstanie zostały opisane w Słowie Bożym.

„Aniołowie Boży stale wędrują z ziemi do nieba i z nieba na ziemię. Cuda Chrystusa dla uciśnionych i cierpiących były dokonywane mocą Boga za pośrednictwem aniołów. Wszelkie błogosławieństwo Boże otrzymujemy dzięki Chrystusowi za pośrednictwem Jego niebieskich wysłanników. Przyjmując człowieczeństwo, nasz Zbawiciel połączył swe interesy z interesami synów i córek Adama, podczas gdy przez swą boskość dotyka tronu Bożego. W ten sposób Chrystus staje się Pośrednikiem w komunikacji ludzi z Bogiem i Boga z ludźmi”56.

**Pytania Do Dyskusji**

`1. Ze wszystkich historii zapisanych w Ewangelii Jana, która przemawia do ciebie najmocniej o miłości Boga i o Jego charakterze? Przedstaw uczestnikom wspólnego studium Pisma Świętego, dlaczego właśnie ta historia jest dla ciebie tak ważna i fascynująca?`

`2. W jaki praktyczny sposób możemy poszukiwać prawdy?`

`3. Dlaczego zazwyczaj trudno jest nam ustąpić ze stanowiska arbitra decydującego, co jest prawdą? Czy możemy to uczynić w pełni, czy też nasze człowieczeństwo zawsze w jakimś stopniu będzie wpływać na nasze postrzeganie Pisma Świętego? Dlaczego musimy uznać ten fakt i jak pokora pomaga nam podporządkować nasze uprzedzenia Słowu Bożemu?`

`4. Historia zachodniego chrześcijaństwa jest pełna przerażających przykładów tego, co działo się, gdy Słowo Boże czyniono przedmiotem politycznych rozgrywek i podporządkowywano ludzkim uprzedzeniom. Jakie tego rodzaju przykłady możesz przytoczyć i czego możemy się z nich nauczyć o tym, jak niebezpieczna jest dominacja ludzkiego punktu widzenia w kwestii interpretowania Biblii?`

`5. Podsumuj własnymi słowami szeroki obraz Ewangelii Jana. Jakie jest jej główne przesłanie dla nas dzisiaj?`