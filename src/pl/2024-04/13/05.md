---
title:  Teologia z wysokości albo z niskości54
date:  25/12/2024
---

`Przeczytaj J 4,46-54. Jaki problem skłonił dworzanina do przyjścia do Jezusa i na czym polegał jego rzeczywisty problem?`

Człowiek ten przyszedł do Jezusa, Światłości Świata, ale postanowił uwierzyć jedynie pod warunkiem, jeśli Jezus uzdrowi jego syna. Możemy powiedzieć, że jego teologia była teologią z niskości. Teologia z niskości wyznacza reguły i standardy Bogu i Jego Słowu. W takiej teologii ludzkie poglądy — wadliwe, ograniczone i subiektywne z natury — stają się ostatecznym autorytetem w kwestii interpretowania Słowa Bożego. Jest to niebezpieczna pułapka!

W przeciwieństwie do tego teologia z wysokości odpowiada wiarą, każąc wierzyć w Boga i Jego Słowo ponad wszystko (zob. J 4,48; 6,14-15; 2 Tm 3,16). Gdy Biblia jest akceptowana przez wiarę, sama się interpretuje. Światopogląd biblijny, a nie modna filozofia, ma kierować naszym rozumieniem i interpretacją Pisma Świętego. Ludzkie poglądy muszą być poddane Słowu Bożemu i opierane na nim, a nie odwrotnie.

Musimy wierzyć słowom Pisma Świętego, jeśli mamy uwierzyć słowom Jezusa (zob. J 5,46-47). „Jeżeli wytrwacie w słowie moim, prawdziwie uczniami moimi będziecie” (J 8,31). Jeśli wątpimy w Słowo Boże, wówczas Słowo Jezusa nie może trwać w nas (zob. J 5,38). „Kto mną gardzi i nie przyjmuje słów moich, ma swego sędziego: Słowo, które głosiłem, sądzić go będzie w dniu ostatecznym; bo Ja nie z siebie samego mówiłem, ale Ojciec, który mnie posłał, On mi rozkazał, co mam powiedzieć i co mam mówić” (J 12,48-49).

Słuchanie Słowa Bożego to coś więcej niż bierne przyswajanie informacji. Aktywne słuchanie Słowa Bożego obejmuje postępowanie zgodne z wolą Bożą. Na tym polega aktywne reagowanie na słuchanie Słowa. „Jeśli kto chce pełnić wolę jego, ten pozna, czy ta nauka jest z Boga, czy też Ja sam mówię od siebie” (J 7,17).

Takie słuchanie i czynienie Słowa Bożego jest wyrazem miłości do Boga. „Jeśli kto mnie miłuje, słowa mojego przestrzegać będzie, i Ojciec mój umiłuje go, i do niego przyjdziemy, i u niego zamieszkamy” (J 14,23).

`Jak nasza miłość do Jezusa wiąże się z posłuszeństwem wobec Niego? Dlaczego wszelkiemu „posłuszeństwu” nieopartemu na miłości zagraża legalizm?`