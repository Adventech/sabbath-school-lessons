---
title:  Duch Święty
date:  11/12/2024
---

Duch Święty nie występuje w Ewangelii Jana tak wyraźnie, jak Ojciec i Syn. Jednak Jego rola jest niezbędna dla powodzenia misji Jezusa.

`Przeczytaj J 1,10-13. Czego wersety te uczą nas o znaczeniu działania Ducha Świętego w procesie nawrócenia człowieka?`

Już w 1. rozdziale Ewangelii Jana widzimy, jak istotna jest rola Ducha Świętego. Jan mówi, że wszyscy, którzy przyjęli Słowo, to znaczy uwierzyli w Niego, stali się dziećmi Bożymi — tymi, „którzy narodzili się nie z krwi ani z cielesnej woli, ani z woli mężczyzny, lecz z Boga” (J 1,13). Jest to możliwe wyłącznie dzięki działaniu Ducha Świętego.

`Przeczytaj J 3,5-8; 6,63; 14,26; 15,26; 16,7-11. Co wersety te mówią o działaniu Ducha Świętego?`

„Opisując uczniom sposób oddziaływania Ducha Świętego, Jezus pragnął natchnąć ich radością i nadzieją, które ożywiały Jego własne serce. Cieszył się również z tego, że obdarzył swój Kościół tak wielką pomocą. Duch Święty był największym ze wszystkich darów, jakie mógł uzyskać od Ojca dla wzmocnienia swego ludu. Został udzielony jako środek odnowy; bez Niego ofiara Chrystusa nie przyniosłaby żadnej korzyści. Moc zła nasila się poprzez wieki, a posłuszeństwo ludzi w stosunku do szatańskiego zniewolenia stało się zdumiewające. Grzechowi można się oprzeć i odnieść nad nim zwycięstwo jedynie dzięki potężnemu działaniu Trzeciej Osoby Bóstwa, która przybyła na ziemię w pełni boskiej mocy”47.

Jakże wielkim błogosławieństwem jest dar Ducha Świętego, który potwierdza prawdomówność Boga (zob. J 3,33). Duch Święty przekonuje o grzechu, sprawiedliwości i sądzie (zob. J 16,8-11). Zatem kluczem do poznania sprawiedliwości, prawdy i dobra jest poddanie rozumu i życiowego doświadczenia Słowu Bożemu przez zwycięską i przekonującą moc Ducha Świętego.