---
title:  Poznanie Syna jest poznaniem Ojca
date:  10/12/2024
---

W swojej ewangelii Jan opisuje, jak działania Jezusa, Syna, wskazują na Ojca. Jezus wyjaśnia, kim jest Ojciec, i ukazuje Jego stosunek do ludzkości. W ten sposób, zgodnie z J 1,18, Jezus objawia (gr. eksegeisthai)46 Ojca. Jezus czyni to raz po raz. Słowo Ojciec (gr. pater) występuje sto trzydzieści sześć razy w Ewangelii Jana i osiemnaście razy w trzech listach Jana, co łącznie stanowi ponad jedną trzecią wszystkich przypadków występowania tego słowa w Nowym Testamencie. Pożegnalna mowa Jezusa jest jednym z najważniejszych fragmentów Ewangelii Jana, w których Jezus objawia Ojca.

Jezus był reprezentantem Ojca na ziemi. Przyszedł, by jako człowiek wypełnić wolę Ojca. Powiedział, że we wszystkich sprawach czyni wolę Ojca, a nie własną (zob. J 5,30). Na pierwszy rzut oka może się to wydawać zaskakujące, ale wskazuje, jak Jezus jako człowiek był zupełnie podporządkowany Ojcu.

Jezus powiedział także, że został posłany przez Ojca, by wykonać Jego dzieło — dokonać zbawienia ludzkości, i że sam Ojciec świadczy o Jego dziele (zob. J 5,36-38).

Jezus głosił, że Ojciec posłał Go jako jedynego, przez którego ludzkość może przyjść do Ojca (zob. J 6,40.44). Ojciec pragnie, by ludzie mieli życie wieczne, które jest w Jezusie. On obiecuje, że wskrzesi ich w dniu ostatecznym.

`Przeczytaj J 7,16; 8,38; 14,10.23; 15,1.9-10; 16,27-28; 17,3. Co wersety te mówią o więzi łączącej Ojca i Syna?`

Stwierdzenia Jezusa dotyczące Jego więzi z Ojcem są zdumiewające. Jezus twierdzi, że całe Jego nauczanie jest nauczaniem Ojca, a wszystko, co mówi, usłyszał osobiście od Ojca. Wiara w Niego jest jednoznaczna z wiarą w Ojca. Wszystkie Jego słowa i czyny pochodzą od Ojca. Jezus i Ojciec są połączeni miłością do ludzkości i współdziałaniem dla jej zbawienia. Czy może istnieć potężniejsze świadectwo jedności Jezusa z Jego Ojcem w niebie?

`Jak zmieniłoby się twoje życie, gdyby twoje myśli i czyny stanowiły w pełni wyraz woli Boga wobec ciebie? Jak możemy pełniej żyć w zgodzie z tym, czego Jezus nauczył nas o woli Boga wobec nas?`