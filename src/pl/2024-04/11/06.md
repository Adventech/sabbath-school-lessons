---
title:  Modlitwa Jezusa
date:  12/12/2024
---

17. rozdział Ewangelii Jana jest czasem nazywany arcykapłańską modlitwą Jezusa. Jest on ostatnią częścią pożegnalnej mowy Jezusa. Jezus przyszedł na ziemię, aby dokonać ostatecznego odrodzenia ludzkości do jej pierwotnej osobistej więzi z Bogiem. Wiernie wypełnił znaki, jakie Bóg dał Mu do wykonania. Słowem i czynem oznajmiał ludziom Boga.

Wkrótce Jezus miał opuścić ziemię. Raz jeszcze pragnął wyrazić swoją miłość do uczniów. Pragnął, by zrozumieli ścisłą więź istniejącą między Nim, Ojcem i Duchem Świętym. Pragnął, by mieli oni z Bogiem Ojcem i Duchem Świętym osobistą więź podobną do tej, jaką On posiadał.

`Przeczytaj J 17,1-26. Jakie słowa i wyrażenia w tym rozdziale świadczą o pragnieniu Jezusa, by zaistniała ścisła więź miłości między Ojcem, Nim i Jego uczniami?`

Wielu odczytuje 17. rozdział Ewangelii Jana jako przesłanie mające oznaczać, że jedyne, co się liczy, to jedność i miłość. Niewątpliwie celem Boga jest odrodzenie nas do osobistej więzi z Nim i naszymi bliźnimi. Jednak staranne studium sugeruje, iż istnieje nierozerwalne powiązanie między miłością i prawdą.

„A to jest żywot wieczny, aby poznali ciebie, jedynego prawdziwego Boga i Jezusa Chrystusa, którego posłałeś” (J 17,3). Prawdziwego Boga, a nie jakiegokolwiek Boga, jakiego sobie wyobrażamy. „Objawiłem imię twoje ludziom, których mi dałeś (...), i strzegli słowa twojego. (...) prawdziwie poznali, że od ciebie wyszedłem (…). Poświęć ich w prawdzie twojej; słowo twoje jest prawdą” (J 17,6.8.17).

Chrystus przyszedł, by objawić Ojca. To objawienie było bardzo ważne ze względu na liczne błędne pojęcia o Bogu. Ewangelia Jana ukazuje, jak poważnie Jezus potraktował tę misję. Właściwie reprezentował czyny i słowa Boga. Gdyby prawda nie miała znaczenia, po co byłoby to wszystko?

Jezus przeżył życie pełne nieopisanych trudów, aby w końcu zostać odrzuconym przez religijne autorytety. Znosił niechęć i obojętność ludzi oraz niezrozumienie nawet ze strony własnych uczniów. Jeden z nich w końcu wydał Go wrogom, a drugi wyparł się trzykrotnie, że Go zna. Chrystus został niesprawiedliwie osądzony i zamęczony na śmierć przez tych, których przyszedł zbawić.

`Jak możesz lepiej odzwierciedlać swoim życiem miłość Bożą, jaka istnieje między Jezusem i Ojcem?`