---
title:  Podróż Pawła do Rzymu
date:   22/09/2018
---

### Studium bieżącego tygodnia
Dz 27,1-28,31; Rz 1,18-20.

> <p>Tekst pamięciowy</p>
> „Nie bój się, Pawle; przed cesarzem stanąć musisz” (Dz 27,24).

Paweł od dawna pragnął złożyć wizytę w Rzymie, ale jego aresztowanie w Jerozolimie zmieniło wszystko. Ulegając legalistycznemu naciskowi przywódców zboru jerozolimskiego, Paweł trafił do rzymskiego więzienia na niemal pięć lat, wliczając w to czas spędzony w podróży do Italii. To znacząco pokrzyżowało jego misyjne plany.

Mimo poważnych utrudnień sam Jezus obiecał apostołowi, że złoży świadectwo o Nim w Rzymie (zob. Dz 23,11). Nawet jeśli my zawodzimy Boga, On daje nam kolejne szanse, choć nie zawsze chroni nas przed skutkami naszych czynów. Paweł nie tylko trafił do Rzymu jako więzień, ale nie mamy biblijnych dowodów, by udało mu się wybrać do Hiszpanii, na co miał nadzieję (zob. Rz 15,24). Odzyskawszy wolność po pierwszym uwięzieniu w Rzymie, Paweł został ponownie aresztowany, ale tym razem poniósł męczeńską śmierć (zob. 2 Tm 4,6-8) za panowania Nerona w 67 roku.

Tak, Paweł dotarł wreszcie do Rzymu, a czekając w areszcie domowym na sąd cesarski, pomimo więzów (zob. Ef 6,20; Flp 1,13) głosił ewangelię bez przeszkód każdemu, kto go odwiedzał (zob. Dz 28,30-31), w tym niektórym ważnym osobom z domu cesarskiego (zob. Flp 4,22).