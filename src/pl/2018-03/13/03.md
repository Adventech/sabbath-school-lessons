---
title:  Katastrofa na morzu
date:   24/09/2018
---

Podczas swojej drugiej interwencji w bieg wydarzeń Paweł zapewnił wszystkich obecnych na statku — łącznie 276 osób (zob. Dz 27,37) — że choć nie wszystko pójdzie po ich myśli, to jednak nikt nie zginie, a tylko statek ulegnie rozbiciu (zob. Dz 27,22). Po czternastu dniach słowa apostoła się spełniły. Burza wciąż trwała i statek dryfował z wiatrem, gdy żeglarze wyczuli, że zbliżają się do lądu — być może usłyszeli ryk fal rozbijających się o skały (zob. Dz 27,27). Po kilku próbach wysondowania dna, obawiając się, że statek zostanie zniesiony na przybrzeżne skały, zrzucili wszystkie cztery kotwice z tyłu statku, aby zmniejszyć jego prędkość, a jednocześnie rozpaczliwie błagali swoich bogów o nastanie dnia (zob. Dz 27,28-29).

`Przeczytaj Dz 27,30-44. Jakie lekcje dla nas są zawarte w tej historii?`

Na początku morskiej podróży setnik traktował Pawła dobrze, ale nie miał powodu ufać żeglarskiej radzie apostoła. Jednak po dwóch tygodniach sytuacja uległa zmianie. Paweł zyskał szacunek setnika tym, że przepowiedział rozbicie się statku (zob. Dz 27,21-26), które teraz okazało się nieuchronne.

Paweł zachęcił pasażerów i załogę statku, by spożyli posiłek, aby mieli siłę dopłynąć wpław do brzegu lądu. Boska opatrzność nie wyklucza potrzeby czynienia tego, co mamy obowiązek uczynić. „W tym opisie zachowana jest równowaga między Bożym zapewnieniem bezpieczeństwa a wysiłkami ludzi, by je zapewnić”<sup>1</sup>.

Gdy przybliżył się poranek, żeglarze ujrzeli ląd. Przed nimi rozciągała się zatoka z piaszczystą plażą. Jednak statek nie dotarł do plaży. Zamiast tego zarył dziobem w piaszczyste dno i zaczął się rozpadać od rufy w wyniku naporu fal. Pod wpływem Pawła setnik odwiódł żołnierzy od zamiaru zabicia więźniów w celu uniknięcia ich ucieczki. W końcu Bóg obiecał, że nikt z nich nie zginie.

`Jak świadczy to o sile świadectwa Pawła i o jego charakterze, że aby go ocalić, setnik zabronił żołnierzom zabić kogokolwiek z więźniów?`

-----

<sup>1	David J. Williams, Acts, Grand Rapids 1990, s. 438.</sup>