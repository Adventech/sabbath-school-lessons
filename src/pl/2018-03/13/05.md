---
title:  Paweł w Rzymie, wreszcie
date:   26/09/2018
---

Po trzech miesiącach spędzonych na Malcie Paweł i jego towarzysze mogli w końcu udać się w dalszą podróż (zob. Dz 28,11). Dotarli do Puteoli (zob. Dz 28,13) — obecnego włoskiego miasta Pozzuoli w Zatoce Neapolitańskiej — a stamtąd wyruszyli pieszo do Rzymu (zob. Dz 28,11-16).

Wieść o przybyciu Pawła szybko dotarła do Rzymu, skąd wyruszyła grupa chrześcijan, by go powitać kilka kilometrów na południe od cesarskiej stolicy. Choć Paweł nigdy nie był w Rzymie, miał tam wielu przyjaciół — współpracowników, osoby nawrócone przez niego, krewnych, a także wiele innych osób, które były mu drogie (zob. Rz 16,3-16). Spotkanie na Drodze Appijskiej musiało być szczególnie wzruszające, zwłaszcza wobec wieści o rozbiciu okrętu i faktu, że Paweł był więźniem. Poruszony tak wyjątkowym przejawem miłości i troski ze strony jego umiłowanych przyjaciół apostoł dziękował Bogu i czuł się podniesiony na duchu przed czekającym go procesem w obecności cesarza.

W swoim oficjalnym raporcie Festus z pewnością musiał napisać, że zgodnie z rzymskim prawem Paweł nie był winny żadnego szczególnego przestępstwa (zob. Dz 25,26-27; 26,31-32). To przypuszczalnie wyjaśnia, dlaczego pozwolono mu wynająć prywatne mieszkanie (zob. Dz 28,30), zamiast osadzić go w więzieniu czy wojskowym garnizonie, choć zgodnie z rzymskim zwyczajem Paweł pozostawał przykuty przez cały czas do rzymskiego żołnierza. Fakt, iż Paweł żył na własny koszt, świadczy, że mógł wykonywać swoje rzemiosło (zob. Dz 18,3).

`Przeczytaj Dz 28,17-22. Co zrobił Paweł, gdy zamieszkał w wynajętym domu?`

Choć Paweł nie mógł pójść do synagogi, synagoga przyszła do niego. Wkrótce po przybyciu do Rzymu, zgodnie ze swoim zwyczajem zwracania się w pierwszej kolejności do Żydów, Paweł zaprosił do siebie miejscowych żydowskich przywódców, by dowieść im swojej niewinności i wyjaśnić, jak to czynił dotychczas, że został aresztowany z powodu nadziei Izraela (zob. Dz 23,6; 24,15; 26,6-8). Jego intencją było nie tyle bronić siebie, ile stworzyć atmosferę zaufania pozwalającą mu głosić ewangelię i wykazywać, że zmartwychwstanie Jezusa jest spełnieniem odwiecznej nadziei Izraela. Zaskoczeni tym, że nie otrzymali żadnej informacji z Jerozolimy na jego temat, żydowscy przywódcy postanowili go wysłuchać.

`Przeczytaj Dz 28,22. Jak ten werset świadczy o wrogości wobec chrześcijan utrzymującej się w tamtym czasie? Jak możemy pozostać wierni, nawet jeśli inni występują przeciwko naszej wierze?`