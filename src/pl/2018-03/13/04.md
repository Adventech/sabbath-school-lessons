---
title:  Na Malcie
date:   25/09/2018
---

Dopiero po wyjściu na brzeg rozbitkowie zorientowali się, że dotarli na Maltę, niewielką wyspę na środku Morza Śródziemnego, na południe od Sycylii. Przez dwa tygodnie dryfowali po morzu zdani na siłę wiatru i tak przepłynęli około 765 kilometrów od Pięknych Przystani na Krecie. Teraz musieli zaczekać co najmniej trzy miesiące, by wyruszyć w kolejną morską podróż (zob. Dz 28,11).

`Przeczytaj Dz 28,1-10. Co stało się z Pawłem na Malcie i w jaki sposób Bóg się nim posłużył?`

Mieszkańcy Malty okazali się bardzo przyjaźni i gościnni, a ich pierwszym gestem wobec Pawła i pozostałych rozbitków — przemoczonych i zziębniętych — było rozpalenie ognia, aby mogli się ogrzać, jako że o tej porze roku temperatura na Malcie wynosiła zapewne nie więcej niż 10 stopni Celsjusza.

Zdarzenie ze żmiją zwróciło uwagę ludzi na Pawła. Początkowo miejscowi poganie uznali, że to ukąszenie, które mogło się okazać śmiertelne, jest zapewne zemstą bogów. Przypuszczali, że Paweł jest mordercą, któremu udało się uniknąć śmierci w odmętach morza, ale dosięgła go ręka bogów, a najpewniej greckiej bogini Dike będącej uosobieniem sprawiedliwości i zemsty. Jednak gdy apostoł nie padł trupem, obwołano go bogiem, podobnie jak przed laty w Listrze (zob. Dz 14,8-18). Choć Łukasz nie opisał dalej tego zdarzenia, możemy z całym prawdopodobieństwem przypuszczać, że Paweł wykorzystał zaistniałą sytuację, by złożyć świadectwo o Bogu, któremu służył.

Publiusz był albo przedstawicielem rzymskiej władzy na Malcie, albo miejscowym przywódcą. Tak czy inaczej, gościł Pawła i jego towarzyszy przez trzy dni, póki nie znaleźli miejsca, gdzie mogliby się zatrzymać. Uzdrowienie ojca Publiusza dało Pawłowi okazję do rozpoczęcia służby uzdrawiania pośród mieszkańców Malty.

W swoim sprawozdaniu Łukasz nie wspomina żadnego konkretnego nawrócenia ani ewentualnego powstania zboru, który Paweł pozostawiłby po sobie, opuszczając Maltę. Pominięcie tej informacji może być zupełnie przypadkowe, ale ilustruje fakt, że nasza misja w tym świecie to coś więcej niż chrzty i zakładanie zborów — dotyczy przede wszystkim prowadzenia ludzi do Boga, aby znaleźli zbawienie w Chrystusie. Taki jest praktyczny wymiar ewangelii (zob. Dz 20,35; por. Tt 3,14).

`Jakże fascynujące jest to, że mieszkańcy wyspy, którzy nie znali prawa Bożego, mieli jednak wyczucie boskiej sprawiedliwości. Skąd ostatecznie pochodzi to poczucie sprawiedliwości Bożej? Zob. Rz 1,18-20.`