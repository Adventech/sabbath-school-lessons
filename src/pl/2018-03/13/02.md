---
title:  Podróż morska do Rzymu
date:   23/09/2018
---

Po około dwóch latach uwięzienia w Cezarei (zob. Dz 24,27) Paweł został wysłany do Rzymu. Sądząc z relacji w pierwszej osobie liczby mnogiej oraz obfitości szczegółów dotyczących długiej i burzliwej podróży morskiej do Italii (zob. Dz 27,1-28,16), należy stwierdzić, że Łukasz towarzyszył Pawłowi wraz z innym chrześcijaninem o imieniu Arystarch (zob. Dz 27,2). Inną ciekawą postacią podczas tej podróży był rzymski setnik Juliusz odpowiedzialny za nadzór nad grupą eskortowanych więźniów (zob. Dz 27,1).

Gdy wyruszyli w podróż morzem, lato dobiegło końca. Post (zob. Dz 27,9) odnosi się zapewne do Dnia Pojednania w drugiej połowie października. Z uwagi na trudne zimowe warunki z reguły unikano żeglugi po Morzu Śródziemnym w okresie od listopada do marca. Jednak tym razem już od początku żeglarze napotykali trudności, tak iż z wielkim opóźnieniem dotarli do miejsca o nazwie Piękne Przystanie na Krecie (zob. Dz 27,8).

`Przeczytaj Dz 27,9-12. Jak Paweł interweniował w bieg wydarzeń podczas pobytu w Pięknych Przystaniach i jak zostało przyjęte jego ostrzeżenie?`

Ostrzeżenie Pawła zostało zlekceważone, a żeglarze postanowili popłynąć na zachód, przemierzając około 65 kilometrów do portu Feniks, gdzie mogliby bezpiecznie przezimować. Niestety, wskutek nagłej zmiany pogody okręt uległ huraganowemu wichrowi tak, iż załoga nie miała innego wyjścia, jak tylko pozwolić, by statek był znoszony przez fale na południowy zachód, coraz dalej od lądu. Wkrótce zaczęli wyrzucać do morza ładunek, a nawet wyposażenie statku, aby go odciążyć, gdyż zaczął nabierać wody. Sytuacja była dramatyczna. Po kilku dniach podczas których ledwie widać było światło słońca, padał ulewny deszcz i szalał huragan, a żeglarze nie wiedzieli, gdzie się znajdują, i byli niemal zupełnie wyczerpani walką z żywiołem, „wszelka nadzieja ocalenia zaczęła w końcu znikać” (Dz 27,20).

`Przeczytaj Dz 27,21-26. Jak po raz drugi Paweł interweniował w bieg wydarzeń?`

W proroczych słowach Paweł przedstawił załodze statku przesłanie, które otrzymał od Boga. Nie było powodu, by rozpaczać i porzucać nadzieję. Owszem, czekało ich niebezpieczeństwo i pewna strata, ale mieli zapewnienie, że wszyscy przeżyją.

`Dlaczego taki wierny i poświęcony sługa Pański jak Paweł musiał tyle wycierpieć? Czego możemy się nauczyć z jego przeżyć?`