---
title:  Zwycięstwo ewangelii
date:   27/09/2018
---

W ustalony dzień Żydzi przybyli w znacznej liczbie, by wysłuchać ewangelii głoszonej przez Pawła (zob. Dz 28,23).

`Przeczytaj Dz 28,24-31. W jakim celu Paweł zacytował Izajasza w tym kontekście?`

Cytat z Iz 6,9-10 opisuje, co dzieje się, gdy ludzie odrzucają Boże przesłanie. Choć niektórzy Żydzi uwierzyli, inni nie chcieli uwierzyć, a wskutek ich sprzeciwu apostoł po raz kolejny nie miał innego wyboru, jak zwrócić się do pogan (zob. Dz 13,46-47; 18,6).

Paweł dwa lata oczekiwał na proces przed cesarzem. W tym czasie, choć zmuszony do pozostawania w areszcie domowym, mógł głosić ewangelię bez przeszkód każdemu, kto zechciał go odwiedzić. Ostatni werset w Dziejach Apostolskich podkreśla zwycięstwo ewangelii oraz fakt, iż żadna siła — żydowska czy pogańska — nie mogła zahamować jej postępu.

Nie jest jasne, dlaczego Łukasz zakończył księgę w tym momencie, jako że istnieją przesłanki, że ze względu na miałkość zarzutów przeciwko Pawłowi został on zwolniony z więzienia, udał się w kolejną podróż misyjną, a dopiero potem został ponownie aresztowany i stracony w Rzymie (zob. 2 Tm 4,6-8). Być może z punktu widzenia literackiego celu Łukasza, ewangelia głoszona w dalekim Rzymie dotarła już na „krańce ziemi” (Dz 1,8).

„Cierpliwość i pogoda ducha, jakie Paweł zachowywał podczas długiego i niesprawiedliwego uwięzienia, jak również jego odwaga i wiara były nieustannym kazaniem. Jego duch, tak odmienny od ducha świata, składał świadectwo, że działa w nim moc większa niż moce ziemskie. Dzięki jego przykładowi chrześcijanie nabrali większej energii do obrony sprawy Bożej na forum publicznym, do którego Paweł nie miał dostępu. W ten sposób więzy apostoła wywierały silny wpływ — gdy jego siła i użyteczność wydawały się daremne i skazane na bezczynność, w rzeczywistości zebrane zostało największe żniwo dla Chrystusa na polach, z których nie spodziewano się żadnego zbioru”<sup>1</sup>.

Jednak z punktu widzenia misji Kościoła można powiedzieć, że Dzieje Apostolskie — czyli historia głoszenia ewangelii — jeszcze się nie zakończyły, a obecnie my wkroczyliśmy na ich scenę. Przez wieki, nierzadko krwią wiernych Bożych świadków, zostało napisanych wiele poruszających i dramatycznych rozdziałów. Teraz pora na nas, byśmy dodali nasz rozdział (oby ostatni!) i zakończyli misję Jezusa zleconą uczniom, a „wtedy nadejdzie koniec” (Mt 24,14).

-----

<sup>1	Ellen G. White, Działalność apostołów, Warszawa 2007, wyd. IV, s. 256-257.</sup>