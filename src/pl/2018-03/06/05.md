---
title:  Zbór w Antiochii
date:   08/08/2018
---

Zainspirowany nawróceniem Korneliusza Łukasz na krótko przerywa sprawozdanie ze służby kaznodziejskiej Piotra, by przedstawić początki rozwoju dzieła ewangelii wśród pogan.

`Przeczytaj Dz 11,19-26. Co się stało, gdy niektórzy wyznawcy Jezusa uciekający z Judei dotarli do Antiochii?`

Ta część 11. rozdziału Dziejów Apostolskich nawiązuje do prześladowań opisanych w 8. rozdziale tej księgi. Podczas gdy opisane wcześniej wydarzenia miały miejsce przede wszystkim w Judei, a także nieco poza nią, to teraz niektórzy chrześcijanie wywodzący się ze zhellenizowanych Żydów zmuszeni opuścić Jerozolimę zanieśli ewangelię daleko poza granice Judei.

Łukasz kieruje szczególną uwagę na Antiochię, duże miasto w Syrii, gdzie uciekinierzy zaczęli głosić przesłanie Żydom i Grekom. Wielu z nich przyjęło nową wiarę. Chrystusowe zlecenie zapisane w Dz 1,8 było realizowane przez tych właśnie wyznawców Jezusa wywodzących się ze środowiska hellenistycznych Żydów. To oni stali się prawdziwymi inicjatorami misji wśród pogan.

Ze względu na sukces zboru w Antiochii apostołowie w Jerozolimie postanowili wysłać tam Barnabę, aby ocenił sytuację. Dostrzegając wielką okazję głoszenia ewangelii, Barnaba poszedł do Tarsu po Pawła, czując, że może on być mu wielce pomocny.

Barnaba nie pomylił się. W ciągu roku ich wspólnej pracy wielu ludzi usłyszało ewangelię, w tym w większości byli to poganie. Zapał, z jakim opowiadali o Jezusie Chrystusie, sprawił, że nadano im nazwę chrześcijanie (zob. Dz 11,26). Fakt, iż nadano im taką nazwę, sugeruje, że została ona wymyślona przez ludzi spoza Kościoła, przypuszczalnie jako przezwisko, jako że wierzący w Jezusa nazywali się wówczas braćmi (zob. Dz 1,16), uczniami (zob. Dz 6,1) lub świętymi (zob. Dz 9,13). W czasach, gdy Łukasz pisał Dzieje Apostolskie, nazwa chrześcijanie stała się powszechnie przyjętym określeniem (zob. Dz 26,28), a Łukasz najwyraźniej nie miał co do niej żadnych zastrzeżeń. Chrześcijanin to wyznawca Chrystusa — człowiek wierzący w Niego.

`Co oznacza dla ciebie to, że nazywasz się chrześcijaninem? Co w twoim życiu świadczy, że jesteś chrześcijaninem? Czym różni się twoje życie od życia niechrześcijan w sferach działalności, które naprawdę się liczą?`