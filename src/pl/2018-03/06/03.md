---
title:  W domu Korneliusza
date:   06/08/2018
---

W Joppie Piotr zatrzymał się w domu Szymona, który był garbarzem (zob. Dz 9,43). Tymczasem w Cezarei, około 40 kilometrów od Joppy, mieszkał rzymski setnik o imieniu Korneliusz. On i jego domownicy byli gorliwymi czcicielami Boga, choć jeszcze nie przeszli formalnie na judaizm, co oznaczało, że Korneliusz nadal był nieobrzezany. W widzeniu danym mu przez Boga został pouczony, by posłać do Joppy ludzi z prośbą do Piotra, by przybył do niego do Cezarei (zob. Dz 10,1-8).

`Przeczytaj Dz 10,9-16.28.34-35. Czego doświadczył Piotr i jak to zinterpretował?`

Ważne jest to, byśmy pamiętali, że wizja dana Piotrowi dotyczyła nie pokarmu, ale ludzi. Owszem, stało się to około południa, Piotr był głodny, a głos polecił mu zabijać i jeść. Jednak Bóg posłużył się tą wizją nie po to, by znieść podział na czyste i nieczyste zwierzęta, ale by nauczyć Piotra, że ewangelia jest przeznaczona dla wszystkich ludzi.

Wizja ta najwyraźniej miała przełamać opór Piotra przed nawiązywaniem kontaktów z poganami. Do tamtej pory Piotr wyznawał żydowski pogląd, że gdyby wszedł do domu Korneliusza i przebywał w jego towarzystwie, skalałby się i nie mógłby uczestniczyć w nabożeństwach w świątyni ani przyjść przed oblicze Boga. Żydzi w I wieku naszej ery w Judei i jej okolicach nie przebywali w towarzystwie pogan.

Problem tkwił w ówczesnej teologii, która wykluczała pogan ze wspólnoty żydowskiej, mimo że takie rozumowanie było wypaczeniem celu, do jakiego powołany został Izrael jako naród — głoszenia prawdy o Bogu całemu światu.

Ponieważ obrzezanie było znakiem przymierza Boga z Abrahamem, nieobrzezani poganie byli wykluczeni ze wspólnoty żydowskiej i traktowani przez Izraelitów z pogardą. Żydzi uważali, że tacy ludzie nie mogą mieć udziału w błogosławieństwach przymierza, póki nie poddadzą się obrzezaniu i nie staną się formalnie Żydami. Oczywiście pogląd ten miał się nijak do powszechnego zasięgu ofiary Jezusa, co stopniowo zaczynali rozumieć pierwsi chrześcijanie.

`Przeczytaj Tt 2,11; Ga 3,26-28; Ef 2,11-19. Czego te wersety uczą nas o powszechnym zasięgu przesłania ewangelii? Jak w ich świetle jawią się uprzedzenia żywione przez chrześcijan wobec jakiejkolwiek grupy etnicznej?`