---
title:  W Lyddzie i Joppie
date:   05/08/2018
---

Piotr odwiedzał chrześcijańskie zbory w nadmorskich miejscowościach Judei. Jego celem było przypuszczalnie doktrynalne nauczanie (zob. Dz 2,42), ale Bóg posłużył się nim w mocny sposób, by dokonać cudów podobnych do tych, jakich dokonywał Jezus.

`Przeczytaj Dz 9,32-35. Jakie podobieństwa dostrzegasz między cudem dokonanym przez Jezusa i opisanym w Łk 5,17-26 a uzdrowieniem Eneasza?`

Pomimo zwięzłości sprawozdania cud ten przypomina dobrze znaną historię uzdrowienia przez Jezusa paralityka w Kafarnaum (zob. Łk 5,17-26). Nawet szczegół z łożem jest podobny. Najważniejsze jest jednak to, jaki wpływ wywarło uzdrowienie Eneasza nie tylko w Lyddzie, ale także w całym nadmorskim regionie Saronu. Gdy ludzie upewnili się, że cud rzeczywiście nastąpił, wielu z nich nawróciło się do Jezusa.

`Przeczytaj Dz 9,36-43 — historię wskrzeszenia Tabity. Dlaczego była ona szczególną osobą?`

Tabita (aramejskie tłumaczenie greckiego słowa dorkas — gazela) była wyznawczynią Chrystusa, znaną i szanowaną w swoim środowisku ze względu na działalność dobroczynną. Historia jej zmartwychwstania także jest podobna do cudu dokonanego przez Jezusa — wskrzeszenia córki Jaira (zob. Łk 8,41-42.49-56). Wskrzeszenie to Piotr widział na własne oczy. Idąc za przykładem Jezusa, apostoł poprosił wszystkich, by opuścili pokój (zob. Mk 5,40). Następnie ukląkł i pomodlił się, a potem rzekł do zmarłej:— „Tabito, wstań!” (Dz 9,40).

Apostołowie dokonywali wielu cudów, a właściwie Bóg dokonywał wielu cudów za ich pośrednictwem (zob. Dz 5,12). Podobieństwa tych cudów do cudów dokonanych przez Jezusa miały przypuszczalnie uświadomić Kościołowi, w tym nam obecnie, że nie liczy się to, kto jest narzędziem, ale to, w jakim stopniu ten ktoś jest poddany Bogu (zob. J 14,12). Gdy w pełni pozwalamy Bogu posługiwać się nami dla sprawy ewangelii, wtedy dzieją się wielkie rzeczy. Piotr nie tylko wskrzesił Tabitę, ale wydarzenie to doprowadziło do wielu nawróceń w Joppie (zob. Dz 9,42).

`Niektórzy ludzie sądzą, że gdyby tylko ujrzeli prawdziwy cud, taki jak wskrzeszenie Tabity, to uwierzyliby w Jezusa. Ale choć czasami cuda pomagały doprowadzić ludzi do wiary, to jednak Biblia zawiera mnóstwo przykładów takich ludzi, którzy widzieli liczne cuda, a mimo to nie uwierzyli. Na czym więc musi się opierać nasza wiara?`