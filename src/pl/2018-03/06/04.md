---
title:  Dar Ducha Świętego
date:   07/08/2018
---

W Dz 10,44-48 ukazany został ważny moment w historii Kościoła wczesnochrześcijańskiego. Po raz pierwszy jeden z apostołów głosił ewangelię nieobrzezanym poganom. W przeciwieństwie do chrześcijan wywodzących się ze środowiska zhellenizowanych Żydów apostołowie, podobnie jak judzcy chrześcijanie, nie byli gotowi przyjąć nawróconych z pogaństwa do Kościoła. Ponieważ Jezus był Mesjaszem Izraela, sądzili, że ewangelię należy głosić wyłącznie Żydom, tak w Judei, jak i poza nią. Uważali, że poganie muszą najpierw przyjąć judaizm, a dopiero potem mogą się stać wyznawcami Jezusa. Mówiąc innymi słowy, byli przekonani, że zanim ktokolwiek stanie się chrześcijaninem, musi najpierw zostać Żydem! Ten sposób myślenia musiał ulec zmianie wśród pierwszych chrześcijan.

Dar języków dany Korneliuszowi i jego domownikom został zesłany jako wyraźny i widzialny znak, że powyższy pogląd był błędny, a Bóg nie faworyzuje nikogo, zaś w kwestii zbawienia Żydzi i poganie mają przed Nim równy status.

`Przeczytaj Dz 11,1-18. Jak zareagował zbór w Jerozolimie na doświadczenie Piotra w Cezarei?`

Mające długą tradycję żydowskie uprzedzenie wobec pogan doprowadziło chrześcijan w Jerozolimie do skrytykowania Piotra za to, że zasiadał do stołu z ludźmi nieobrzezanymi. Wydaje się, że niektórzy wyznawcy Jezusa bardziej troszczyli się o żydowskie przepisy ceremonialne niż o zbawienie Korneliusza i jego domowników. Być może obawiali się, że jeśli Kościół zerwie z takimi praktykami, będzie to jednoznaczne z wyparciem się żydowskiej wiary, a wówczas chrześcijanie stracą przychylność Boga i narażą się na oskarżenia ze strony wyznawców judaizmu podobne do tych, jakie doprowadziły do zamordowania Szczepana.

„Nadszedł czas, by Kościół Chrystusa wkroczył w zupełnie nową fazę dzieła. Drzwi, które wielu nawróconych Żydów zamykało przed poganami, miały teraz zostać otwarte. Poganie, którzy przyjęli ewangelię, mieli być traktowani na równi z uczniami pochodzenia żydowskiego, bez konieczności przestrzegania rytuału obrzezania”<sup>1</sup>.

Podobnie jak w dniu Pięćdziesiątnicy domownicy Korneliusza mówili prawdziwymi obcymi językami, ale nieznanymi im wcześniej. W tym przypadku jednak cel ich zesłania był inny. Jeśli w przypadku apostołów dar miał na celu przede wszystkim rozwój misji Kościoła, to w przypadku domowników Korneliusza był potwierdzeniem, że łaska Boża działa także wśród pogan.

-----

<sup>1	Ellen G. White, Działalność apostołów, Warszawa 2007, wyd. IV, s. 76.</sup>