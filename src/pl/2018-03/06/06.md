---
title:  Prześladowania ze strony Heroda
date:   09/08/2018
---

Powróciwszy do Judei, spotykamy się z prześladowaniami ze strony króla Heroda, z rozkazu którego ścięto apostoła Jakuba, brata Jana będącego synem Zebedeusza (zob. Mk 1,19). To samo Herod zamierzał uczynić z Piotrem.

`Przeczytaj Dz 12,1-4. Czego te wersety uczą nas o wyzwaniach stojących przed Kościołem wczesnochrześcijańskim?`

Herod, o którym tu mowa, to Agryppa I, wnuk Heroda Wielkiego (zob. Mt 2,1). Panował on w Judei w latach 40-44. Dzięki swojej pobożności na pokaz zdobył niemałą popularność wśród żydowskich poddanych, a zwłaszcza faryzeuszów. Jego próba pozyskania przychylności niektórych Żydów przez prześladowanie apostołów pasuje, jak ulał, do tego, co wiemy o nim ze źródeł pozabiblijnych.

Ponieważ zamordowanie Jakuba wydawało się dobrze służyć celom Agryppy, postanowił on zamordować także Piotra. Piotr został aresztowany i oddany pod straż czterech drużyn po czterech żołnierzy — po jednej drużynie na każdą z czterech nocnych straży. Tak więc Piotr był nieustannie pilnowany przez czterech żołnierzy, przy czym do dwóch z nich był przykuty łańcuchami, a dwaj pozostali strzegli wejścia do celi. Takie nadzwyczajne środki bezpieczeństwa zostały podjęte w celu uniknięcia tego, co stało się po uwięzieniu Piotra (i Jana) poprzednim razem (zob. Dz 5,17-20).

`Przeczytaj Dz 12,5-18. Co stało się w odpowiedzi na modlitwy chrześcijan?`

Nocą poprzedzającą dzień planowanej rozprawy i egzekucji Piotra apostoł został ponownie w cudowny sposób uwolniony z więzienia przez anioła.

Następnie dowiadujemy się o tym, jak Agryppa umarł w Cezarei (zob. Dz 12,20-23). Próbowano ustalić przyczynę jego śmierci (zapalenie otrzewnej, choroba wrzodowa, otrucie), ale Łukasz wyraźnie mówi, że król umarł w wyniku Bożego sądu.

`Jakub został zamordowany, Piotr — ocalony, a Herod — ukarany śmiercią przez Boga. W niektórych przypadkach widzimy działanie sprawiedliwości, a w innych — nie. Czego uczy nas to o niemożliwości znalezienia odpowiedzi na wszystkie nasze pytania i dlaczego musimy przyjmować na wiarę to, czego nie rozumiemy?`