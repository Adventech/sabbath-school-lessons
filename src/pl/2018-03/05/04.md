---
title:  Wizyta Ananiasza
date:   31/07/2018
---

Gdy Saul zdał sobie sprawę z tego, że rozmawia z samym Jezusem, zadał pytanie, które dało Zbawicielowi okazję, jakiej oczekiwał Saul:— „Co mam czynić, Panie?” (Dz 22,210).

Pytanie to wskazuje skruchę z powodu dotychczasowego postępowania, ale, co ważniejsze, wyraża bezwarunkową gotowość podporządkowania się kierownictwu Jezusa. Zaprowadzony do Damaszku Saul miał czekać tam na dalsze instrukcje.

W Dz 9,10-19 ukazano, jak Pan działał, by przygotować Saula z Tarsu do jego nowego życia jako apostoła Pawła. W wizji Jezus polecił Ananiaszowi udać się do Pawła i włożyć na niego ręce, aby przywrócić mu wzrok. Ananiasz wiedział, kim jest Saul i jak wielu chrześcijan ucierpiało, a nawet straciło życie przez niego. Wiedział także to, po co Saul przybył do Damaszku, a więc z pewnością nie chciał się stać tam jego pierwszą ofiarą. Jego wahanie było zrozumiałe.

Jednak Ananiasz nie wiedział, że Saul właśnie spotkał się z Jezusem i zmienił się bezpowrotnie. Nie wiedział, że Saul już nie służy Sanhedrynowi, ale — ku zdumieniu wszystkich — został powołany przez Jezusa do pracy w Jego dziele, co oznaczało, że Saul nie jest już apostołem Sanhedrynu, ale wybranym narzędziem głoszenia ewangelii zarówno Żydom, jak i poganom.

`Przeczytaj Ga 1,1.11-12. Co Paweł mówił na temat swojej apostolskiej służby?`

W Liście do Galatów Paweł stwierdza, że otrzymał przesłanie i apostolstwo wprost od Jezusa Chrystusa, a nie pośrednio od ludzi. Nie przeczy to roli spełnionej przez Ananiasza w powołaniu Pawła. Odwiedzając go, Ananiasz tylko potwierdził powołanie od samego Jezusa otrzymane przez Pawła na drodze do Damaszku.

Zmiana, jaka zaszła w Pawle, była tak radykalna, że żadna ludzka przyczyna nie mogłaby jej spowodować. Jedynie boska interwencja może wyjaśnić to, jak skrajnie obsesyjny przeciwnik Jezusa nagle mógł przyjąć Go jako Zbawiciela i Pana, porzucić wszystko — swoje przekonania, sławę i karierę — i stać się Jego najbardziej poświęconym i najskuteczniejszym apostołem.

`W jaki sposób nawrócenie Saula ilustruje działanie cudownej łaski Bożej? Czego możesz się nauczyć z jego historii o tym, jak powinieneś myśleć o tych, co do których wątpisz, iż kiedykolwiek mogliby przyjąć prawdziwą wiarę?`