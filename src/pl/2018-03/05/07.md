---
title:  Do dalszego studium
date:   03/08/2018
---

„Gdy generał ginie w bitwie, wówczas jego armia go traci, ale jego śmierć nie dodaje siły wrogom. Jednak gdy ważna osoba przyłącza się do sił przeciwnika, nie tylko jest stracona, ale daje zdecydowaną przewagę tym, do których się przyłącza. Saul z Tarsu w drodze do Damaszku mógł zostać uśmiercony przez Pana, wskutek czego siła prześladowań zostałaby znacznie umniejszona. Jednak Bóg w swojej opatrzności nie tylko oszczędził życie Saula, ale i nawrócił go, wyrywając z szeregów wroga najlepszego bojownika i przeciągając go na stronę Chrystusa”<sup>1</sup>.

„Chrystus nakazał swoim uczniom, by szli i nauczali wszystkie narody. Ale to, czego wcześniej nauczyli się jako Żydzi, utrudniało im pełne zrozumienie słów ich Nauczyciela, a więc ociągali się z wprowadzeniem ich w życie. Nazywali się dziećmi Abrahama i uważali się za dziedziców boskiej obietnicy. Dopiero wiele lat po wniebowstąpieniu Pana ich umysły wystarczająco się otworzyły, by mogli wyraźnie zrozumieć intencję słów Chrystusa, iż mają pracować nie tylko w celu nawrócenia Żydów, ale i pogan”<sup>2</sup>.

**Pytania do dyskusji**

`1. Zastanów się nad pytaniem, które Jezus zadał Pawłowi na drodze do Damaszku:— „Czemu mnie prześladujesz?” (Dz 9,4). Dla Pawła to pytanie było wskazówką, że Jezus z Nazaretu rzeczywiście zmartwychwstał. Jednak ponadto oznaczało, że Jezus utożsamia się ze swoim Kościołem (zob. także Mt 25,34-45). Wniosek jest prosty — wszelkie zło wyrządzane Kościołowi jest złem wyrządzanym samemu Jezusowi. Co to oznacza dla nas w praktyce?`

`2. Składanie świadectwa o Jezusie obejmuje także cierpienie dla Niego. Nie przypadkiem greckie słowo martys (tłumaczone jako świadek) kojarzy się z martyrologią (cierpieniem i męczeństwem). Co to znaczy cierpieć dla Jezusa?`

`3. Jest takie stare łacińskie powiedzenie:— Credo ut intelligam (wierzę, aby rozumieć). Jak pomaga nam to zrozumieć, co stało się z Saulem z Tarsu? Przed nawróceniem, zanim uwierzył w Jezusa, Saul nie rozumiał. Dopiero po tym doświadczeniu był w stanie pojmować. Czego możemy się nauczyć z tego doświadczenia w związku z osobami, które doprowadzają nas do frustracji swoim niezrozumieniem prawd tak jasnych i oczywistych dla nas?`

-----

<sup>1	Ellen G. White, Działalność apostołów, Warszawa 2007, wyd. IV, s. 69-70.</sup>

<sup>2	Taż, Sketches from the Life of Paul, Waszyngton 1974, s. 38.</sup>