---
title:  Na drodze do Damaszku
date:   30/07/2018
---

`Przeczytaj Dz 9,3-9. Co się stało, gdy Saul zbliżał się do Damaszku? Co znaczą słowa Jezusa zapisane w Dz 9,5 (zob. także Dz 26,14)?`

Gdy Saul i jego towarzysze zbliżali się do Damaszku, stało się coś, czego się nie spodziewali. Około południa ujrzeli niezwykle jasne światło na niebie i usłyszeli głos. Nie była to wizja w prorockim sensie, lecz objawienie się Boga skierowane tylko do Saula. Jego towarzysze widzieli światło, ale tylko Saul został oślepiony. Słyszeli też głos, ale tylko Paweł go zrozumiał. Światło to pochodziło od boskiej chwały zmartwychwstałego Jezusa, który osobiście ukazał się Saulowi w tamtej chwili (zob. Dz 22,14). W innym miejscu Paweł napisał, że widział Jezusa, co zrównuje go z dwunastoma apostołami jako świadka Chrystusowego zmartwychwstania i daje mu apostolski autorytet (zob. 1 Kor 9,1; 15,8).

Słowa, które Saul usłyszał od Jezusa, poraziły go silniej niż boska światłość. Do tej pory był absolutnie pewny, że atakując wyznawców Jezusa z Nazaretu, czyni wolę Bożą i oczyszcza judaizm z niebezpiecznej i straszliwej herezji. Jednak ku swemu przerażeniu dowiedział się nie tylko, że Jezus żyje, ale także tego, iż zadając cierpienia Jego wyznawcom, atakuje Jego samego.

Zwracając się do Saula, Jezus posłużył się powiedzeniem prawdopodobnie greckiego pochodzenia, ale dobrze znanym Saulowi:— „Trudno ci przeciw ościeniowi wierzgać” (Dz 26,14).

Wół wprzęgnięty w jarzmo i usiłujący wierzgać przeciw ostremu kijowi służącemu do jego poganiania mógłby się jedynie narazić na zranienie i większy ból.

To powiedzenie może wskazywać na zmagania toczące się w umyśle Pawła przedstawione w Biblii jako przejaw działania Ducha Świętego (zob. J 16,8-11), a sięgające wydarzeń związanych z aresztowaniem i zamordowaniem Szczepana.

„Saul odegrał istotną rolę w procesie i egzekucji Szczepana, a uderzające dowody Bożej przychylności wobec męczennika doprowadziły go do zwątpienia w słuszność walki przeciwko naśladowcom Jezusa. W jego umyśle zapanowało niezwykłe wzburzenie. W swoich wewnętrznych zmaganiach zwrócił się o pomoc do tych, których mądrości i osądowi ufał bezgranicznie. Argumenty kapłanów i przywódców przekonały go jednak, że Szczepan był bluźniercą, zaś Chrystus, którego głosił Jego zamęczony uczeń, był samozwańcem, a piastujący wysokie urzędy nie mogą się mylić”<sup>1</sup>.

`Dlaczego nie jest mądrze lekceważyć głos własnego sumienia?`

-----

<sup>1	Ellen G. White, Działalność apostołów, Warszawa 2007, wyd. IV, s. 63.</sup>