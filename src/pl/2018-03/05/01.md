---
title:  Nawrócenie Pawła
date:   28/07/2018
---

### Studium bieżącego tygodnia
Dz 26,9-11; Pwt 21,23; Dz 9,1-20; 1 Kor 9,1; Ga 1,1; Dz 9,21-30.

> <p>Tekst pamięciowy</p>
> „Idź, albowiem mąż ten jest moim narzędziem wybranym, aby zaniósł imię moje przed pogan i królów, i synów Izraela” (Dz 9,15).

Nawrócenie Saula z Tarsu (który stał się apostołem Pawłem) było jednym z najbardziej przełomowych wydarzeń w historii Kościoła apostolskiego. Jednak znaczenie tej postaci wykracza daleko poza nawrócenie, jako że Paweł z pewnością nie był jedynym wrogiem Kościoła zmienionym przez Boga w prawdziwego chrześcijanina. Chodzi raczej o to, czego Paweł dokonał dla dzieła ewangelii. Paweł był nieprzejednanym wrogiem pierwszych chrześcijan i wyrządził Kościołowi nieopisane szkody, choć zapewne znikome w porównaniu z tymi, które jeszcze mógłby wyrządzić. Został wyznaczony i upoważniony przez żydowskie władze, by zniszczyć Kościół. Jednak w drodze do Damaszku odpowiedział na Boże powołanie i został jednym z największych apostołów. „Z najzacieklejszego i najaktywniejszego prześladowcy Kościoła zmienił się w najzdolniejszego obrońcę i najskuteczniejszego zwiastuna ewangelii”<sup>1</sup>.

Poprzednie postępki Pawła jako prześladowcy Kościoła napełniały go głębokim poczuciem własnej niegodności, dzięki któremu z jeszcze większą wdzięcznością podkreślał, że łaska Boża okazana mu nie była daremna. Wraz z nawróceniem Pawła rozpoczął się nowy rozdział w dziejach chrześcijaństwa.

-----

<sup>1	Ellen G. White, Sketches from the Life of Paul, Waszyngton 1974, s. 9.</sup>