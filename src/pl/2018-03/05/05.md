---
title:  Początek służby Pawła
date:   01/08/2018
---

Wydaje się, iż w Dz 9,19-25 znajduje się sugestia, że po swoim nawróceniu Paweł pozostał w Damaszku przez jakiś czas, zanim wrócił do Jerozolimy (zob. Dz 9,26). Jednak w Ga 1,17 Paweł dodaje, że zanim udał się do Jerozolimy, wyruszył do Arabii, gdzie najwyraźniej mieszkał samotnie przez jakiś czas. „Tutaj, w samotności na pustkowiu, Paweł miał dość czasu na spokojne studiowanie i rozmyślanie”<sup>1</sup>.

`Przeczytaj Dz 9,20-25. Jak Łukasz opisał działalność Pawła w Damaszku? Jak została ona przyjęta?`

Początkowym celem Saula, gdy opuszczał Jerozolimę z listami polecającymi od arcykapłana, było wykrycie i aresztowanie wyznawców Jezusa, którzy mogli ukrywać się w synagogach w Damaszku (zob. Dz 9,2). Po powrocie jednak z Arabii Paweł udał się do tych synagog, ale nie po to, by aresztować wyznawców Jezusa, a raczej powiększać ich liczbę — nie po to, by znieważać Jezusa jako rzekomego samozwańca, ale przedstawiać Go jako Mesjasza Izraela. Co musiało się dziać w głowach tych, którzy słyszeli o nim jako jednym z najstraszniejszych prześladowców, a teraz słuchali go wydającego świadectwo o Jezusie? Co mogli czynić, jeśli nie zdumiewać się na tym, kim stał się Saul z Tarsu i co obecnie czynił dla Kościoła? (Z pewnością nie zdawali sobie sprawy z tego, jak doniosłą rolę w dziejach Kościoła odegra apostoł Paweł!)

Nie mogąc sprostać argumentom Pawła, niektórzy jego przeciwnicy uknuli spisek na jego życie. Opowiadanie Pawła o tym (zob. 2 Kor 11,32-33) sugeruje, że jego przeciwnicy donieśli na niego miejscowym władzom, aby dopiąć swego celu. Jednak z pomocą chrześcijan Paweł zdołał uciec opuszczony nocą w koszu na linie przez okienko w murze miejskim.

Paweł od początku wiedział, że czekają go trudne wyzwania (zob. Dz 9,16). Opozycja, prześladowanie i liczne cierpienia miały być nieodłącznym elementem jego służby, ale nic nie mogło załamać jego wiary ani poczucia obowiązku, mimo trudności i ciężkich przeżyć, jakie czekały go na każdym kroku w nowym życiu w Chrystusie (zob. 2 Kor 4,8-9).

`Pomimo zmagań i wrogiej opozycji Paweł nie poddawał się. Jak możemy się nauczyć czynić to samo w sprawach wiary — to znaczy, jak możemy wytrwać pomimo zniechęcenia oraz sprzeciwu okazywanego przez innych?`

-----

<sup>1	Ellen G. White, Działalność apostołów, Warszawa 2007, wyd. IV, s. 70.</sup>