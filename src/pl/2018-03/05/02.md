---
title:  Prześladowca Kościoła
date:   29/07/2018
---

Saul z Tarsu był zhellenizowanym Żydem. Urodził się w Tarsie, stolicy Cylicji (zob. Dz 21,39). Jednak w pewnym stopniu odbiegał od hellenistycznego stereotypu, jako że wychował się w Jerozolimie i uczył się u Gamaliela (zob. Dz 22,3), najbardziej wpływowego faryzejskiego nauczyciela w tamtych czasach. Jako faryzeusz Paweł był rygorystycznym zwolennikiem judaizmu, a jego gorliwość nosiła znamiona fanatyzmu (zob. Ga 1,14). Dlatego przyczynił się do uśmiercenia Szczepana i stanął na czele jego prześladowców.

`Przeczytaj Dz 26,9-11. Jak Paweł opisał swoje działania przeciwko Kościołowi?`

W innym miejscu Paweł mówi, że ewangelia jest zgorszeniem dla Żydów (zob. 1 Kor 1,23). Poza tym, że Jezus nie pasował do tradycyjnych żydowskich oczekiwań dotyczących Mesjasza jako Króla, nie mogli oni żadną miarą przyjąć twierdzenia, że Ten, który umarł na krzyżu, jest Bożym Mesjaszem, jako że Pismo Święte mówi, że każdy, kto został skazany na śmierć przez powieszenie na drzewie, „jest przeklęty przez Boga” (Pwt 21,23). Dla Żydów cała mowa o ukrzyżowanym Mesjaszu była groteskową sprzecznością — najwyraźniejszym dowodem, że twierdzenia chrześcijan o ich Jezusie są niezgodne z prawdą.

W Dz 9,1-2 Saul z Tarsu jest ukazany jako działający przeciwko wyznawcom Jezusa. Damaszek był wówczas ważnym miastem odległym o około 217 kilometrów na północ od Jerozolimy. Mieszkała tam dość liczna społeczność żydowska. Żydzi mieszkający poza Judeą byli zorganizowani w swego rodzaju sieć z centralą w Jerozolimie (na czele z Sanhedrynem) oraz synagogami funkcjonującymi jako ośrodki wsparcia dla lokalnych społeczności. Sanhedryn utrzymywał stałą łączność z takimi społecznościami przy pomocy listów dostarczanych przez posłańców — szeliach (hebr. szalach — posłać). Szeliach był oficjalnym wysłannikiem wyznaczonym przez Sanhedryn do pełnienia określonych funkcji religijnych.

Gdy Saul poprosił arcykapłana, przewodniczącego Sanhedrynu, o listy do synagog w Damaszku, stał się szeliach posiadającym uprawnienia do aresztowania każdego wyznawcy Jezusa i przyprowadzenia go do Jerozolimy (por. Dz 26,12). W języku greckim odpowiednikiem słowa szeliach jest słowo apostolos, od którego pochodzi polskie słowo apostoł. Zatem zanim Saul stał się Pawłem, apostołem Jezusa Chrystusa, był apostołem Sanhedrynu.

`Kiedy ostatnio zdarzyło ci się przejawiać gorliwość w jakiejś sprawie (lub być jej nieprzejednanym przeciwnikiem), a potem zmienić do niej nastawienie? Czego powinieneś się nauczyć z tego doświadczenia?`