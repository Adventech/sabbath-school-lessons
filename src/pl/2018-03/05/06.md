---
title:  Powrót do Jerozolimy
date:   02/08/2018
---

Po ucieczce z Damaszku Paweł skierował się do Jerozolimy po raz pierwszy od czasu, gdy opuścił to miasto jako prześladowca wyznawców Jezusa. Minęły trzy lata od jego nawrócenia (zob. Ga 1,18). Nie był to łatwy powrót, jako że borykał się z problemami zarówno na zewnątrz Kościoła, jak i w samym Kościele.

`Przeczytaj Dz 9,26-30. Co spotkało Pawła po powrocie do Jerozolimy?`

W Jerozolimie Paweł starał się przyłączyć do apostołów. Choć w tym czasie był chrześcijaninem od trzech lat, wieść o jego nawróceniu wydawała się tak niewiarygodna, że apostołowie, podobnie jak wcześniej Ananiasz, odnosili się do niego bardzo nieufnie. Obawiali się, że zachowanie Pawła może być częścią uknutego spisku. Dopiero Barnaba, Lewita z Cypru (zob. Dz 4,36-37), a zatem zhellenizowany Żyd, przełamał opór apostołów wobec Pawła. Gdy uświadomili oni sobie, że zmiana, jaka zaszła w życiu Pawła, jest autentyczna, poruszyło ich to, czego Bóg dokonał z tym zatwardziałym prześladowcą Kościoła.

Jednak opór i niechęć wobec Pawła nigdy zupełnie nie ustały — jeśli nie z powodu wcześniejszego jego postępowania jako prześladowcy Kościoła, to z powodu ewangelii, którą głosił. Jak Żydzi w odniesieniu do Szczepana, tak wyznawcy Jezusa pochodzący z Judei i Galilei, w tym apostołowie, z trudem zaczynali pojmować ogólnoświatowy zasięg chrześcijańskiej wiary — wiary opartej już nie na starotestamentowym systemie ceremonialnym, a zwłaszcza systemie ofiarnym, który stracił obowiązującą moc wraz ze śmiercią Jezusa na krzyżu. Najbliższy krąg powiązań Pawła w Kościele w Judei zawsze ograniczał się do hellenistów. Poza Barnabą obejmował Filipa, jednego z siedmiu diakonów (zob. Dz 21,8), i Mnazona z Cypru (zob. Dz 21,16). Kilka lat później przywódcy zboru jerozolimskiego nadal zarzucali Pawłowi, że głosi to, co niegdyś głosił Szczepan (zob. Dz 21,21).

W ciągu piętnastodniowego pobytu w Jerozolimie (zob. Ga 1,18) Paweł najwyraźniej postanowił głosić ewangelię tym samym zwolennikom judaizmu, których niegdyś podburzył przeciwko Szczepanowi. Jednak jak w przypadku Szczepana jego wysiłki natrafiły na silny sprzeciw, tak iż jego życie znalazło się w niebezpieczeństwie. W wizji Jezus powiedział mu, by opuścił Jerozolimę dla własnego bezpieczeństwa (zob. Dz 22,17-21). Z pomocą braci udał się do portowej Cezarei i stamtąd odpłynął do rodzinnej Cylicji, gdzie miał pozostać kilka lat, zanim wyruszył w swoją pierwszą podróż misyjną.