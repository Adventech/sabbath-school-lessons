---
title:  Pierwsza podróż misyjna
date:   11/08/2018
---

### Studium bieżącego tygodnia
Dz 13,1-52; 2 Kor 4,7-10; Rz 10,1-4; 3,19; Dz 14,1-26; Rz 9,1-11,36.

> <p>Tekst pamięciowy</p>
> „Niechże więc będzie wam wiadome, mężowie bracia, że przez tego zwiastowane wam bywa odpuszczenie grzechów i że w nim każdy, kto wierzy, bywa usprawiedliwiony w tym wszystkim, w czym nie mogliście być usprawiedliwieni przez zakon Mojżesza” (Dz 13,38-39).

Ewangelia z pewnością jest przeznaczona tak samo dla pogan, jak i dla Żydów. To przesłanie powoli, lecz pewnie docierało do chrześcijan pochodzących spośród Żydów.

Pierwsza jednoznaczna informacja o poganach przyłączających się do Kościoła pochodzi z Antiochii. Mówiąc innymi słowy, to w Antiochii powstał pierwszy zbór chrześcijan wywodzących się z pogaństwa, choć znaczną część jego członków stanowili etniczni Żydzi (zob. Ga 2,11-13). Dzięki misyjnej gorliwości jego założycieli i nowej energii, jakiej dodało zborowi przybycie Barnaby i Pawła, zbór w Antiochii rozwijał się bardzo szybko i stał się pierwszym ważnym ośrodkiem chrześcijaństwa poza Judeą. Pod pewnymi względami przewyższał nawet zbór w Jerozolimie.

Podczas gdy apostołowie nadal pozostawali w Jerozolimie, Antiochia stała się miejscem narodzin chrześcijańskiej misji. To właśnie stamtąd ze wsparciem miejscowych współwierzących Paweł wyruszył w każdą z trzech swoich podróży misyjnych. To dzięki ich zaangażowaniu chrześcijaństwo stało się tym, czym miało się stać zgodnie z wolą Jezusa — ogólnoświatową religią, która zaniesie ewangelię „wszystkim narodom, i plemionom, i językom, i ludom” (Ap 14,6).