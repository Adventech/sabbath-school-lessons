---
title:  Antiochia Pizydyjska (cz. I)
date:   13/08/2018
---

Z Cypru Paweł i jego towarzysze popłynęli do Perge w Pamfilii (obecnie południowa Turcja). Zanim odeszli do Antiochii w Pizydii, w sprawozdaniu Łukasza można dostrzec dwie istotne zmiany związane z pewnymi wydarzeniami. Otóż Paweł wysuwa się na czoło (dotąd Barnaba był wymieniany jako pierwszy), a ponadto Łukasz przestaje używać żydowskiego imienia Pawła (Saul) i zaczyna go nazywać już tylko Pawłem (zob. Dz 13,9). Przypuszczalnie jest tak dlatego, że od tej pory Paweł znajduje się przeważnie w grecko-rzymskim środowisku kulturowym.

W Dz 13,13 czytamy, że Jan Marek powrócił do Jerozolimy. Łukasz nie wyjaśnia, dlaczego Jan Marek zawrócił do domu. Ellen G. White napisała, że zniechęcony trudnościami, jakie ich czekały, „Marek przestraszył się, opuścił ich i wrócił do Jerozolimy”<sup>1</sup>. Bóg nigdy nie obiecał, że będzie łatwo. Przeciwnie, Paweł wiedział od początku, że służba dla Jezusa będzie się wiązała z cierpieniem (zob. Dz 9,16), ale nauczył się polegać całkowicie na mocy Boga i w tym leżała tajemnica jego siły (zob. 2 Kor 4,7-10).

`Przeczytaj Dz 13,38. Co było sednem przesłania Pawła w synagodze w Antiochii?`

W Dz 13,16-41 zawarte jest pierwsze kazanie Pawła zapisane w Nowym Testamencie. Oczywiście nie było to pierwsze kazanie, jakie kiedykolwiek wygłosił Paweł, i nie ma wątpliwości, że jest to jedynie zwięzłe podsumowanie wykładu, który przedstawił.

Kazanie składa się z trzech zasadniczych części. Zaczyna się ono od wspólnie podzielanej wiary w Boże wybranie Izraela i królewskie panowanie Dawida (zob. Dz 13,17-23). Ta część miała na celu nawiązanie łączności z żydowskimi słuchaczami. Następnie Paweł przedstawił Jezusa jako wypełnienie Bożej obietnicy dotyczącej przyjścia potomka Dawida, który przyniesie zbawienie Izraelowi (zob. Dz 13,24-37). Ostatnia część kazania jest ostrzeżeniem przed odrzuceniem zbawienia danego w Jezusie (zob. Dz 13,38-41).

Kulminacyjny punkt kazania w Dz 13,38-39 zawiera sedno przesłania Pawła o usprawiedliwieniu. Przebaczenie i usprawiedliwienie są dostępne jedynie przez Jezusa, a nie prawo Mojżeszowe. Ten fragment kazania nie mówi, że prawo zostało unieważnione. Podkreśla jedynie fakt, iż prawo nie może dokonać tego, czego spodziewali się Żydzi, mianowicie usprawiedliwienia (zob. Rz 10,1-4). Ono jest możliwe jedynie dzięki Jezusowi Chrystusowi (zob. Ga 2,16).

`Co to znaczy, że zbawienie jest jedynie przez Jezusa? Jak możesz pogodzić konieczność przestrzegania Bożego prawa moralnego z faktem, że prawo nie może nas usprawiedliwić?`

-----

<sup>1	Ellen G. White, Działalność apostołów, Warszawa 2007, wyd. IV, s. 94.</sup>