---
title:  Listra i Derbe
date:   16/08/2018
---

Następnym miastem, do którego udali się Paweł i Barnaba, była mało znana Listra, oddalona o około 29 kilometrów na południowy zachód od Ikonium. Choć spędzili tam sporo czasu (zob. Dz 14,6-7.15), Łukasz wspomina tylko jedno zdarzenie — uzdrowienie kaleki, przypuszczalnie żebraka chorego od urodzenia, i związane z tym konsekwencje.

`Przeczytaj Dz 14,5-19. Jak reakcja tych ludzi na to, co uczynił Paweł, świadczy o głębi niewiedzy, w jakiej byli pogrążeni?`

Widząc cud, mieszkańcy Listry byli pod tak wielkim wrażeniem, iż uznali Pawła i Barnabę za bogów — Barnabę okrzyknęli Zeusem, najwyższym bóstwem greckiego panteonu, a Pawła Hermesem, posłańcem i rzecznikiem Zeusa. Zamierzali nawet złożyć im ofiary ze zwierząt.

Rzymski poeta Owidiusz (43 p.n.e.–17/18 n.e.) zapisał legendę o tym, jak ci dwaj bogowie pod postacią ludzi odwiedzili pewne miasteczko w tym samym regionie, we Frygii, i szukali gościny. Według legendy pewne starsze małżeństwo przyjęło ich uprzejmie do ubogiej chaty, podczas gdy pozostali mieszkańcy okazali im obojętność. Za gościnność oraz życzliwość okazaną nieznanym przybyszom dom starszych ludzi został przemieniony w świątynię, a oni sami zostali ustanowieni w niej kapłanami, podczas gdy reszta miasteczka została całkowicie zniszczona<sup>1</sup>.

Zważywszy na fakt, iż ta legenda mogła być popularna w tym regionie, reakcja mieszkańców Listry na cud dokonany przez Pawła nie wydaje się dziwna. Legenda ta wyjaśnia także, dlaczego ludzie uznali, że misjonarze byli właśnie tymi dwoma bogami, a nie na przykład Asklepiosem, bogiem-uzdrowicielem. Paweł i Barnaba postanowili jednak wyprowadzić mieszkańców Listry z błędu i nie dopuścili, by poganie oddali im boską cześć. Tymczasem do Listry przybyli z Antiochii i Ikonium przeciwnicy misjonarzy oraz nastawili tłum przeciwko nim, tak iż Paweł został ukamienowany i nie dawał oznak życia.

`Przeczytaj Dz 14,20-26. Gdzie Paweł i Barnaba zakończyli swoją podróż? Co uczynili w drodze powrotnej?`

`Paweł nauczał, że „musimy przejść przez wiele ucisków, aby wejść do Królestwa Bożego” (Dz 14,22). Co to znaczy? Jak doświadczyłeś prawdy zawartej w tych słowach? Co ważniejsze, jak możesz się nauczyć wzrastać w wierze bez względu na uciski, które przechodzisz?`

-----

<sup>1	Zob. Owidiusz, Przemiany 611-724, tłum. Brunon Kiciński, Wydawnictwo Armoryka, Sandomierz 2012, t. II, s. 191-199 (przyp. red.).</sup>