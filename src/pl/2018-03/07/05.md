---
title:  Ikonium
date:   15/08/2018
---

Namówione przez żydowskich przywódców z Antiochii władze lokalnej pogańskiej społeczności podburzyły tłum przeciwko Pawłowi i Barnabie, aby wypędzić ich z miasta (zob. Dz 13,50). Jednak uczniowie „byli pełni radości i Ducha Świętego” (Dz 13,52). Następnie misjonarze skierowali się do kolejnego miasta — Ikonium.

`Przeczytaj Dz 14,1-7. Jakie były rezultaty działalności Pawła i Barnaby w Ikonium?`

W Ikonium Paweł i Barnaba działali zgodnie ze swoją ustaloną praktyką, zwracając się najpierw do Żydów, a potem do pogan. Kazanie Pawła w Antiochii (zob. Dz 13,16-41) wskazuje główny powód w jego służbie priorytetowego podejścia do Żydów — wybranie Izraela ze wszystkim, co to za sobą pociągało (zob. Rz 3,2; 9,4-5), oraz spełnienie przez Boga obietnicy dotyczącej Zbawiciela z rodu Dawida. Pomimo faktu, iż wielu Żydów odrzucało ewangelię, Paweł nigdy nie tracił nadziei na pozyskanie większej ich liczby dla ewangelii.

W 9., 10. i 11. rozdziale Listu do Rzymian Paweł wyjaśnia, że „nie wszyscy, którzy pochodzą z Izraela, są Izraelem” (Rz 9,6), i że tylko dzięki Bożemu miłosierdziu niektórzy Żydzi w ogóle wierzą. Bóg nie odrzucił swojego ludu, ale „obecnie pozostała resztka według wyboru łaski” (Rz 11,5). Paweł nadal głosił ewangelię poganom, choć miał nadzieję, że pewnego dnia Żydzi w większej liczbie przyjdą do wiary w Jezusa.

„Argumentacja zastosowana przez Pawła w 9., 10. i 11. rozdziale Listu do Rzymian dodatkowo wyjaśnia jego strategię misyjną opisaną w Dziejach Apostolskich i uświadamia każdemu pokoleniu chrześcijan teologiczne znaczenie składania świadectwa niewierzącym Żydom”<sup>1</sup>.

Sytuacja w Ikonium była podobna jak w Antiochii. Początkowa reakcja zarówno Żydów, jak i pogan na ewangelię głoszoną przez Pawła była zdecydowanie pozytywna, ale także w Ikonium niewierzący Żydzi, najpewniej przywódcy miejscowej żydowskiej społeczności, podburzyli pogan i nastawili ich przeciwko misjonarzom, powodując rozłam wśród pogańskiego ludu. Gdy przeciwnicy planowali zaatakować i dokonać samosądu na Pawle i Barnabie, misjonarze postanowili opuścić miasto i wyruszyć dalej.

`Żydzi potrzebowali nie tylko usłyszeć ewangelię, ale i także zobaczyć ją w praktycznym życiu wyznawców Jezusa. Jeśli masz znajomych żydowskiego pochodzenia, jakie świadectwo im dajesz?`

-----

<sup>1	David G. Peterson, The Acts of the Apostles, Grand Rapids 2009, s. 401.</sup>