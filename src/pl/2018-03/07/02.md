---
title:  Salamina i Pafos
date:   12/08/2018
---

W 13. rozdziale Dziejów Apostolskich Łukasz przenosi miejsce akcji z powrotem do Antiochii, by rozpocząć opis pierwszej podróży misyjnej Pawła zamieszczony w dwóch rozdziałach księgi (zob. Dz 13,1-14,28). Od tej pory do końca tej księgi uwaga jest skupiona na Pawle i jego misji wśród pogan.

Jest to pierwsze starannie zaplanowane przez zbór przedsięwzięcie misyjne zamieszczone w Dziejach Apostolskich. Jednak Łukasz skrupulatnie podkreśla, że ta inicjatywa pochodziła od Boga, a nie od wierzących. Jednocześnie jasne jest, że Bóg może działać przez nas jedynie wtedy, gdy dobrowolnie poddajemy się Mu tak, by mógł się nami posłużyć.

`Przeczytaj Dz 13,1-12. Jakie zasadnicze kwestie podkreśla Łukasz w związku z działalnością Barnaby i Pawła na Cyprze?`

Wyruszenie misjonarzy w podróż poprzedzone zostało okresem modlitwy wstawienniczej i postu. W tym kontekście nałożenie rąk było właściwie aktem poświęcenia i poruczenia Bożej łasce (zob. Dz 14,26) w związku z zadaniem czekającym misjonarzy.

Wyspa Cypr leży w północno-wschodniej części Morza Śródziemnego, niedaleko od Antiochii. Było to naturalne miejsce rozpoczęcia misji, jako że nie tylko Barnaba pochodził z Cypru, ale i ewangelia już dotarła na tę wyspę. Jednak z pewnością dużo jeszcze pozostało tam do zrobienia.

Gdy znaleźli się na Cyprze, Barnaba i Paweł — oraz Jan Marek, siostrzeniec Barnaby (zob. Dz 15,39; Kol 4,10), który im towarzyszył — przemawiali w synagogach w Salaminie. To był zwyczaj Pawła — głosić najpierw dobrą nowinę w synagogach, a potem skierować się do pogan. Ponieważ Jezus był Mesjaszem Izraela, więcej niż naturalne było głoszenie ewangelii przede wszystkim Żydom.

Gdy opuścili Salaminę, udali się na zachód, głosząc (jak można przypuszczać) ewangeliczne przesłanie w kolejnych miejscowościach, aż dotarli do stolicy Cypru, Pafos. Sprawozdanie następnie skupia się na dwóch postaciach: żydowskim czarnoksiężniku o imieniem Bar-Jezus, zwanym także Elymasem, oraz Sergiuszu Pawle, miejscowym rzymskim prokonsulu. Ta historia jest dobrym przykładem tego, jak ewangelia natrafiała na dwie reakcje — z jednej strony otwartą opozycję, a z drugiej strony entuzjastyczną akceptację, nawet ze strony wysoko postawionych pogan. Słownictwo wykorzystane w Dz 13,12 wyraźnie wskazuje szczere nawrócenie Sergiusza Pawła.

`Pomyśl o tym, że w tym przypadku to Żyd sprzeciwiał się prawdzie, a poganin ją przyjął. Jak może nam to pomóc zrozumieć, dlaczego czasem trudniej dotrzeć z teraźniejszą prawdą do chrześcijan z innych wyznań niż do ludzi niewierzących?`