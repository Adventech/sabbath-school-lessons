---
title:  Antiochia Pizydyjska (cz. II)
date:   14/08/2018
---

W Dz 13,38-39 jest mowa o tym, że prawo nie jest w stanie usprawiedliwić człowieka, co jest bardzo ważnym pojęciem doktrynalnym. Pomimo obowiązywania prawa moralnego nie jest ono w stanie przynieść usprawiedliwienia, gdyż nie może spowodować doskonałego posłuszeństwa u tych, którzy przestrzegają prawa (zob. Dz 15,10; Rz 8,3). Nawet gdyby prawo mogło doprowadzić nas do doskonałego posłuszeństwa, to doskonałe posłuszeństwo nie stanowiłoby zadośćuczynienia za nasze grzechy (zob. Rz 3,19; Ga 3,10-11). Dlatego na usprawiedliwienie nie można zapracować, choćby nawet w najmniejszej części. Możemy je przyjąć jedynie przez wiarę w pojednawczą ofiarę Jezusa (zob. Rz 3,28; Ga 2,16) jako dar, na który nie zasługujemy. Chociaż posłuszeństwo ma bardzo istotne znaczenie w chrześcijańskim życiu, to jednak nie może być sposobem zasłużenia na zbawienie.

`Przeczytaj Dz 13,42-49. Jak słuchacze w synagodze przyjęli przesłanie Pawła?`

Mimo że Paweł zakończył swoje przesłanie w dość surowym tonie, reakcja większości słuchaczy w synagodze była bardzo pozytywna. Jednak w kolejną sobotę sprawy przybrały zupełnie inny obrót. Jest wysoce prawdopodobne, że Żydzi, którzy odrzucili przesłanie ewangelii, byli przełożonymi synagogi i oficjalnymi przedstawicielami judaizmu. Łukasz tłumaczy ich bezwzględność zawiścią wobec Pawła.

W starożytnym świecie niektóre elementy judaizmu — takie jak monoteizm, styl życia, a nawet sobota — jawiły się jako atrakcyjne dla pogan i wielu z nich przyłączało się do religii żydowskiej, zyskując status prozelitów. Jednak obrzezanie było poważną przeszkodą, gdyż w świecie grecko-rzymskim uważano tę praktykę za barbarzyńską i odrażającą. Stąd wielu pogan uczęszczało do synagog, by oddawać cześć Bogu, ale formalnie nie przyłączało się do judaizmu. Tych nazywano bojącymi się Boga i to właśnie owi nabożni prozelici z synagogi w Antiochii (zob. Dz 13,16.43) pomogli ogłosić przesłanie Pawła wśród mieszkańców miasta, tak iż ci napłynęli na zgromadzenie w znacznej liczbie. Możliwość doświadczenia zbawienia bez wcześniejszego przyłączenia się do judaizmu była niewątpliwie atrakcyjna dla wielu ludzi.

To może wyjaśniać zawiść żydowskich przywódców. Tak czy inaczej, odrzucając ewangelię, ludzie ci nie tylko odsuwali się od Bożego zbawienia, ale także sprawili, że Paweł i Barnaba zwrócili się całkowicie do pogan, którzy radowali się i chwalili Boga za to, że objął ich swoim planem zbawienia.