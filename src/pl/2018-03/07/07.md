---
title:  Do dalszego studium
date:   17/08/2018
---

„Przebywając na ziemi, Chrystus starał się odwodzić Żydów od ich odgradzania się od innych ludów. Nawrócenie setnika i Syrofenicjanki to przykłady Jego bezpośredniej działalności poza granicami Izraela. Teraz nadszedł czas intensywnej i stałej pracy wśród pogan, wśród których całe społeczności chętnie przyjmowały ewangelię i chwaliły Boga za światło rozumnej wiary. Niewiara i złośliwość Żydów nie mogły udaremnić Bożego zamiaru, gdyż nowy Izrael został wszczepiony w stare drzewo oliwne. Synagogi zamykały się przed apostołami, ale prywatne domy były oddawane do ich użytku, a publiczne budynki pogan stawały się miejscem głoszenia Słowa Bożego”<sup>1</sup>.

„We wszystkich misyjnych poczynaniach Paweł i Barnaba starali się naśladować Chrystusowy przykład dobrowolnej ofiarności oraz wiernej i gorliwej pracy dla ludzi. Przytomni, gorliwi i niestrudzeni nie kierowali się naturalnymi skłonnościami czy osobistą wygodą, ale z modlitwą i troską nieustannie działali, siejąc ziarno prawdy. A siejąc ziarno, apostołowie starannie przekazywali wszystkim, którzy przyjmowali ewangelię, praktyczne pouczenia o nieocenionej wartości. Ten duch gorliwości i bojaźni Bożej wywierał na nowo pozyskanych uczniów trwały wpływ, upewniając ich o doniosłości poselstwa ewangelii”<sup>2</sup>.

**Pytania do dyskusji**

`1. Zastanów się nad przypadkiem Jana Marka, który wycofał się z działalności misyjnej pod wpływem trudności. Paweł i Barnaba poróżnili się później z jego powodu — gdy Barnaba chciał mu dać ponowną szansę, a Paweł sprzeciwił się temu (zob. Dz 15,37). Jednak po latach Paweł napisał: „Weź Marka i przyprowadź z sobą, bo mi jest bardzo potrzebny do posługiwania” (2 Tm 4,11). Jaka lekcja płynie z tego dla nas, gdy chodzi o osoby, które w pewnych okolicznościach okazały się niewierne swojemu powołaniu?`

`2. Przemyśl postępowanie Pawła i Barnaby po tym, jak mieszkańcy Listry uznali ich za bogów (zob. Dz 14,14-18). Jak powinniśmy reagować, gdy okazuje się nam uznanie za to, co w rzeczywistości jest Bożym dokonaniem?`

`3. Przeczytaj Dz 14,21-23. Korzystając z przykładu Pawła i Barnaby, co możemy zrobić indywidualnie i jako zbór, by karmić i wzmacniać wiarę nowo nawróconych osób?`

`4. Jak możemy się upewnić, że nie pozwalamy, by ludzkie tradycje czy utrwalone wierzenia stały na drodze głoszenia prawdy, tak jak to się stało w przypadku przywódców religijnych sprzeciwiających się Pawłowi?`

-----

<sup>1	Ellen G. White, Sketches from the Life of Paul, Waszyngton 1974, s. 51.</sup>

<sup>2	Taż, Działalność apostołów, Warszawa 2007, wyd. IV, s. 103.</sup>