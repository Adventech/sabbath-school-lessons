---
title:  Zjazd Kościoła w Jerozolimie
date:   18/08/2018
---

### Studium bieżącego tygodnia
Dz 15,1-41; Ga 2,11-13; Wj 12,43-49; Rz 3,30; Kpł 18,30; Ap 2,14.20.

> <p>Tekst pamięciowy</p>
> „Wierzymy przecież, że zbawieni będziemy przez łaskę Pana Jezusa, tak samo jak i oni” (Dz 15,11).

Po ponad dwóch latach Paweł i Barnaba wrócili do Antiochii Syryjskiej. Ponieważ cały tamtejszy zbór był zaangażowany w wysłanie ich jako misjonarzy, naturalne było, iż Paweł i Barnaba złożyli przed zborem sprawozdanie ze swojej działalności. W tym sprawozdaniu podkreślili nie to, czego oni dokonali, ale czego Bóg dokonał przez nich.

Treścią sprawozdania było oczywiście powodzenie misji wśród pogan, choć wielu Żydów także przyjęło ewangeliczną wiarę. Od wydarzeń w domu Korneliusza nawrócenie pogan stało się ważną kwestią w Kościele (zob. Dz 11,1-18), ale obecnie, gdy znaczna liczba pogan przyłączała się do Kościoła, sprawy naprawdę się skomplikowały. Wielu wierzących w Jerozolimie wyrażało obawy — według nich pogan należało najpierw obrzezać, to znaczy uczynić ich żydowskimi prozelitami, aby następnie mogli się stać częścią ludu Bożego i zostali dopuszczeni do wspólnoty chrześcijańskiej.

W 15. rozdziale Dziejów Apostolskich problem pogan sięgnął krytycznego poziomu, tak iż cały Kościół musiał działać razem, by znaleźć rozwiązanie. Zjazd Kościoła w Jerozolimie był punktem zwrotnym w historii ogólnoświatowej misji Kościoła apostolskiego.