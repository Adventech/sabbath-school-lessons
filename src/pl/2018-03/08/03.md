---
title:  Obrzezanie
date:   20/08/2018
---

Jednym z najważniejszych zagadnień w tym konflikcie było obrzezanie. Nie zostało ono ustanowione przez ludzi (zob. Mt 15,2.9). Nakazał je sam Bóg jako znak swojego przymierza z Abrahamem i jego potomkami — wybranym ludem (zob. Rdz 17,9-14).

`Przeczytaj Wj 12,43-49. Kto jeszcze miał być obrzezany oprócz tych, którzy urodzili się jako Izraelici?`

Błogosławieństwa przymierza nie były ograniczone do tych, którzy urodzili się jako Izraelici, ale rozciągały się także na niewolników czy przybyszów, którzy mieli przed Bogiem taki sam status jak miejscowi Izraelici: „[Cudzoziemiec] będzie zrównany z tubylcem” (Wj 12,48).

Tak więc obrzezanie (wyłącznie mężczyzn) było niezbędne, aby przyłączyć się do Bożej społeczności przymierza. Ponieważ Jezus był Mesjaszem Izraela, wydawało się naturalne, że judaizujący domagają się, by poganie stali się Żydami, zanim będą mogli mieć udział w zbawieniu.

`Przeczytaj Rz 3,30; 1 Kor 7,18; Ga 3,28; 5,6. Jak Paweł rozumiał obrzezanie?`

Twierdząc, że nawrócony poganin nie może być zbawiony, jeśli wcześniej nie zostanie wyznawcą judaizmu, ludzie ci mylili dwa różne pojęcia — przymierze i zbawienie. Przynależność do Bożej społeczności przymierza nie gwarantuje zbawienia (zob. Jr 4,4; 9,25). Ponadto sam Abraham został zbawiony (usprawiedliwiony) przez wiarę, co stało się przed obrzezaniem, a nie w wyniku obrzezania (zob. Rz 4,9-13). Zbawienie zawsze było przez wiarę, podczas gdy przymierze było łaskawym rozporządzeniem, przez które Bóg dawał poznać siebie i swój plan zbawienia całemu światu. Izrael został wybrany właśnie w tym celu (zob. Rdz 12,1-3).

Problem polegał na tym, że łącząc zbyt ściśle przymierze ze zbawieniem, judaizujący zaczęli postrzegać obrzezanie jako zbawczą zasługę. Jednak zbawienna łaska Boża nie działa w tym zakresie, w jakim działają ludzkie uczynki. Tak więc narzucanie obrzezania chrześcijanom nawróconym z pogaństwa jako rzekomego środka zbawczego było oczywistym wypaczeniem prawdy ewangelii (zob. Ga 1,7; 2,3-5), odrzuceniem łaski Bożej (zob. Ga 2,21) i wyrzeczeniem się Jezusa (zob. Ga 5,2). Ponadto taka postawa przeczyła powszechności zbawienia (zob. Kol 3,11; Tt 2,11). Paweł nie mógł się zgodzić z tego rodzaju poglądami.

`Jakie niebezpieczeństwo tkwi w poglądzie, że zbawienie może być dostępne przez przynależność do prawdziwego Kościoła?`