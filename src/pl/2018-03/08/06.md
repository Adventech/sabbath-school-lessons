---
title:  List z Jerozolimy
date:   23/08/2018
---

`Przeczytaj Dz 15,22-29. Jakie dodatkowe środki zostały podjęte przez zjazd Kościoła w Jerozolimie w związku z uchwałą, która tam zapadła?`

Po pierwsze postanowiono napisać list do nawróconych z pogaństwa, by poinformować ich o podjętej decyzji. List napisany w imieniu apostołów i starszych Kościoła zebranych na zjeździe w Jerozolimie był oficjalnym dokumentem odzwierciedlającym przewodnią rolę ośrodka jerozolimskiego — z pewnością ze względu na apostolskie przywództwo — wśród wszystkich społeczności chrześcijańskich. Napisany w 49 roku, gdy z całym prawdopodobieństwem odbył się zjazd, list ten jest jednym z najstarszych zachowanych dokumentów chrześcijańskich.

Na zjeździe Kościoła w Jerozolimie postanowiono także wysłać dwóch delegatów — Judę i Sylasa — by towarzyszyli Pawłowi i Barnabie w drodze do Antiochii. Ich zadaniem było dostarczenie apostolskiego listu i poświadczenie jego treści.

`Przeczytaj Dz 15,30-33. Jak zbór w Antiochii przyjął list z Jerozolimy?`

Gdy list został odczytany, zbór wielce się uradował pocieszającym przesłaniem, iż obrzezanie nie jest wymagane od nawracających się pogan. Wyznawcy pochodzący z pogan nie mieli też nic przeciwko czterem wymaganiom wymienionym w liście. Tak więc pierwszy groźny podział grożący Kościołowi został zażegnany, przynajmniej co do zasady.

Podczas zjazdu przywódcy Kościoła w Jerozolimie wyrazili też pełne uznanie dla ewangelii głoszonej przez apostoła Pawła, a następnie podali prawicę wspólnoty jemu i Barnabie na znak akceptacji i zaufania (zob. Ga 2,9). Jednak chrześcijanie będący etnicznymi Żydami, którzy skrupulatnie przestrzegali starotestamentowych przepisów, nadal postrzegali jako wielce problematyczne zasiadanie do stołu z chrześcijanami pochodzącymi z pogaństwa, którzy z punktu widzenia owych przepisów pozostawali rytualnie nieczyści.

Ta kwestia dała o sobie znać w związku z incydentem z udziałem Piotra, o czym wspomina Paweł w Ga 2,11-14. Ellen G. White skomentowała to w następujący sposób: „Nawet nie wszyscy uczniowie byli gotowi chętnie przyjąć decyzję soboru”<sup>1</sup>.

`Odpowiedz sobie uczciwie: Jak trudno ci jest zachować wspólnotę ze współwierzącymi innej rasy, kultury czy grupy społecznej? Jak możesz się wyzbyć postawy niezgodnej z ewangelią?`

-----

<sup>1	Ellen G. White, Działalność apostołów, Warszawa 2007, wyd. IV, s. 109.</sup>