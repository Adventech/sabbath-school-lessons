---
title:  Rozważana kwestia
date:   19/08/2018
---

Od początku zbór w Antiochii składał się zarówno ze zhellenizowanych Żydów, jak i wierzących pochodzących ze środowiska nieobrzezanych pogan (zob. Dz 11,19-21; Ga 2,11-13), którzy najwyraźniej żyli w pokojowej współegzystencji. Jednak ich wspólnota została rozerwana wraz z pojawieniem się grupy chrześcijan z Jerozolimy.

`Przeczytaj Dz 15,1-5. Wobec jakiego problemu stanął Kościół?`

Ci wyznawcy z Judei byli przypuszczalnie tymi samymi, na których wskazano w Dz 15,5 — faryzeuszami, którzy uwierzyli w Jezusa. Obecność faryzeuszów w Kościele nie powinna nas dziwić, jako że Paweł sam był faryzeuszem przed swoim nawróceniem (zob. Flp 3,5). Wydaje się, że ta grupa przybyła do Antiochii z własnej inicjatywy (zob. Dz 15,24), choć inne zdarzenie, do którego doszło w Antiochii jakiś czas później, wskazuje, że większość chrześcijan wywodzących się ze środowiska Żydów w Judei, w tym również apostołowie, miała problemy z zaakceptowaniem obecności chrześcijan pochodzenia pogańskiego w Kościele (zob. Ga 2,11-13).

W Liście do Galatów Paweł nie wyraża się pozytywnie o judaizujących, nazywając ich fałszywymi braćmi (zob. Ga 2,4), którzy wywołują niepokoje (zob. Ga 1,7; 5,10) i których prawdziwą motywacją jest odebranie wierzącym duchowej wolności związanej z ewangelią oraz doprowadzenie nawróconych pogan do niewoli legalizmu.

Ich żądanie było jednoznaczne:— Jeżeli nawróceni poganie nie pozwolą się obrzezać i nie będą przestrzegać wszystkich żydowskich przepisów ceremonialnych, nie mogą być zbawieni.

Wierzyli oni, że zbawienie jest możliwe jedynie w Bożej społeczności przymierza, a według Starego Testamentu nie było innego sposobu, by stać się częścią wybranego ludu Bożego, jak tylko przez poddanie się obrzezaniu (zob. Rz 17,9-14; Wj 12,48). Krótko mówiąc, aby poganie mogli być zbawieni, musieliby najpierw stać się żydowskimi prozelitami.

Oczywiście Paweł i Barnaba nie mogli się zgodzić z takimi wymaganiami, które były przeciwne naturze ewangelii. Jednak agresywna postawa przybyszów z Judei wywołała gorący spór. Greckie słowo stasis przetłumaczone w Dz 15,2 jako zatarg można też oddać następująco: niezgoda, spór i kłótnia. Sprawa była zbyt ważna, by można ją było rozstrzygnąć jedynie na lokalnym poziomie wspólnoty chrześcijańskiej. W grę wchodziła jedność całego Kościoła. Tak więc współwyznawcy z Antiochii postanowili wysłać delegatów do Jerozolimy — w tym Pawła i Barnabę — aby wspólnie znaleźć rozwiązanie tego problemu.

`Postaw się w sytuacji judaizujących. Jakie argumenty mogli oni przytaczać jako uzasadnienie swojego stanowiska?`