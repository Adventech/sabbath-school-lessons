---
title:  Apostolskie orzeczenie
date:   22/08/2018
---

`Przeczytaj Dz 15,28-29. Przed jakimi czterema rzeczami zalecono powstrzymywać się poganom nawróconym do Boga?`

Główny problem będący przedmiotem zjazdu Kościoła został zadowalająco rozwiązany. Ponieważ zbawienie jest z łaski, wierzący wywodzący się z pogaństwa zostali zwolnieni z obrzezania, gdy przyłączali się do Kościoła. Jednak powinni wstrzymywać się od czterech rzeczy: (1) pokarmów ofiarowanych bożkom w pogańskich rytuałach i podawanych podczas publicznych uczt lub sprzedawanych na rynku; (2) spożywania krwi; (3) spożywania mięsa zwierząt uduszonych, to znaczy zawierającego krew; (4) niemoralności seksualnej we wszelkich formach.

Obecnie większość chrześcijan traktuje zakazy dietetyczne (zakazy od pierwszego do trzeciego) jako przejściowe zalecenia. Twierdzą, że ponieważ te rzeczy były szczególnie odrażające dla Żydów, zakazy te miały jedynie zlikwidować przepaść między chrześcijanami pochodzenia żydowskiego a chrześcijanami pochodzenia pogańskiego. Często też twierdzi się, że wszystkie inne przepisy starotestamentowe, w tym przepisy dietetyczne (zob. 11. rozdział Księgi Kapłańskiej) i przykazanie dotyczące soboty (zob. Wj 20,8-11), które nie znalazło się na liście, już nie obowiązują chrześcijan.

Jednak tak zwany dekret apostolski nie był ani czasowym, ani nowym chrześcijańskim kodeksem etycznym wykluczającym wszystko inne, co wiązało się ze Starym Testamentem. Pod kierunkiem Ducha Świętego (zob. Dz 15,28) apostołowie i starsi Kościoła powtórzyli jedynie przepisy zawarte w 17. i 18. rozdziale Księgi Kapłańskiej dotyczące obcych przybyszów w Izraelu.

W kontekście Księgi Kapłańskiej zakazy te oznaczają odrzucenie pogaństwa. Każdy przybysz, który pragnął mieszkać w Izraelu, musiał porzucić te pogańskie praktyki, w których się wychował i do których przywykł (zob. Kpł 18,30). Podobnie każdy nawrócony poganin, który pragnął przyłączyć się do Kościoła, musiał zająć jasne stanowisko w tej kwestii, odwracając się w ten sposób od pogaństwa.

Jednak to był dopiero pierwszy krok. Stając się chrześcijaninem, były poganin miał teraz pełnić wolę Bożą, będąc posłuszny przykazaniom, które są powszechnie obowiązujące, zostały ustanowione przed Mojżeszem i nie mają charakteru rytualnego. Były poganin miał więc teraz świętować sobotę (zob. Rdz 2,1-3) oraz rozróżniać między pokarmami czystymi i nieczystymi (zob. Rdz 7,2).

To, że decyzja zjazdu Kościoła nie miała charakteru przejściowego, wynika jasno na przykład z Ap 2,14.20, gdzie powtórzone zostały zakazy pierwszy i ostatni, co obejmuje domyślnie dwa pozostałe. I rzeczywiście dowody historyczne wskazują na to, że decyzja ta była uważana za obowiązującą chrześcijan jeszcze długo po czasach nowotestamentowych.

`Gdy dochodzi do różnicy zdań, jak możemy nauczyć się siadania razem do stołu, słuchania się nawzajem oraz w duchu wzajemnego szacunku i pokory dążenia do rozwiązania powstałych problemów?`