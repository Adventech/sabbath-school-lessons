---
title:  Dyskusja
date:   21/08/2018
---

`Przeczytaj Dz 15,7-11. Jaki był wkład Piotra w dyskusję podczas zjazdu Kościoła w Jerozolimie?`

Łukasz oczywiście nie zamierzał relacjonować obrad zjazdu w całości. Interesujące byłoby na przykład usłyszeć argumenty judaizujących (zob. Dz 15,5), jak również odpowiedzi Pawła i Barnaby (zob. Dz 15,12). Fakt, że zapisane zostały tylko przemówienia Piotra i Jakuba, wskazuje na znaczenie tych postaci wśród apostołów i przywódców ówczesnego Kościoła.

W swojej mowie Piotr zwrócił się do apostołów i starszych Kościoła, przypominając im o swoim doświadczeniu sprzed lat w domu Korneliusza. W gruncie rzeczy jego argumentacja była podobna do tej, jaką posłużył się wcześniej w rozmowie ze współwyznawcami w Jerozolimie (zob. Dz 11,4-17). Sam Bóg okazał swoją akceptację nawrócenia Korneliusza (mimo że był on nieobrzezanym poganinem), udzielając jemu i jego domownikom dar Ducha Świętego, którego udzielił apostołom w dniu Pięćdziesiątnicy.

W swojej opatrzności Bóg posłużył się właśnie Piotrem, by przekonać współwyznawców w Judei, że nie czyni różnicy między Żydami a poganami w kwestii zbawienia. Choć nie praktykowali obrzędów oczyszczenia określonych przepisami starego przymierza, chrześcijanie wywodzący się z pogaństwa nie powinni byli dłużej uchodzić za nieczystych, jako że sam Bóg oczyścił ich serca. Ostatnie słowa Piotra brzmiały tak, jakby wypowiedział je apostoł Paweł:— „Wierzymy przecież, że zbawieni będziemy przez łaskę Pana Jezusa, tak samo jak i oni” (Dz 15,11).

`Przeczytaj Dz 15,13-21. Jakie rozwiązanie problemu pogan zaproponował Jakub?`

Przemówienie Jakuba sugeruje, że posiadał on niemały autorytet (por. Dz 12,17; 21,18; Ga 2,9.12). Niezależnie od tego, co Jakub rozumiał przez odbudowanie przybytku Dawida, co w proroctwie Amosa jest kojarzone z przywróceniem władzy rodowi Dawida (zob. Am 9,11-12), najważniejszym celem Jakuba było wykazanie, że Bóg zadbał o przyłączenie nawróconych z pogaństwa do Kościoła i w ten sposób w pewnym sensie zrekonstruował pojęcie ludu Bożego, a zatem nawróceni poganie mogą być wcieleni do Izraela.

Ze względu na to Jakub zasugerował, by nie nakładać na nawróconych pogan większych wymagań ponad to, czego normalnie wymagano od obcokrajowców, którzy mieszkali w Izraelu.