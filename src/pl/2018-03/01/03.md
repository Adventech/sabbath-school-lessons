---
title:  Misja uczniów
date:   02/07/2018
---

`Przeczytaj Dz 1,8. Co mieli czynić uczniowie, zamiast wdawać się w profetyczne spekulacje?`

W powyższym wersecie dotyczącym misji uczniów występują cztery ważne elementy:

1. Dar Ducha Świętego. Duch Święty zawsze działał wśród ludu Bożego. Jednak według proroków w przyszłości miało nastąpić szczególne wylanie Ducha Świętego (zob. Iz 44,3; Jl 3,1-2). Skoro sam Jezus został namaszczony przez Ducha Świętego, oznacza to, że Duch Święty działał już podczas ziemskiej służby Mesjasza (zob. Łk 4,18-21), ale oficjalne rozpoczęcie działalności Ducha Świętego nastąpiło dopiero wraz z wywyższeniem Chrystusa w niebie (zob. J 7,39; Dz 2,33).
2. Rola świadków. Świadek to ktoś, kto opowiada o tym, co widział i słyszał. Uczniowie Jezusa byli w pełni przygotowani do składania takiego świadectwa (zob. Dz 1,21-22; 4,20; por. 1 J 1,1-3) i zostali posłani, by głosić światu to, czego doświadczyli, przebywając z Jezusem.
3. Plan misji. Uczniowie mieli składać świadectwo najpierw w Jerozolimie, potem w Judei i Samarii, a następnie aż po krańce ziemi. Był to rozwojowy plan. Jerozolima była ośrodkiem żydowskiego życia religijnego oraz miejscem, w którym Jezus został skazany i ukrzyżowany. Judea i Samaria były najbliższymi regionami, w których Jezus także działał. Ale uczniowie mieli działać nie tylko lokalnie. Ich misja miała objąć cały świat.
4. Kierunek misji. W czasach starotestamentowych narody miały być przyprowadzone do Boga (zob. Iz 2,1-5). Celem Izraelitów nie było zaniesienie Boga narodom. Nieliczne wyjątki (na przykład przypadek Jonasza) jedynie potwierdzają tę regułę. Ta strategia misyjna została zmieniona. Jerozolima nadal pozostała ośrodkiem, ale zamiast pozostać tam i zapuścić korzenie, uczniowie mieli wyruszyć z ewangelią aż na krańce ziemi.

`Przeczytaj Łk 24,44-48. Jakie było zasadnicze przesłanie, które mieli głosić uczniowie?`

W ciągu 40 dni, które Jezus spędził wśród uczniów po zmartwychwstaniu (zob. Dz 1,3), musiał wyjaśnić im wiele prawd dotyczących Królestwa Bożego, ale i tak wielu spraw nadal nie rozumieli, jak wskazuje ich pytanie zapisane w Dz 1,6. Znali proroctwa, ale teraz mogli na nie spojrzeć w nowym świetle płynącym z krzyża i pustego grobu (zob. Dz 3,17-19).