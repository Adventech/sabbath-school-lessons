---
title:  Przygotowanie na Pięćdziesiątnicę
date:   04/07/2018
---

W swojej odpowiedzi znajdującej się w Dz 1,7-8 Jezus nie podał żadnych wiążących informacji dotyczących czasu. Jednak w naturalny sposób z Jego słów wydaje się wynikać, że zaraz potem, jak Duch zstąpi i uczniowie dokończą swoją misję, to Jezus przyjdzie powtórnie (zob. także Mt 24,14). Słowa wypowiedziane przez aniołów (zob. Dz 1,11) także nie odpowiadają na pytanie, kiedy nastanie królestwo, ale można wnioskować, że może to być nie za długo. Wydaje się, że to wyjaśnia, dlaczego uczniowie „wrócili do Jerozolimy z wielką radością” (Łk 24,52). Obietnica powtórnego przyjścia Jezusa w nieokreślonym czasie, która powinna dać im dodatkową zachętę w ich misji, została zrozumiana jako bliska spełnienia. Dalszy rozwój wydarzeń opisany w Dziejach Apostolskich wskazuje, że tak właśnie było.

`Przeczytaj Dz 1,12-14. Kto jeszcze oprócz najbliższych uczniów Jezusa przebywał w sali na piętrze i jak uczestnicy spotkań przygotowywali się na przyjście Ducha Świętego?`

Po powrocie z Góry Oliwnej uczniowie zebrali się w sali na piętrze (łac. cenaculum1) w jednopiętrowym prywatnym domu w Jerozolimie. Niektóre wyznawczynie Jezusa (zob. Łk 8,1-3; 23,49; 24,1-12) oraz matka i bracia Jezusa także byli tam obecni.

Bracia Jezusa (zob. Mk 6,3) byli albo młodszymi od Niego synami Józefa i Marii (zob. Mt 1,25; Łk 2,7), albo, co bardziej prawdopodobne, synami Józefa z jego pierwszego małżeństwa, a w tym przypadku Józef byłby wdowcem, gdy pojął Marię za żonę. Ich obecność wśród uczniów jawi się jako pewnego rodzaju niespodzianka, jako że zawsze byli raczej sceptycznie nastawieni do Jezusa (zob. Mk 3,21; J 7,5). Jednak zmartwychwstanie Jezusa i Jego wyjątkowe spotkanie z Jakubem (zob. 1 Kor 15,7; por. Mt 13,55) spowodowało diametralną zmianę w ich postawie. Później Jakub, jak widać, zastąpił Piotra na stanowisku przywódcy chrześcijańskiej społeczności (zob. Dz 12,17; 15,13; 21,18; Ga 2,9.12).

Modląc się razem (zob. Dz 1,14) i chwaląc Boga w świątyni (zob. Łk 24,53), wszyscy niewątpliwie wyznawali swoje winy, okazując skruchę i odrzucając grzech. Nawet jeśli oczekiwali, że przyjście Ducha Świętego doprowadzi bezpośrednio do powtórnego przyjścia Jezusa, ich duchowa postawa była w pełni dostosowana do tego, co miało nastąpić, jako że Duch Święty przychodzi w odpowiedzi na modlitwę.

`W jaki sposób przez nasze codzienne wybory możemy przygotować się na działanie Ducha Świętego w naszym życiu?`

----- 

<sup>1	Jadalnia zwykle znajdująca się na pierwszym piętrze domu; pierwsze piętro budynku; przenośnie: wyżyny (niebios) (przyp. red.).</sup>