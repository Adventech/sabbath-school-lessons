---
title:  Dwunasty apostoł
date:   05/07/2018
---

Pierwszym administracyjnym działaniem społeczności wczesnochrześcijańskiej liczącej wówczas „około stu dwudziestu osób” (Dz 1,15) było dokonanie wyboru następcy Judasza.

`Przeczytaj Dz 1,21-22. Jakich kwalifikacji oczekiwano od osoby mającej zastąpić Judasza jako jednego z apostołów? Dlaczego kwalifikacje te były tak ważne?`

Potrzebny był świadek zmartwychwstania Jezusa (por. Dz 4,33). Było to niezwykle istotne, jako że raz po raz zmartwychwstanie wskazywano jako mocny dowód mesjańskiej misji Jezusa i prawdziwości całej chrześcijańskiej wiary.

Wyboru należało dokonać spośród tych, którzy towarzyszyli apostołom podczas misji Jezusa. Paweł później stwierdzi, że choć nie był świadkiem ziemskiej misji Jezusa, to jednak ma prawo nazywać się apostołem, gdyż spotkanie z Jezusem na drodze do Damaszku kwalifikuje go do składania świadectwa o zmartwychwstaniu Pana (zob. 1 Kor 9,1). Choć przyznawał, że jest poronionym płodem (zob. 1 Kor 15,8), to jednak nie uważał, że jest w mniejszym stopniu uprawniony do nazywania się apostołem niż inni apostołowie Jezusa (zob. 1 Kor 9,2; Ga 2,6-9). Tak więc jedynie dwunastu uczniów i Paweł byli apostołami w formalnym, prawnym znaczeniu (zob. Dz 1,25-26), ale w ogólnym znaczeniu jako wysłanników/posłańców termin ten może się odnosić także do innych pracowników ewangelii (zob. Dz 14,4.14; Ga 1,19).

`Przeczytaj Dz 1,23-26. W jaki sposób wybrany został Maciej?`

Metoda użyta w celu dokonania wyboru Macieja może się wydawać dziwna, ale rzucanie losów było od dawna przyjętym sposobem podejmowania decyzji (np. Kpł 16,5-10; Lb 26,55). Ponadto wybór miał być dokonany między dwoma uprzednio wyselekcjonowanymi kandydatami o podobnych kwalifikacjach, a więc nie niósł ze sobą żadnego ryzyka. Wierni oczywiście modlili się do Boga, wierząc, że rezultat losowania będzie odzwierciedlał Jego wolę (por. Prz 16,33). Nie mamy dowodów na to, by decyzja ta była kiedykolwiek zakwestionowana. Po Pięćdziesiątnicy losowanie nie było już konieczne dzięki bezpośredniemu kierownictwu Ducha Świętego (zob. Dz 5,3; 11,15-18; 13,2; 16,6-9).

`Gdyby ktoś przyszedł do ciebie i zapytał: Skąd mam wiedzieć, jaka jest wola Boża wobec mnie?, jak odpowiedziałbyś na to pytanie i dlaczego właśnie tak?`