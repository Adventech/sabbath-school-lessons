---
title:  Przyjdzie powtórnie
date:   03/07/2018
---

`Przeczytaj Dz 1,9-11. Jak Łukasz przedstawił wniebowstąpienie Jezusa? Jakie znaczenie ma fakt, że z uczniami rozmawiali dwaj aniołowie (zob. Pwt 19,15)?`

Opis wniebowstąpienia Jezusa według Łukasza jest bardzo zwięzły. Jezus był z uczniami na Górze Oliwnej, a „gdy ich błogosławił” (Łk 24,51), został zabrany do nieba. Oczywiście scena została opisana słowami pochodzącymi ze świata zjawisk zmysłowych, to znaczy tak, jak była widziana ludzkimi oczyma, a nie jak było to w rzeczywistości. Jezus opuszczał ziemię, a nie ma innego sposobu, by to uczynić, jak unieść się w górę, nad powierzchnię ziemi.

Wniebowstąpienie Jezusa było nadnaturalnym dokonaniem Boga, jednym z wielu opisanych w Biblii. Jest to wskazane w tym, w jaki sposób Łukasz je opisał, używając biernej formy czasownika: gr. eperthe — „został podniesiony” (Dz 1,9 BI). Choć została użyta tylko ten jeden raz w Nowym Testamencie, ta forma czasownika występuje kilkakrotnie w Septuagincie, przekładzie Starego Testamentu na język grecki, przy czym za każdym razem odnosi się do działań Boga, co sugeruje, że On sam zabrał Jezusa do nieba, podobnie jak wzbudził Go z martwych (zob. Dz 2,24.32; Rz 6,4; 10,9).

Gdy Jezus został zakryty przez obłok, jak sprawozdaje Łukasz tylko w Dziejach Apostolskich, uczniom ukazali się dwaj aniołowie w białych szatach. Ich opis jest zbieżny z innymi opisami aniołów (zob. Dz 10,30; J 20,12). Przybyli oni, by upewnić uczniów, że Jezus przyjdzie powtórnie, podobnie jak odszedł. Jedynie w Dziejach Apostolskich znajdujemy informację, że Jezus odszedł „sprzed ich oczu” (Dz 1,9).

Tak więc widzialne wniebowstąpienie stało się gwarancją widzialnego powtórnego przyjścia, które także nastąpi „w obłoku z mocą i wielką chwałą” (Łk 21,27) — nie jako prywatne wydarzenie, jako że „ujrzy go wszelkie oko” (Ap 1,7) i nie będzie On wtedy sam (zob. Łk 9,26; 2 Tes 1,7). Chwała powtórnego przyjścia Jezusa znacząco przewyższy chwałę Jego wniebowstąpienia.

`Jak możemy się nauczyć zawsze pamiętać o realności i obietnicy powtórnego przyjścia Jezusa? Jak ta wielka prawda powinna wpływać na wszystkie dziedziny naszego życia, w tym na finanse, priorytety i wybory moralne?`