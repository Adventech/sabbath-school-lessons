---
title:  Odbudowa Królestwa Izraelskiego
date:   01/07/2018
---

Istnieją dwa rodzaje proroctw mesjanistycznych w Starym Testamencie — te, które mówią o Mesjaszu-Królu i Jego wiecznym panowaniu (zob. Ps 89,4-5.36-38; Iz 9,5-6; Ez 37,25; Dn 2,44; 7,13-14), oraz te, które przepowiadają, że Mesjasz umrze za grzechy ludzi (zob. Iz 52,13-53,12; Dn 9,26). Jedne i drugie proroctwa nie przeczą sobie. Wskazują po prostu na kolejne fazy misji Mesjasza — najpierw na Jego cierpienie, a następnie na Jego królowanie (zob. Łk 17,24-25; 24,25-26).

Problem z mesjanistycznymi oczekiwaniami Żydów w I wieku naszej ery polegał na tym, że oczekiwania te były zupełnie jednostronne. Nadzieja na przyjście królewskiego Mesjasza, który dokona politycznego wyzwolenia, zupełnie wyparła z umysłów Żydów obraz Mesjasza, który miał wcześniej cierpieć i umrzeć.

Także uczniowie Jezusa początkowo mieli nadzieję na Jego rychłe mesjańskie królowanie. Byli przekonani, że Jezus jest Mesjaszem (zob. Mt 16,16.20), a czasami nawet kłócili się między sobą o to, który z nich zasiądzie bliżej Jego tronu (zob. Mk 10,35-37; Łk 9,46). Wbrew zapowiedziom Jezusa związanym z tym, jaki los Go czeka, uczniowie po prostu nie byli w stanie zrozumieć tego, co usiłował On im przekazać. Zatem gdy umarł na krzyżu na Golgocie, to wywołało u nich dezorientację i zniechęcenie. W głębokiej rozpaczy powiedzieli:

— „A myśmy się spodziewali, że On odkupi Izraela” (Łk 24,21).

`Przeczytaj Dz 1,6. Jak to pytanie świadczy o tym, jak bardzo uczniowie nie rozumieli mesjańskiej misji Jezusa? W jaki sposób Jezus odpowiedział im w Dz 1,7?`

Jeśli śmierć Jezusa była dla nadziei uczniów fatalnym ciosem, to Jego zmartwychwstanie ożywiło ich nadzieję, podnosząc ich polityczne oczekiwania na poziom wyższy niż kiedykolwiek wcześniej. Wydawało się im naturalne, że zmartwychwstanie Jezusa potwierdza, iż wkrótce założy On swoje mesjańskie królestwo.

Jednak odpowiadając na ich pytanie, Jezus uniknął bezpośredniej odpowiedzi. Nie odrzucił wprost sugestii zawartej w pytaniu uczniów, iż królestwo nastanie rychło, ale jej też nie potwierdził. Pozostawił kwestię otwartą, a jednocześnie przypomniał uczniom, że wyznaczanie czasu poszczególnych działań uwzględnionych w Bożym planie należy wyłącznie do Boga, a zatem pozostaje poza zasięgiem ludzi.

`Co było tak naprawdę problemem uczniów według Łk 24,25? Dlaczego tak łatwo przychodzi nam wierzyć w to, w co chcemy wierzyć, zamiast w to, czego naprawdę naucza Biblia? Jak możemy uniknąć takiej pułapki?`