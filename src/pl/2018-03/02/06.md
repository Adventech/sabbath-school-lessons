---
title:  Pierwsze owoce
date:   12/07/2018
---

Słowa Piotra poruszyły do głębi jego słuchaczy. Być może niektórzy z nich byli wśród tych, którzy niedawno domagali się ukrzyżowania Jezusa (zob. Łk 23,13-25). Teraz, przekonani, że Jezus z Nazaretu jest prawdziwie Mesjaszem wybranym przez Boga, rzekli skruszeni: — „Co mamy czynić (…)?” (Dz 2,37).

`Przeczytaj Dz 2,38. Jakie są dwa podstawowe warunki uzyskania przebaczenia?`

Skrucha oznacza radykalną zmianę kierunku życia, odwrócenie się od grzechu (zob. Dz 3,19; 26,20), a nie jedynie odczucie smutku czy wyrzutów sumienia. Wraz z wiarą prawdziwa skrucha jest darem Boga, ale jak wszystkie dary może być odrzucona (zob. Dz 5,31-33; 26,19-21; Rz 2,4).

Od czasu Jana Chrzciciela skrucha kojarzona jest też z chrztem (zob. Mk 1,4). To znaczy, że chrzest stał się wyrazem skruchy — obrzędem symbolizującym obmycie z grzechów i moralne odrodzenie w mocy Ducha Świętego (zob. Dz 2,38; 22,16; por. Tt 3,5-7).

`Przeczytaj Dz 2,38-39. Jaka szczególna obietnica została dana tym, którzy okazują skruchę i przyjmują chrzest?`

W dniu Pięćdziesiątnicy zaoferowane zostało ludziom nie tylko przebaczenie grzechów, ale także pełnia Ducha Świętego w celu osobistego rozwoju, służby w Kościele, a zwłaszcza prowadzenia misji. Przypuszczalnie było to największe ze wszystkich błogosławieństw, jako że głównym powodem istnienia Kościoła jest głoszenie dobrej nowiny — ewangelii (zob. 1 P 2,9). Tak więc od tej pory ludzie ci mogli mieć pewność zbawienia i mocy Ducha Świętego, co uzdalniało ich do prowadzenia misji, do której powołany został Kościół.

`Dlaczego świadomość odpuszczenia naszych grzechów jest tak ważna dla każdego, kto pragnie głosić ewangelię? W końcu, jaką nadzieję mógłbyś wskazywać innym w Jezusie, skoro nie dostrzegałbyś żadnej nadziei dla siebie?`