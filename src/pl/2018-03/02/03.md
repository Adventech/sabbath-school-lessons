---
title:  Dar języków
date:   09/07/2018
---

W Dz 2,4 dar Ducha Świętego objawił się między innymi mówieniem językami. Ten dar był tylko jednym z wielu przejawów działania Ducha Świętego (zob. Dz 10,45-46; 19,6). Inne przejawy Jego działania to: przepowiadanie przyszłości (zob. Dz 11,28), wizje (zob. Dz 7,55), natchniona mowa (zob. Dz 2,8; 28,25), uzdrawianie (zob. Dz 3,6.12; 5,12.16) i kwalifikacje do służby Bożej (zob. Dz 6,3.5).

Dar języków w dniu Pięćdziesiątnicy nie pojawił się jako typowy czy najważniejszy dowód napełnienia Duchem Świętym. Pojawił się po to, by rozpocząć ogólnoświatową misję Kościoła. Oznacza to, że wypełnienie powołania zapisanego w Dz 1,8 wymagało udzielenia daru języków. Skoro apostołowie mieli przekroczyć bariery kulturowe i dotrzeć aż na krańce ziemi z ewangelią, musieli mówić w językach tych, do których zamierzali się zwrócić z przesłaniem.

`Przeczytaj Dz 2,5-12. Co dowodzi faktu, że w dniu Pięćdziesiątnicy apostołowie mówili będącymi w użyciu, ale obcymi dla nich językami?`

Szacuje się, że w I wieku naszej ery żyło na świecie od 8 do 10 milionów Żydów, z czego około 60% poza granicami Judei. Wielu z tych, którzy przybyli na święto do Jerozolimy, pochodziło z innych krajów i nie znało języka aramejskiego, jakim posługiwali się ówcześni Żydzi w Judei.

Niewątpliwie większość ludzi nawróconych w dniu Pięćdziesiątnicy była Żydami z różnych krajów, którzy mogli usłyszeć ewangelię w dobrze znanych sobie językach. Fakt, iż apostołowie przemawiali w ówcześnie używanych obcych językach, a nie w nikomu nieznanych ekstatycznych „językach”, wynika jasno z greckiego słowa dialektos (zob. Dz 2,6.8), które oznacza język narodu czy regionu (por. Dz 21,40; 22,2; 26,14). Tak więc jasne jest, że apostołowie mówili obcymi językami, których wcześniej nie znali. Cud polegał na tym, że ci prości Galilejczycy biegle i ze zrozumieniem posługiwali się językami, których jeszcze kilka godzin wcześniej nie byliby w stanie zrozumieć. Dla miejscowych Żydów, którzy słyszeli i widzieli to, ale nie znali tych obcych języków, możliwym wyjaśnieniem było to, że apostołowie się upili i wydają jakieś niezrozumiałe dźwięki. Tak więc „drwiąc, mówili: — Młodym winem się upili” (Dz 2,13).

`Choć przed ich oczami dokonał się jawny Boży cud, ci uprzedzeni ludzie przypisali go pijaństwu uczniów Jezusa. Jak możemy się ustrzec od podobnej duchowej ślepoty?`