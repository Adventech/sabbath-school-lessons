---
title:  Do dalszego studium
date:   13/07/2018
---

Wylanie Ducha Świętego w dniu Pięćdziesiątnicy świadczyło o ważnym wydarzeniu w niebie i o tym, że Bóg Ojciec przyjął ofiarę Chrystusa za grzechy świata. Wylanie Ducha Świętego wskazywało także na to, że dzieło Chrystusa w niebie dla nas, oparte na Jego ofierze złożonej na ziemi, zostało właśnie rozpoczęte. Te zdumiewające wydarzenia są także przejawem wspaniałej prawdy, że niebo i ziemia są połączone w sposób, jakiego obecnie nie możemy w pełni pojąć.

„Wstąpienie Chrystusa do nieba było znakiem, że Jego naśladowcy mieli otrzymać obiecane błogosławieństwo. (...). Gdy Chrystus przeszedł przez niebiańskie bramy, zasiadł na tronie otoczony uwielbieniem aniołów. Gdy tylko ceremonia dobiegła końca, Duch Święty zstąpił na uczniów w obfitych strumieniach, a Chrystus został uwielbiony tą chwałą, którą dzielił z Ojcem od wieczności. Wylanie Ducha w dniu Pięćdziesiątnicy było sygnałem niebios, że intronizacja Odkupiciela została dokonana. Według Jego obietnicy, posłał On Ducha Świętego z nieba do swoich naśladowców na znak, że jako Kapłan i Król otrzymał wszelką moc w niebie i na ziemi, będąc nad swoim ludem Namaszczonym Władcą”<sup>1</sup>.

**Pytania do dyskusji**

`1. W jakim stopniu współczesny Kościół może oczekiwać doświadczenia tego, czego pierwsi chrześcijanie doświadczyli w dniu Pięćdziesiątnicy? Jakie elementy tamtego doświadczenia są powtarzalne, a jakie nie?`

`2. Zastanów się nad tym, że Piotr uczynił zmartwychwstanie Jezusa jednym z najważniejszych punktów swojego przesłania w dniu Pięćdziesiątnicy. Tym, co czyniło zmartwychwstanie jeszcze bardziej zdumiewającym, był fakt, że bez względu na rodzaj mesjanistycznych oczekiwań Żydów w tamtych czasach chyba nikt z nich nie spodziewał się, że Mesjasz umrze i powstanie z martwych; nawet ci, którzy najgorliwiej oczekiwali na mającego przyjść Wyzwoliciela. Czego uczy nas to o znaczeniu posiadania rzetelnej biblijnej wiedzy w przeciwieństwie do obiegowych i popularnych poglądów?`

`3. W Dz 2,38 jest mowa o potrzebie przyjęcia chrztu. Czy to znaczy, że ci, którzy uwierzyli w Jezusa, ale nie zdążyli przyjąć chrztu, będą potępieni? Uzasadnij swoją odpowiedź.`

-----

<sup>
1 Ellen G. White, Działalność apostołów, Warszawa 2007, wyd. IV, s. 23-24.
</sup> 