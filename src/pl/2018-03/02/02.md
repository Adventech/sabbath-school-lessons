---
title:  Przyjście Ducha Świętego
date:   08/07/2018
---

Posłuszni nakazowi Jezusa wierzący czekali w Jerozolimie na obiecanego Ducha Świętego, a czekając, modlili się gorliwie, wyrażali szczerą skruchę i razem chwalili Boga. Gdy nadszedł dzień Pięćdziesiątnicy, „byli wszyscy razem na jednym miejscu” (Dz 2,1), przypuszczalnie w tej samej dużej sali na piętrze, o której jest mowa w 1. rozdziale Dziejów Apostolskich. Jednak wkrótce musieli się przenieść w bardziej publiczne miejsce (zob. Dz 2,6-13).

`Przeczytaj Dz 2,1-3. Jakie nadnaturalne zjawiska towarzyszyły wylaniu Ducha Świętego?`

Było to niesamowite zjawisko. Nagle rozległ się z nieba szum jakby wiejącego gwałtownego wichru, który wypełnił to miejsce, a następnie coś podobnego do języków jakby z ognia pojawiło się i spoczęło na każdym z obecnych.

W Piśmie Świętym gwałtowny wiatr i ogień często są kojarzone z teofanią, czyli objawieniem się Boga (np. Wj 3,2; 19,18; Pwt 4,15). Ponadto wiatr i ogień mogą przedstawiać działanie Ducha Świętego (zob. J 3,8; Mt 3,11). Bez względu na to, jakie było dokładne znaczenie tych niezwykłych zjawisk w dniu Pięćdziesiątnicy, to z pewnością były one znakiem wskazującym wyraźnie na szczególny moment w dziejach zbawienia — obiecane wylanie Ducha Świętego.

Duch Święty działał od zawsze. Jego wpływ na lud Boży w czasach starotestamentowych często objawiał się w godny uwagi sposób, ale nigdy w swojej pełni. „W erze patriarchów wpływ Ducha Świętego nierzadko zaznaczał się w wyraźny sposób, ale nigdy w swej pełni. Teraz, posłuszni słowu Zbawiciela, uczniowie zanosili prośby o ten dar, a w niebie Chrystus dodawał do nich swoje wstawiennictwo. Prosił o dar Ducha, by zesłać go swojemu ludowi”<sup>1</sup>.

Jan Chrzciciel zapowiadał chrzest Duchem Świętym dokonywany przez mającego przyjść Mesjasza (zob. Łk 3,16; por. Dz 11,16), a sam Jezus także nawiązał do niego kilka razy (zob. Łk 24,49; Dz 1,8). Wylanie Ducha Świętego było efektem rozpoczęcia Jego wstawienniczej służby przed Bogiem (zob. J 14,16.26; 15,26). W dniu Pięćdziesiątnicy Jego obietnica została spełniona.

Choć chrzest Duchem Świętym w dniu Pięćdziesiątnicy był wyjątkowym wydarzeniem związanym ze zwycięstwem Jezusa na krzyżu i Jego wywyższeniem w niebie, to napełnienie Duchem Świętym jest doświadczeniem, które ma się powtarzać wielokrotnie w życiu wierzących (zob. Dz 4,8.31; 11,24; 13,9.52; Ef 5,18).

`Jakie dowody działania Ducha Świętego dostrzegasz w swoim życiu?`

-----

<sup>
1	Ellen G. White, Działalność apostołów, Warszawa 2007, wyd. IV, s. 23.
</sup>