---
title:  Kazanie Piotra
date:   10/07/2018
---

Oskarżenie o pijaństwo dało Piotrowi możliwość wyjaśnienia tego, co się stało. W swojej mowie apostoł przede wszystkim wskazał na Pismo Święte (zob. Dz 2,16-21), przedstawiając wylanie Ducha Świętego jako wypełnienie proroctwa.

`Por. Dz 2,17 z Jl 3,1. Jak Piotr rozumiał czas wypełnienia proroctwa Joela?`

Proroctwo Joela dotyczyło przyszłej ery zbawienia (zob. Jl 3,5) cechującej się kilkoma znakami w świecie przyrody i obfitym wylaniem Ducha Świętego (zob. Jl 3,1-4). Wyjaśniając wydarzenie dnia Pięćdziesiątnicy w świetle tego proroctwa, Piotr chciał podkreślić historyczną wymowę tej chwili. Jednak istnieje ważna różnica w tym, jak zacytował on Joela. Zamiast wstępnego słowa „potem” (Jl 3,1), które wskazywało dość ogólnie w przyszłość, Piotr użył wyrażenia „w ostateczne dni” (Dz 2,17), wskazując, że ostateczny akt w wielkim dramacie zbawienia właśnie się rozpoczął. Nie jest to oczywiście pełny opis wydarzeń czasów końca, ale dowód wyczucia powagi czasu, co wyróżniało Kościół wczesnochrześcijański. Pierwsi chrześcijanie nie wiedzieli, kiedy nastąpi koniec, ale byli przekonani, że stanie się to niebawem.

`Przeczytaj Dz 2,22-32. Co było głównym punktem ewangelii przekazanej przez Piotra?`

Po przedstawieniu proroczego znaczenia Pięćdziesiątnicy Piotr skierował uwagę na niedawne wydarzenia związane z życiem, śmiercią i zmartwychwstaniem Jezusa. Podkreślił zwłaszcza Jego zmartwychwstanie jako decydujący czynnik w ewangelicznej historii. Według Piotra zmartwychwstanie było ostatecznym argumentem uwierzytelniającym Jezusa (zob. Dz 2,22.27) i żeby uwypuklić znaczenie zmartwychwstania, Piotr zacytował Pismo Święte.

Ponieważ Jezus jest Mesjaszem, śmierć nie mogła Go zatrzymać. Według Piotra i pozostałych autorów ksiąg Nowego Testamentu zmartwychwstanie Jezusa stało się mocnym dowodem Jego mesjańskiego dzieła i ważkim argumentem chrześcijańskiego przesłania dotyczącego zbawienia.

`Wobec rzeczywistości śmierci nieustannie zagrażającej nam i naszym bliskim, dlaczego zmartwychwstanie Jezusa jest dla każdego z nas osobiście tak ważną prawdą?`