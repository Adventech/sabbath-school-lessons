---
title:  Wywyższenie Jezusa
date:   11/07/2018
---

`„Wywyższony tedy prawicą Bożą i otrzymawszy od Ojca obietnicę Ducha Świętego, sprawił to, co wy teraz widzicie i słyszycie” (Dz 2,33).`

W trzeciej części swojego przemówienia Piotr nawiązał ponownie do mówienia obcymi językami, co początkowo zwróciło uwagę ludzi. Wierzący nie byli pijani — co tak czy inaczej byłoby dziwne, zważywszy na wczesną godzinę, była bowiem „dopiero dziewiąta rano” (Dz 2,15 BPZ) — ale mówili obcymi językami, ponieważ wylany został na nich Duch Święty.

`Przeczytaj Dz 2,33-36. Jak wywyższenie Jezusa po prawicy Boga wiąże się z wylaniem Ducha Świętego?`

Zasiadanie po prawicy Boga oznacza posiadanie władzy (zob. Ps 110,1-3). Argument Piotra oparty na Piśmie Świętym jest taki, że skoro Jezus został wyniesiony do takiej godności w niebie, to mógł także wylać Ducha Świętego na swoich wyznawców. To wywyższenie nie dało Jezusowi statusu, jakiego nie miałby wcześniej (zob. J 1,1-3; 17,5). Oznaczało raczej najwyższe uznanie przez Ojca przywilejów Syna jako Pana i Zbawiciela (zob. Dz 2,36).

To wydarzenie prowadzi nas do jednego z najważniejszych tematów Pisma Świętego — wszechświatowego konfliktu między dobrem a złem. Chodzi o to, że Duch Święty nie mógłby przyjść w pełni, gdyby Jezus nie został wywyższony (zob. J 7,39), a Jezus nie zostałby wywyższony, gdyby nie zwyciężył na krzyżu (zob. J 17,4-5). Mówiąc innymi słowy, wywyższenie/uwielbienie Jezusa było warunkiem przyjścia Ducha Świętego, gdyż oznaczało Boże uznanie dokonań Jezusa na krzyżu, w tym uznanie pokonania tego, który uzurpował sobie władzę na tym światem (zob. J 12,31).

Pojawienie się grzechu na świecie rzuciło cień na Boga. Śmierć Jezusa była konieczna nie tylko w celu odkupienia ludzi, ale także dla oczyszczenia Boga z zarzutów i zdemaskowania szatana jako kłamcy. W działalności Jezusa rozpoczęta została nowa era w dziejach zbawienia (zob. Łk 4,18-21). Gdy Jezus wypędzał demony i odpuszczał grzechy, uwalniał jeńców szatana. Ale dopiero krzyż dał Mu pełnię władzy w tym zakresie. Zatem gdy samoofiarowanie Chrystusa zostało zatwierdzone w niebie, szatan otrzymał decydujący cios, a Duch Święty został wylany, by przygotować ludzi na powtórne przyjście Chrystusa.