---
title:  Rozruchy w świątyni
date:   10/09/2018
---

Za namową przywódców zboru Paweł miał przejść siedmiodniowy rytuał oczyszczenia związany z dopełnieniem ślubów (zob. Lb 19,11-13). Żydowska tradycja uczyła, że każdy powracający z pogańskiego kraju jest nieczysty i nie może wchodzić do świątyni. Dlatego Paweł musiał najpierw oczyścić się, zanim mógł się udać do kapłanów i zgłosić oficjalnie swój proces oczyszczenia związany z nazyreatem za zakończony (zob. Dz 21,26).

`Przeczytaj Dz 21,27-36. Co spotkało Pawła pod koniec jego siedmiodniowego okresu oczyszczenia?`

W świątyni doszło do rozruchów wywołanych przez tych, którzy podburzyli tłum przeciwko Pawłowi, oskarżając apostoła o nauczanie wymierzone przeciwko najświętszym symbolom religii żydowskiej, a także o zbezczeszczenie świątyni. Jednym z towarzyszy Pawła był Trofim, nawrócony z pogaństwa chrześcijanin z Efezu (zob. Dz 21,29), więc wrogowie zarzucili apostołowi, że wprowadził go na wewnętrzny dziedziniec świątyni, gdzie wstęp mieli tylko Izraelici. Gdyby oskarżenie to zostało udowodnione, Paweł byłby winny najcięższego przestępstwa. Na murze oddzielającym zewnętrzny dziedziniec od wewnętrznego dziedzińca świątyni widniały napisy po grecku i łacinie ostrzegające pogan odwiedzających świątynię, że przekraczając tę barierę, ściągną na siebie śmierć.

„Zgodnie z prawem żydowskim zbrodnią karaną śmiercią było wejście nieobrzezanej osoby na wewnętrzny dziedziniec świątynny. Paweł był widywany w mieście w towarzystwie Trofima z Efezu, a więc domniemano, że wprowadził go do świątyni. Oczywiście Paweł nie uczynił tego, a skoro sam był Żydem, nie złamał prawa, wchodząc do świątyni. Ale choć oskarżenie nie było poparte żadnym dowodem, posłużyło do wzbudzenia powszechnego uprzedzenia. Gdy krzyki rozległy się na dziedzińcach świątyni, tłum zaczął się gromadzić w szaleńczej ekscytacji”<sup>1</sup>.

Gdy wieść o rozruchach w świątyni dotarła do rzymskiej twierdzy, Klaudiusz Lizjasz, dowódca garnizonu (zob. Dz 21,31-32; 23,26), przybył z oddziałem i uratował Pawła, zanim tłum zdążył go zamordować.

Będąc przyczyną zamieszania, Paweł został aresztowany i na wszelki wypadek zakuty w kajdany do czasu, aż dowódca garnizonu ustali sedno sprawy. Ponieważ jednak tłum krzyczał i nie chciał się uspokoić, Klaudiusz Lizjasz polecił zaprowadzić apostoła do twierdzy.

`Pogłoski, tym razem fałszywe, doprowadziły do wybuchu zamieszek. Dlaczego musimy zachować daleko idącą ostrożność w kwestii tego, jakich pogłosek słuchamy, a tym bardziej jakie pogłoski szerzymy?`

-----

<sup>1	Ellen G. White, Działalność apostołów, Warszawa 2007, wyd. IV, s. 224.</sup>