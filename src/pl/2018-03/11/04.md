---
title:  Przemowa do tłumu
date:   11/09/2018
---

W Dz 21,37-40 czytamy, co stało się potem. Gdy Pawła prowadzono do rzymskiej twierdzy celem przesłuchania, poprosił on dowódcę o pozwolenie zwrócenia się do tłumu, który nadal krzyczał jak oszalały, domagając się jego śmierci.

Gdy Paweł zwrócił się do dowódcy po grecku, ten uznał, że apostoł może być pewnym egipskim Żydem, który trzy lata wcześniej wzniecił bunt w Jerozolimie przeciwko Rzymianom. Jednak wówczas rzymski garnizon zdusił bunt w zarodku, a wielu zwolenników owego prowodyra zostało zabitych albo uwięzionych, choć jemu samemu udało się zbiec.

Paweł wyjaśnił, że pochodzi z Tarsu, a nie z Egiptu, a wtedy otrzymał pozwolenie, by przemówić. W swojej mowie nie udzielił szczegółowej odpowiedzi na oskarżenia kierowane przeciwko niemu (zob. Dz 21,28), ale opowiedział o swoim nawróceniu, podkreślając, że był wierny judaizmowi do tego stopnia, iż prześladował tych, którzy uwierzyli w Jezusa. Jednak otrzymawszy objawienia od Pana, nie miał innego wyboru, jak postąpić zgodnie z nimi. To wyjaśnia zupełny zwrot w jego życiu i powołanie do głoszenia ewangelii wśród pogan. Tak więc Paweł nie wdał się w teologiczną dyskusję, ale przedstawił Żydom własne doświadczenie i powód, dla którego postępuje tak, jak postępuje.

`Przeczytaj Dz 22,22-29. Jak tłum zareagował na stwierdzenie Pawła, że został on posłany do pogan?`

Decyzja, by pozwolić Pawłowi przemawiać, nie zdała się na wiele. Nawiązując do swojego powołania jako apostoła pogan, Paweł w opinii rozwścieczonego tłumu potwierdził to, o co go oskarżano (zob. Dz 21,28), a wtedy wściekłość jego wrogów wybuchła na nowo z jeszcze większą siłą.

Rzymski dowódca zapewne niewiele zrozumiał z przemowy Pawła, więc postanowił go wychłostać przed przesłuchaniem. Jednak Paweł, choć był czystej krwi Żydem (zob. Flp 3,5), był jednocześnie obywatelem rzymskim, a gdy wspomniał o tym, dowódca natychmiast wycofał się ze swojej decyzji wymierzenia mu chłosty. Jako obywatel rzymski Paweł nie mógł być poddany tego rodzaju torturom przez przedstawiciela rzymskiej władzy.

`Przeczytaj mowę Pawła (zob. Dz 22,1-21). Jakie dowody dostrzegasz w niej, że apostoł nie tyle bronił siebie, ile głosił ewangelię swoim rodakom, Żydom? Dlaczego opowiedział o swoim nawróceniu do Jezusa? Co takiego jest w historiach nawrócenia, iż wywierają mocny wpływ na innych?`