---
title:  Spotkanie z przywódcami Kościoła w Jerozolimie
date:   09/09/2018
---

Gdy Paweł dotarł do Jerozolimy, został ciepło przyjęty przez współwyznawców zbierających się w domu Mnazona, u którego się zatrzymał (zob. Dz 21,16-17).

W Dz 21,18-22 czytamy, że Jakub i inni przywódcy zboru jerozolimskiego wyrazili troskę z powodu reputacji Pawła wśród miejscowych chrześcijan pochodzenia żydowskiego gorliwych w przestrzeganiu prawa Mojżeszowego. Doszły do nich wieści, że Paweł naucza żydowskich konwertytów za granicą, by porzucili prawo Mojżeszowe, mówiąc im, by „nie obrzezywali dzieci ani też nie zachowywali zwyczajów” (Dz 21,21).

Oczywiście nie było to prawdą. Paweł uczył tylko, że w kwestii zbawienia ani obrzezanie, ani nieobrzezanie nic nie znaczą, jako że zarówno Żydzi, jak i poganie są jednakowo zbawieni przez wiarę w Jezusa (zob. Rz 2,28-29; Ga 5,6; Kol 3,11). To coś zupełnie innego niż namawianie Żydów, by lekceważyli swoje prawo i jego wymagania. Oczywiście posłuszeństwo prawu Mojżeszowemu nie jest jednoznaczne z legalizmem, choć w wyniku wynaturzenia może prowadzić w tym kierunku.

`Przeczytaj Dz 21,23-26. W jaki sposób Paweł miał wykazać, że nadal jest wiernym Żydem?`

Pawłowi doradzono zachowanie politycznej poprawności. Miał wykazać fałsz pogłosek o nim, postępując, jak na Żyda przystało — sponsorując śluby nazyreatu uczynione przez kilku Żydów. To ślubowanie było szczególnym aktem pobożności, przez który Żydzi poświęcali się Bogu.

Niestety, Paweł zgodził się na to. Bohaterowie, także ci biblijni, mają swoje skazy, jak widzimy to w życiu Abrahama, Mojżesza, Piotra i innych. Można stwierdzić, że Paweł postępował zgodnie ze swoją zasadą — wśród Żydów zachowywał się jak Żyd (zob. 1 Kor 9,19-23) — albo że sam uczynił ślub nazyreatu nieco wcześniej (zob. Dz 18,18), choć ta kwestia nie jest zupełnie jasna. Jednak tym razem był to kompromis, na co wskazuje przychylenie się Pawła do legalistycznych motywacji przyświecających jerozolimskim przywódcom. Skutek takiej postawy był dokładnie taki, jakiemu apostoł zawsze żywo się sprzeciwiał — sugestia, iż istnieją dwie ewangelie: jedna dla pogan (zbawienie z wiary), a druga dla Żydów (zbawienie z uczynków prawa). „[Paweł] nie miał Bożego pozwolenia na takie ustępstwo, jakiego zażądali”<sup>1</sup>.

`Jak możemy się ustrzec podobnych błędów, starając się jednocześnie dostosować możliwie najlepiej do naszego kulturowego kontekstu?`

-----

<sup>1	Ellen G. White, Działalność apostołów, Warszawa 2007, wyd. IV, s. 223.</sup>