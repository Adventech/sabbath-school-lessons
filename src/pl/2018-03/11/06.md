---
title:  Przeniesienie do Cezarei
date:   13/09/2018
---

Najwyraźniej rozczarowani faktem, iż nie udało się im pozbyć Pawła legalnymi środkami, pewni żydowscy fanatycy uknuli spisek, by przy nadarzającej się okazji zastawić na niego pułapkę i zamordować go.

`Przeczytaj Dz 23,12-17. Jaki był plan zamachowców i jak został udaremniony? Czego uczy to nas o fanatyzmie i gorliwości przejawianych często w złej sprawie?`

Fakt, iż ponad 40 Żydów spiskowało przeciwko Pawłowi i zobowiązało się przysięgą do zabicia go, świadczy, jaka nienawiść przeciwko apostołowi została wzbudzona w Jerozolimie. Łukasz oczywiście nie podaje tożsamości tych ludzi, ale byli to fanatycy gotowi uczynić wszystko, by rzekomo chronić żydowską religię przed domniemanymi zdrajcami i wrogami. Taki poziom religijnego fanatyzmu połączony z rewolucyjnym i szowinistycznym zapałem nie był niczym dziwnym w Judei i okolicach w I wieku naszej ery.

Jednak w opatrznościowy sposób wieść o spisku dotarła do siostrzeńca Pawła. To nieco rozczarowujące, iż niewiele wiemy o rodzinie Pawła, ale najwyraźniej i on, i jego siostra wychowali się w Jerozolimie (zob. Dz 22,3), gdzie ona wyszła za mąż i miała przynajmniej jednego syna. Tak czy inaczej, siostrzeniec Pawła — nazwany tu zdrobniale po grecku neaniskos (zob. Dz 23,18.22) i będący przypuszczalnie nastolatkiem, jako że dowódca „ujął go za rękę” (Dz 23,19) — otrzymał pozwolenie, by odwiedzić Pawła w więzieniu i przekazać mu to, czego się dowiedział.

`Przeczytaj Dz 23,26-30. Jakie przesłanie dotyczące Pawła wysłał dowódca Klaudiusz Lizjasz namiestnikowi Feliksowi?`

List dał Feliksowi w miarę wierny obraz sytuacji. Podkreślono w nim też fakt, iż Paweł skorzystał z przywileju powołania się na rzymskie obywatelstwo. Prawo rzymskie w znacznym zakresie chroniło rzymskich obywateli, którzy mogli być skazani jedynie po uczciwym procesie, podczas którego mieli możliwość bronić się przed sądem (zob. Dz 25,16), jak również mieli prawo odwołania się do cesarza w przypadku nieuczciwego procesu (zob. Dz 25,10-11).

Choć namiestnik Feliks nie cieszył się dobrą reputacją, to jednak Pawła traktował zgodnie z prawem. Po wstępnym przesłuchaniu polecił go trzymać pod strażą aż do przybycia jego oskarżycieli.

`Pomyśl o przejawach Bożej opatrzności w życiu Pawła. Jak często uznajesz pokornie Bożą opatrzność w swoim życiu pomimo trudności i cierpienia, przez które przechodzisz?`