---
title:  Do dalszego studium
date:   14/09/2018
---

„Paweł i jego towarzysze formalnie przekazali przywódcom dzieła w Jerozolimie dary zebrane w zborach pogańskich dla wsparcia ubogich żydowskich braci. (...).

Dobrowolne dary świadczyły o lojalności nawróconych pogan wobec zorganizowanego dzieła Bożego na świecie i powinny były zostać przyjęte przez wszystkich z wdzięcznością i uznaniem. Jednak dla Pawła i jego towarzyszy było jasne, że nawet pośród tych, którym dary te zostały przedłożone, znajdowały się osoby niepotrafiące docenić ducha braterskiej miłości, jaki motywował darczyńców.

(…). Gdyby przywódcy Kościoła w pełni odrzucili swoje gorzkie odczucia żywione wobec apostoła i przyjęli go jako tego, który szczególnie został powołany przez Boga, by zanieść ewangelię poganom, wówczas Pan byłby go oszczędził dla nich. Bóg nie życzył sobie, by działalność Pawła tak gwałtownie i przedwcześnie dobiegła końca, ale nie uczynił cudu, by przeciwdziałać biegowi wydarzeń, do których doprowadziła postawa przywódców Kościoła w Jerozolimie.

Ten sam duch nadal prowadzi do podobnych skutków. Zaniedbanie czy zlekceważenie działań Opatrzności pozbawiło Kościół wielu błogosławieństw. Jakże często Pan pragnąłby przedłużyć działalność niejednego wiernego kaznodziei, gdyby jego praca była należycie doceniana! Jednak gdy wyznawcy Kościoła pozwalają, by wróg ludzkości wypaczył ich rozumowanie, tak iż błędnie przedstawiają i interpretują słowa i czyny sługi Chrystusowego — gdy pozwalają sobie stawać na jego drodze i przeciwdziałać jego użyteczności — wówczas Pan czasami zabiera im błogosławieństwa, których udzielił.

(...). Gdy ich ręce złożone zostają na martwej piersi oraz gdy głos przestrogi i zachęty milknie, wtedy zatwardzialcy zaczynają dostrzegać i doceniać błogosławieństwa, które odrzucili. Czasami śmierć sług Bożych dokonuje tego, czego nie mogli dokonać za życia”<sup>1</sup>.

**Pytania do dyskusji**

`1. Udając się do Jerozolimy, choć wiedział, że nie zostanie tam dobrze przyjęty, Paweł postawił dobro Kościoła ponad własnym. W jakim stopniu powinniśmy naśladować tę jego postawę?`

`2. Czego możemy się nauczyć z kompromisu, na jaki poszedł Paweł w Jerozolimie? Jak możemy zachować poprawność polityczną, nie rezygnując z naszych zasad? Czy jest to w ogóle możliwe?`

`3. Jedność Kościoła zawsze jest ważna. Jak możemy się nauczyć współdziałać w jedności, nawet jeśli różnimy się w naszych poglądach na pewne sprawy?`

-----

<sup>1 Ellen G. White, Działalność apostołów, Warszawa 2007, wyd. IV, s. 220.229-230.</sup>