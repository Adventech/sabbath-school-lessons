---
title:  Przed Sanhedrynem
date:   12/09/2018
---

Gdy rzymski dowódca uświadomił sobie, że Paweł nie stanowi żadnego zagrożenia dla Cesarstwa Rzymskiego, a problem dotyczy jedynie jakichś religijnych sporów między Żydami, poprosił Sanhedryn o przejęcie sprawy (zob. Dz 22,30; 23,39).

`Przeczytaj Dz 23,1-5. Jak Paweł rozpoczął swoją mowę obronną przed Sanhedrynem?`

Reakcją na pierwsze słowa Pawła było uderzenie w twarz, przypuszczalnie dlatego, że jako więzień nie miał prawa mówić o Bogu, a łamiąc ten zakaz, dopuścił się w oczach Żydów bluźnierstwa. Jego spontaniczna reakcja uświadamia nam, że Paweł nie był flegmatykiem. Nazywając arcykapłana ścianą pobielaną (zob. Dz 23,3), nawiązywał do słów Jezusa potępiających obłudę faryzeuszów (zob. Mt 23,27). Fakt, iż Paweł nie wiedział, że mówi do arcykapłana, wydaje się potwierdzać przypuszczenie, że miał poważne problemy ze wzrokiem.

`Przeczytaj Dz 23,6-10. W jaki sposób Paweł sprytnie doprowadził do zerwania obrad Sanhedrynu?`

Sanhedryn składał się z saduceuszów i faryzeuszów, którzy nie zgadzali się między sobą w wielu kwestiach, w tym w zasadach wiary. Na przykład saduceusze, którzy w zasadzie uznawali tylko pięć pierwszych ksiąg napisanych przez Mojżesza (Pięcioksiąg), nie wierzyli w zmartwychwstanie (zob. Mt 22,23-32).

Jednak oświadczenie Pawła (zob. Dz 23,6) było czymś więcej niż sprytnym wybiegiem mającym sparaliżować Sanhedryn. Ponieważ jego spotkanie ze zmartwychwstałym Jezusem na drodze do Damaszku było podstawą jego nawrócenia i apostolskiej służby, wiara w zmartwychwstanie była tak naprawdę powodem, dla którego był sądzony (zob. Dz 24,20-21; 26,6-8). Nic innego nie mogło wyjaśnić tego, jak z gorliwego prześladowcy chrześcijan stał się jednym z ich najaktywniejszych misjonarzy. Gdyby Jezus nie zmartwychwstał, to jego apostolska służba byłaby bezsensowna. Paweł dobrze o tym wiedział (zob. 1 Kor 15,14-17) i wiedzieli o tym też członkowie Sanhedrynu.

Tej nocy, gdy Paweł był w twierdzy, Pan ukazał się mu i przekazał słowa otuchy:— „Bądź dobrej myśli; bo jak świadczyłeś o mnie w Jerozolimie, tak musisz świadczyć i w Rzymie” (Dz 23,11).

Zważywszy na okoliczności, taka obietnica mogła mieć dla Pawła istotne znaczenie. Jego długo odkładany zamiar głoszenia ewangelii w Rzymie (zob. Dz 19,21; Rz 1,13-15; 15,22-29) miał się wreszcie spełnić.