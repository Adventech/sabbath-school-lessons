---
title:  Przed Feliksem
date:   16/09/2018
---

Pięć dni po przeniesieniu Pawła do Cezarei grupa ważnych żydowskich przywódców — arcykapłan, członkowie Sanhedrynu i zawodowy prawnik o imieniu Tertullus — przybyli z Jerozolimy i formalnie wytoczyli przed Feliksem sprawę przeciwko apostołowi (zob. Dz 24,1-9).

Jest to jedyny opisany w Dziejach Apostolskich proces, w którym oskarżyciele zatrudnili rzecznika prawnego. W swojej mowie Tertullus zastosował ciekawą strategię, by pozyskać przychylność namiestnika. Było oczywistą nieprawdą, że pod rządami Feliksa Żydzi cieszyli się długim okresem pokoju. W gruncie rzeczy żaden inny namiestnik nie był tak represyjny i skłonny do stosowania przemocy, a represje z jego strony prowadziły do wielkiej wrogości Żydów wobec Rzymian. Z niemałą biegłością Tertullus wskazał na praktykę administracyjną namiestnika, by przekonać go, że osiągnie polityczną stabilność także w tym przypadku, jedynie stosując surowe represje.

Następnie Tertullus przedstawił trzy konkretne zarzuty przeciwko Pawłowi: (1) jest on agitatorem stale prowokującym niepokoje wśród Żydów w całym Cesarstwie Rzymskim (zob. Dz 24,5); (2) jest liderem sekty nazarejczyków (zob. Dz 24,5), co miało oznaczać, że chrześcijaństwo jako całość jest rzekomo destrukcyjnym ruchem religijnym; (3) usiłował zbezcześcić świątynię jerozolimską (zob. Dz 24,6).

`Przeczytaj Dz 24,10-19. Jak Paweł odpowiedział na każdy z tych zarzutów?`

Dwa argumenty podniesione przez Pawła okazały się druzgoczące dla oskarżycieli: (1) brak świadków z Azji (zob. Dz 24,18-19) czynił cały proces nieważnym; (2) Żydzi, którzy przybyli z Jerozolimy, wiedzieli jedynie tyle, ile usłyszeli podczas przesłuchania Pawła przed Sanhedrynem nieco wcześniej (zob. Dz 24,20), a zatem nie mieli żadnych realnych zarzutów poza tym, że Paweł wierzył w zmartwychwstanie (por. Dz 23,6).

Namiestnik Feliks natychmiast zrozumiał wagę argumentów Pawła także dlatego, że był w pewnym stopniu zaznajomiony z chrześcijaństwem, przypuszczalnie dzięki swojej żydowskiej żonie Druzylli. Tak więc postanowił odroczyć sprawę do czasu, gdy zebrane zostaną dowody (zob. Dz 24,22).

Odpowiedź Feliksa (zob. Dz 24,24-27) świadczy o jego charakterze — wahał się, chciał przyjąć łapówkę i był człowiekiem bez stałych zasad. Paweł nie mógł liczyć na uczciwe potraktowanie przez kogoś takiego jak Feliks.

`Przeczytaj Dz 24,16. Paweł powiedział, że starał się „wobec Boga i ludzi” mieć „zawsze czyste sumienie”. Co to znaczy? Co musiałbyś zmienić w swoim postępowaniu, by móc powiedzieć to o sobie?`