---
title:  Przed Agryppą
date:   18/09/2018
---

Festus nie mógł odrzucić żądania Pawła, by wysłano go do Rzymu (zob. Dz 25,12). Jednak wcześniej postanowił skorzystać z oficjalnej wizyty Heroda Agryppy II w celu omówienia z nim przypadku Pawła przede wszystkim po to, by ustalić, jakie informacje powinien wysłać cesarzowi w urzędowym raporcie. Festus nie zdążył jeszcze dostatecznie zapoznać się z żydowskimi sprawami, więc Agryppa z pewnością mógł mu posłużyć pomocą (zob. Dz 26,2-3).

`Przeczytaj Dz 25,13-22. Co Festus powiedział Agryppie o Pawle i jak król odpowiedział na to?`

Agryppa II, ostatni z dynastii Herodów, przybył do Cezarei ze swoją siostrą Bereniką, by powitać nowego rzymskiego namiestnika.

W swoim opisie przypadku Pawła Festus wyraził zdziwienie tym, że zarzuty przeciwko niemu nie wiązały się z żadnym poważnym przestępstwem, czy to natury politycznej, czy kryminalnej. Dotyczyły raczej spraw związanych z żydowską religią, a zwłaszcza „jakiegoś Jezusa, który umarł, a o którym Paweł utrzymywał, że żyje” (Dz 25,19). Paweł przed Sanhedrynem oświadczył, że jest sądzony z powodu wiary w zmartwychwstanie Jezusa, a obecnie Festus wyjaśnił, że w istocie taki był formalny stan rzeczy.

`Przeczytaj Dz 25,23-27. W jaki sposób Łukasz opisał scenę pojawienia się Pawła przed Agryppą?`

„Przed zgromadzonymi stawiono Pawła skutego kajdanami. Jakim przeciwieństwem był jego widok wobec wystawnego otoczenia! Agryppa i Berenika mieli władzę i wysoką pozycję, co dawało im przychylność świata. Jednak byli pozbawieni cech charakteru, jakie Bóg ceni. Byli przestępcami Jego prawa, zepsutymi w sercu i czynach. Ich postępowanie było obrzydliwe w oczach nieba”<sup>1</sup>.

`Czego ta historia powinna nauczyć nas o tym, jak zewnętrzne pozory, pociągające dla ludzkich oczu, mogą być zwodnicze i rozmijać się z rzeczywistością stojącą za nimi? A jak jest w twoim przypadku? Jak dalece pozory, które ty stwarzasz, odbiegają od rzeczywistości?`

-----

<sup>1	Ellen G. White, Działalność apostołów, Warszawa 2007, wyd. IV, s. 239-240.</sup>