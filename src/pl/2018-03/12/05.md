---
title:  Obrona Pawła
date:   19/09/2018
---

Królewscy goście zasiedli wraz z namiestnikiem i wprowadzono więźnia, który miał wygłosić mowę na swoją obronę przede wszystkim przed Agryppą, jako że Festus słyszał go już wcześniej (zob. Dz 25,8-11).

`Przeczytaj Dz 26,1-23. Co tak naprawdę czynił Paweł, przemawiając przed Agryppą?`

Mowa Pawła była w gruncie rzeczy streszczeniem jego życia przed i po nawróceniu. Co do treści przypomina mowę zapisaną w Dz 22,1-21 i wygłoszoną do tłumu w Jerozolimie.

Apostoł zaczął przemówienie od pozyskania przychylności Agryppy. Wyraził wdzięczność za możliwość przedstawienia swojej sprawy przed tak wybitną osobą, tym bardziej, że Agryppa dobrze znał wszystkie zwyczaje i zawiłe zagadnienia związane z żydowską religią. Dlatego Agryppa mógł służyć istotną pomocą rzymskiemu namiestnikowi w zrozumieniu zarzutów podniesionych przeciwko Pawłowi — zarzutów w zasadzie bezpodstawnych i fałszywych.

Tę mowę Pawła można podzielić na trzy części. W części pierwszej (zob. Dz 26,4-11) Paweł opisał swoją dawną faryzeuszowską pobożność, która była powszechnie znana wśród jego rodaków w Jerozolimie. Jako faryzeusz wierzył on w zmartwychwstanie, które odgrywa ważną rolę w spełnieniu odwiecznych nadziei Izraela. Zatem Paweł stwierdził, że Żydzi wykazują się brakiem konsekwencji, gdy odrzucają jego naukę, gdyż nie ma w niej niczego, co nie zgadzałoby się z żydowskimi wierzeniami. Jednak on sam dobrze rozumiał ich postawę, a to dlatego, że sam niegdyś nie mógł uwierzyć, że Bóg wzbudził Jezusa z martwych, a wskutek swojej niewiary prześladował tych, którzy w to wierzyli.

W części drugiej (zob. Dz 26,12-18) Paweł opowiedział o tym, jak jego postrzeganie zmieniło się pod wpływem spotkania z Jezusem na drodze do Damaszku i powołania, jakie otrzymał, by nieść ewangelię Chrystusa poganom.

Na końcu Paweł opowiedział, że pod wpływem tego, co ujrzał i usłyszał (zob. Dz 26,19-23), nie miał innego wyboru, jak okazać posłuszeństwo i pełnić swoją misyjną działalność, za którą teraz jest sądzony. Tak więc za jego aresztowaniem nie stoi żadne pogwałcenie żydowskiego prawa czy zbezczeszczenie świątyni. Aresztowano go z powodu głoszonego przez niego przesłania o śmierci i zmartwychwstaniu Jezusa, które to przesłanie jest w pełni zgodne z Pismem Świętym i oznacza, że poganie mają równy z Żydami udział w zbawieniu.

`Przeczytaj Dz 26,18. Co według tych słów jest udziałem ludzi mających zbawienie w Chrystusie? Jak doświadczyłeś tej duchowej rzeczywistości?`