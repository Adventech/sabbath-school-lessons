---
title:  Przed Festusem
date:   17/09/2018
---

Po dwóch latach przetrzymywania Pawła w więzieniu tylko po to, by zyskać przychylność Żydów, Feliks został odwołany, a namiestnikiem Judei został Porcjusz Festus (zob. Dz 24,27). Festus zarządzał Judeą w latach 60-62.

`Przeczytaj Dz 25,1-5. Jak ten fragment księgi świadczy o nienawiści, jaką wywołuje głoszenie prawdy u tych, którzy nie chcą w nią uwierzyć?`

Zapewne dlatego, że już raz ich próba przekonania Feliksa do oskarżeń wytoczonych przeciwko Pawłowi skończyła się fiaskiem, przywódcy żydowscy postanowili więcej w ten sposób nie ryzykować. Przypuszczalnie podczas pierwszej wizyty Festusa w Jerozolimie poprosili go o wyświadczenie im uprzejmości, by zrzekł się jurysdykcji w sprawie Pawła i przekazał go im w celu osądzenia przez Sanhedryn zgodnie z prawem żydowskim.

Oczywiście prośba ta była jedynie kamuflażem dla spisku na życie Pawła. Choć Festus nie miał nic przeciwko wznowieniu sprawy sądowej, to jednak zarządził, że przesłuchanie odbędzie się w Cezarei, a nie w Jerozolimie, a zatem Paweł będzie sądzony zgodnie z prawem rzymskim.

Gdy tylko Festus powrócił do Cezarei, zasiadł na krześle sędziowskim, a wrogowie Pawła przystąpili do przedstawienia oskarżeń przeciwko niemu (zob. Dz 25,7). Tym razem Łukasz nie powtarza zarzutów, ale z odpowiedzi Pawła (zob. Dz 25,8) możemy wnioskować, że były one podobne do tych sprzed dwóch lat, z tą różnicą, że silniej zaakcentowano zarzut, iż jako agitator Paweł stanowi zagrożenie dla Cesarstwa Rzymskiego.

`Przeczytaj Dz 25,9-12. Jak zareagował Paweł, gdy spostrzegł, że Festus może wykorzystać jego sprawę do celów politycznych?`

Ostatecznie Festus okazał się nie lepszy niż Feliks w kwestii politycznej strategii (zob. Dz 24,27). Nie chcąc stracić zbyt wcześnie poparcia Żydów dla swojej administracji przez uznanie Pawła za niewinnego i uwolnienie go, zamierzał spełnić ich pierwotną prośbę — oddać apostoła pod sąd Sanhedrynu w Jerozolimie.

Na to jednak Paweł nie mógł się zgodzić, bo wiedział, że nie może się tam spodziewać uczciwego traktowania, gdy zostanie sam, zdany na niełaskę wrogów. Tak więc korzystając z praw przysługujących obywatelowi rzymskiemu, zażądał osądzenia przed rzymskim trybunałem, a nie widząc innego wyjścia z niebezpiecznej sytuacji, odwołał się do najwyższej rzymskiej instancji — do samego cesarza.