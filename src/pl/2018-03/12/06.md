---
title:  Paweł przed przywódcami
date:   20/09/2018
---

Choć Paweł zwrócił się wprost do Agryppy, Festus jako pierwszy zareagował na jego mowę, a jego reakcja została zapisana w Dz 26,24. Festus nie wyraziłby żadnego zdziwienia, gdyby Paweł mówił o nieśmiertelności duszy, ale nawet starożytni Grecy i Rzymianie wiedzieli, że oba pojęcia — nieśmiertelność duszy i zmartwychwstanie — nie dadzą się ze sobą pogodzić. Tak więc wierzyli w pierwsze, a odrzucali drugie. Między innymi dlatego w innym miejscu Paweł powiada, że ewangelia jawi się nieuświadomionym poganom jako głupstwo (zob. 1 Kor 1,23).

Paweł bronił prawdziwości swoich poglądów w grzeczny sposób, zwracając się przy tym do Agryppy, Żyda, który mógł nie tylko go zrozumieć, ale także potwierdzić, że to, co mówi, jest zgodne z nauczaniem hebrajskich proroków (zob. Dz 26,25-26).

`Przeczytaj Dz 26,27-28. Jak Agryppa odpowiedział na pytanie zadane przez Pawła?`

Pytanie Pawła postawiło Agryppę w trudnej sytuacji. Jako Żyd nie mógł zaprzeczyć swojej wierze w Pismo Święte. Z drugiej strony, gdyby udzielił twierdzącej odpowiedzi, nie miałby innego wyboru, jak tylko przyjąć Jezusa jako Mesjasza. Jego odpowiedź była sprytną ucieczką z pułapki logicznej, w której się znalazł:— „Niedługo, a przekonasz mnie, bym został chrześcijaninem” (Dz 26,28)<sup>1</sup>.

Odpowiedź Pawła na te słowa świadczy o głębi jego zaangażowania w głoszenie ewangelii:— „Dziękowałbym Bogu, gdyby, niedługo czy długo, nie tylko ty, ale i wszyscy, którzy mnie dziś słuchają, stali się takimi, jakim ja jestem, pominąwszy te więzy” (Dz 26,29).

W swoich ostatnich słowach podczas tego przesłuchania Paweł nie błagał o uwolnienie — o to, by znowu móc decydować o sobie jak ci, którzy go słuchali. Przeciwnie, wyraził szczere pragnienie, by to oni stali się podobni do niego, z wyjątkiem łańcuchów skuwających jego ręce. Misyjna gorliwość Pawła daleko przewyższała jego troskę o własne bezpieczeństwo.

`Przeczytaj Dz 26,30-32. Jak Agryppa wyraził swoje przekonanie o niewinności Pawła?`

Festus potrzebował opinii Agryppy tylko po to, by sporządzić bardziej rzetelny urzędowy raport (zob. Dz 25,25-27). Odwołanie Pawła do cesarza zostało już bowiem formalnie przyjęte (zob. Dz 25,12). Więzień nie znajdował się już pod jurysdykcją namiestnika.

`Przeczytaj Dz 26,24-28. Do kogo w końcu odwołał się Paweł i jak świadczy to o tym, kto powinien być dla nas ostatecznym autorytetem w sprawach wiary?`

-----

<sup>1	Słowa Agryppy można lepiej przetłumaczyć jako wymijające pytanie:— Tak szybko chciałbyś mnie przekonać, żebym został chrześcijaninem? (Przyp. aut.).</sup>