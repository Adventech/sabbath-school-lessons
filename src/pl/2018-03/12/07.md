---
title:  Do dalszego studium
date:   21/09/2018
---

„Czy na te słowa [zob. Dz 26,26-28] myśli Agryppy zwróciły się ku dziejom jego rodu i daremnym wysiłkom jego przodków skierowanym przeciwko Temu, o którym mówił Paweł? Czy pomyślał o swoim pradziadku Herodzie i rzezi niewinnych dzieci w Betlejem? A o swoim dziadku Antypasie, który kazał zamordować Jana Chrzciciela? A o swoim ojcu Agryppie I i męczeństwie apostoła Jakuba? Czy w nieszczęściach, jakie rychło dotykały tych królów, dostrzegł dowód Bożego niezadowolenia z powodu ich zbrodni przeciwko sługom Bożym? Czy pompa i przepych, którymi szokował tamtego dnia, przypomniały Agryppie o tym, jak jego ojciec, władca potężniejszy niż on, w tym samym mieście puszył się w lśniących szatach, gdy lud okrzyknął go bogiem? Czyżby zapomniał, że zanim bluźniercze okrzyki ucichły, pomsta szybka i straszna spadła na żądnego próżnej chwały króla? Coś z tego wszystkiego kołatało się w pamięci Agryppy, ale jego próżność sycąca się zewnętrzną wspaniałością, jego pycha i jego poczucie własnej wielkości wyparły wszelkie szlachetniejsze myśli”<sup>1</sup>.

**Pytania do dyskusji**

`1. Omówcie decyzję Pawła, by odwołać się do cesarza. Czy decyzja ta była właściwa? (Por. Dz 25,25; 26,31-32). W jakim zakresie możemy w uzasadniony sposób podejmować strategiczne decyzje, by chronić siebie, zamiast polegać całkowicie na Bożej opiece?`

`2. Zastanówcie się nad stwierdzeniem Pawła zawartym w mowie wygłoszonej do Agryppy:— „Dlatego też, królu Agryppo, nie byłem nieposłuszny temu widzeniu niebieskiemu” (Dz 26,19). Jak świadczą o Pawle powyższe słowa? Jak my jako chrześcijanie dochowujemy wierności naszemu misyjnemu powołaniu (zob. 1 P 2,9-10)?`

`3. Paweł przejawiał zapał w pracy dla ludzi — robił to nie dla danych statystycznych, ale dla dobra konkretnych osób. W swojej ostatniej mowie w Cezarei powiedział, iż pragnie, by jego słuchacze stali się tacy jak on — zbawieni z łaski Bożej (zob. Dz 26,29). Nie pragnął osobistej wolności czy ludzkiej sprawiedliwości bardziej niż tego, by ludzie ci doświadczyli Bożego zbawienia. Czego możemy się nauczyć z jego przykładu? Jak dużo jesteśmy gotowi poświęcić, by przyczynić się do ogłoszenia ewangelii?`

`4. Agryppa miał okazję usłyszeć ewangelię wprost z ust apostoła Pawła. Mimo to odrzucił ją. Jak my powinniśmy zachować ostrożność, by nie odrzucić możliwości, które są nam dawane? Mówiąc innymi słowy, jak możemy zachować duchową wrażliwość na otaczającą nas rzeczywistość?`

-----

<sup>1	Ellen G. White, w: The Seventh-day Adventist Bible Commentary, Hagerstown 1980, t. VI, s. 1066-1067.</sup>