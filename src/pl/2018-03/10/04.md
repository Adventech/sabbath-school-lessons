---
title:  Troada
date:   04/09/2018
---

Po rozruchach w Efezie (zob. Dz 19,23-40) Paweł postanowił opuścić miasto. Jednak wybrał dłuższą drogę przez Macedonię i Achaję, zamiast wyruszyć wprost do Jerozolimy (zob. Dz 20,1-3). W drodze towarzyszyli mu przedstawiciele zborów, których członkami byli nawróceni z pogaństwa (zob. Dz 20,4).

`Przeczytaj Dz 20,7-12. Dlaczego wersety te, powszechnie wykorzystywane jako argument na rzecz zmiany soboty na niedzielę, nie powinny być używane w taki sposób?`

Podczas pobytu Pawła w Troadzie odbyło się spotkanie ze zborem „pierwszego dnia po sabacie” (Dz 20,7). Wierzący zebrali się na łamanie chleba, co przypuszczalnie oznacza wieczerzę Pańską połączoną ze wspólnym posiłkiem, jak to mieli w zwyczaju czynić pierwsi chrześcijanie od czasu powstania zboru jerozolimskiego (zob. Dz 2,42.46). Fakt, iż nie wspomina się przy tym o kielichu czy modlitwie, nie wyklucza takiej możliwości. Tak czy inaczej, to spotkanie często jest przytaczane jako rzekomy dowód, że w czasach Pawła przynajmniej zbory składające się z nawróconych pogan zastąpiły już sobotę niedzielą jako dniem nabożeństwa.

Jednak aby wysuwać takie twierdzenie, trzeba najpierw ustalić precyzyjnie, jakiego dnia odbywało się owo spotkanie i jaki miało charakter. Nawiązanie do użycia świateł (zob. Dz 20,8) oraz fakt, że Paweł przemawiał „aż do północy” (Dz 20,7), a potem aż do rana (zob. Dz 20,11), nie mówiąc o zaśnięciu Eutychusa (zob. Dz 20,9), świadczą jasno, że było to nocne zgromadzenie.

Chodzi jednak o to, czy była to noc przed niedzielą, czy noc po niedzieli. Odpowiedź zależy od systemu liczenia czasu, jakim posługiwał się Łukasz — czy to żydowskiego systemu od zachodu słońca do zachodu słońca, czy rzymskiego systemu od północy do północy. Jeśli korzystał z pierwszego sposobu, to była to noc po szabacie; w drugim przypadku była to noc po niedzieli.

Tak czy inaczej, kontekst Dz 20,7-12 wskazuje, że nawet jeśli spotkanie odbywało się w niedzielę wieczorem, to nie było ono zwykłym i regularnym spotkaniem zborowym, ale raczej szczególnym zgromadzeniem w związku z odejściem Pawła następnego ranka. Trudno sobie wyobrazić, jak to pojedyncze i wyjątkowe zdarzenie miałoby wspierać święcenie niedzieli. Tak naprawdę to mu przeczy.

`Zastanów się nad wszystkimi argumentami przemawiającymi za obowiązywaniem świętowania siódmego dnia tygodnia, soboty. Jak te mocne biblijne podstawy soboty pomagają nam utwierdzić naszą tożsamość jako adwentystów dnia siódmego oraz nasze powołanie do głoszenia światu poselstwa trzech aniołów?`