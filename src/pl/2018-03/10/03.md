---
title:  Efez (cz. II)
date:   03/09/2018
---

W Efezie Paweł postępował zgodnie ze swoim zwyczajem przemawiania w pierwszej kolejności w synagodze. Gdy pojawiła się opozycja, Paweł i nowo nawróceni przenieśli się do sali wykładowej Tyranosa, gdzie apostoł przemawiał codziennie przez dwa lata (zob. Dz 19,8-10). Podsumowanie służby Pawła w Efezie dokonane przez Łukasza wskazuje, że cała prowincja została intensywnie zewangelizowana (zob. Dz 19,10.26).

W Dz 19,11-20 Łukasz dodaje kilka opisów cudów objawiających triumf mocy Bożej w mieście, w którym magia i zabobonne praktyki były dość powszechne. Nie ma wątpliwości, że Bóg mógł uzdrawiać za pośrednictwem Pawła, ale fakt, że nawet chustki lub przepaski, które dotknęły apostoła, przekazywały uzdrawiającą moc (zob. Dz 19,12), może się wydawać dziwny niektórym osobom, choć przypomina uzdrowienie przez Jezusa kobiety chorej na krwotok, która dotknęła Jego szaty (zob. Łk 8,44). Być może właśnie ze względu na zabobonne wierzenia efezjan Bóg uznał za stosowne dokonywać niezwykłych cudów, jak powiada Łukasz (zob. Dz 19,11). Jest to chyba jeden z wyraźnych przykładów tego, że Bóg wychodzi naprzeciw potrzebom ludzi na takim poziomie, na jakim są w stanie Go zrozumieć.

Zadowolony z wyników swojej misji w Efezie Paweł postanowił udać się do Jerozolimy (zob. Dz 19,21). Łukasz nie podaje konkretnego celu tej planowanej wizyty w Jerozolimie, ale wiemy z listów Pawła, że pragnął on osobiście dostarczyć środki finansowe zebrane na pomoc ubogim chrześcijanom w Jerozolimie (zob. Rz 15,25-27; 1 Kor 16,1-3). Dzielenie się dobrami materialnymi w pierwszych latach istnienia Kościoła oraz klęska głodu za panowania cesarza Klaudiusza doprowadziły do zubożenia chrześcijan w Judei, a Paweł odpowiedział na ich prośbę o pomoc (zob. Ga 2,10), wykorzystując to jako okazję do wzmocnienia ich zaufania do jego apostolstwa, jak i podkreślenia jedności wielokulturowego obecnie Kościoła, choć zdawał sobie sprawę z ryzyka, na jakie będzie narażony (zob. Dz 20,22-23; Rz 15,31).

`Przeczytaj Dz 19,23-40. Jaki był powód opozycji wobec Pawła w Efezie pod koniec jego pobytu w tym mieście?`

Ta opozycja była związana z pogańskim kultem, który był poważnie zagrożony w wyniku działalności Pawła. Demetriusz kierował się oczywiście względami finansowymi, ale udało mu się nadać te sprawie wymowę religijną, jako że świątynia Artemidy (Diany) uchodziła za jeden z siedmiu cudów starożytnego świata, a znajdowała się właśnie w Efezie.

`Przeczytaj Dz 19,27. Zwróć uwagę, jak przebiegle Demetriusz wykorzystał religijną gorliwość tłumu, aby zabezpieczyć swoje finansowe interesy. Dlaczego jako chrześcijanie musimy być ostrożni, by nie wykorzystywać naszej wiary czy pobożności na pokaz do realizowania prywatnych interesów?`