---
title:  Milet
date:   05/09/2018
---

W drodze do Jerozolimy Paweł zatrzymał się następnie w Milecie, gdzie miał okazję pożegnać się z przywódcami zboru efeskiego.

`Przeczytaj Dz 20,15-27. Na co położył nacisk Paweł we wstępnej części swojej mowy?`

Ponieważ Paweł planował nową podróż misyjną, obejmującą Rzym i Hiszpanię (zob. Rz 15,22-29), był przekonany, że nigdy już nie wróci do Azji. Tak więc rozpoczął swoją mowę, niejako zdając sprawozdanie z lat spędzonych w Efezie. To sprawozdanie dotyczyło jednak nie tylko przeszłości, to znaczy tego, jak żył wśród efezjan, ale także przyszłości, jako że obawiał się tego, co może go spotkać w Jerozolimie.

Obawy Pawła nie były bezpodstawne. Zbór jerozolimski traktował go z niemałym sceptycyzmem, jeśli nie niechęcią, ze względu na jego przeszłość prześladowcy i głoszoną przez niego ewangelię wolną od obrzezania (zob. Dz 21,20-26). Dla władz żydowskich był niczym więcej jak tylko zdrajcą i odstępcą od religijnej tradycji (zob. Dz 23,1-2). W połowie I wieku naszej ery, głównie ze względu na nadużycia władzy przez Rzymian, w Judei panowały rewolucyjne i nacjonalistyczne nastroje. Ta atmosfera wpływała na całe żydowskie społeczeństwo, dosięgając także Kościoła. W takim kontekście działania tego byłego faryzeusza wśród pogan musiały doprowadzić do przypięcia mu łatki podejrzanej postaci (zob. Dz 21,27-36).

Ale troski Pawła nie kończyły się na tym. W Dz 20,28-31 apostoł skupił się na tym, jak przywódcy zboru efeskiego powinni podejść do przyrównanych do drapieżnych wilków fałszywych nauczycieli, którzy będą usiłowali wyprowadzić stado na manowce. Tak więc w samym Kościele, i to niemal od początku jego istnienia, występowało realne niebezpieczeństwo pojawienia się fałszywych nauczycieli. Salomon napisał w innym czasie i innym kontekście: „Nie ma nic nowego pod słońcem” (Koh 1,9). Historia chrześcijaństwa świadczy o niesamowitych szkodach spowodowanych w Kościele przez fałszywych nauczycieli. Ten problem będzie występował w Kościele chrześcijańskim aż do końca świata (zob. 2 Tm 4,3).

Niewątpliwie Paweł myślał o wielu rzeczach i wieloma rzeczami był zatroskany, a jednak jego wierność i gorliwość nigdy nie ustawały.

`Przeczytaj 2 Kor 4,8-14. Co Paweł mówi w tym fragmencie listu i jak powinniśmy odnieść to do siebie zwłaszcza w trudnych chwilach? W czym Paweł pokładał ostatecznie swoją nadzieję?`