---
title:  Efez (cz. I)
date:   02/09/2018
---

Z Dz 18,24-28 dowiadujemy się, że gdy Paweł był jeszcze w drodze do Efezu, do miasta przybył pewien wierzący w Chrystusa Żyd o imieniu Apollos. Był to człowiek wymowny i obeznany w Piśmie Świętym. To, że Apollos był wyznawcą Jezusa, jasno wynika z tego, jak opisał go Łukasz: „Był on obeznany z drogą Pańską, a pałając duchem, przemawiał i nauczał wiernie tego, co się odnosi do Jezusa” (Dz 18,25). Jednak Apollos znał tylko chrzest Jana Chrzciciela. Ochrzczony przez Jana Chrzciciela Apollos dowiedział się o Jezusie podczas Jego misji, ale najwidoczniej opuścił Palestynę, przypuszczalnie wracając do rodzinnej Aleksandrii, zanim nastąpiły wydarzenia związane ze śmiercią i zmartwychwstaniem Zbawiciela, a następnie dniem Pięćdziesiątnicy.

To wyjaśnia, dlaczego Akwila i Pryscylla udzielili mu dodatkowych lekcji biblijnych. Choć Apollos potrafił wykazać na podstawie Pisma Świętego, że Jezus jest Mesjaszem Izraela (zob. Dz 18,28), to jednak musiał się dowiedzieć o tym, jak rozwijało się chrześcijaństwo od czasu zakończenia ziemskiej misji Jezusa. Ale Akwila i Pryscylla zrobili dla Apollosa coś jeszcze — wraz z innymi współwyznawcami z Efezu dali mu list polecający do zborów w Achai (zob. Dz 18,27), dzięki czemu mógł on podjąć skuteczną służbę kaznodziejską w Koryncie (zob. 1 Kor 3,4-6; 4,6; 16,12).

`Przeczytaj Dz 19,1-7. Co stało się, gdy Paweł przybył do Efezu?`

Historia Apollosa łączy się z opowiadaniem o dwunastu uczniach, których Paweł spotkał w Efezie po przybyciu do tego miasta, jako że ich sytuacja była dość podobna do przypadku Apollosa. Nazwanie ich uczniami (zob. Dz 19,1) i pytanie skierowane do nich przez Pawła (zob. Dz 19,2) wyraźnie wskazują, że byli oni ludźmi wierzącymi w Jezusa. Jednocześnie ich odpowiedź na pytanie Pawła wskazuje, że podobnie jak Apollos byli oni byłymi uczniami Jana Chrzciciela i stali się wyznawcami Jezusa, ale nie doświadczyli Pięćdziesiątnicy. Tak więc teraz mieli okazję zdobyć głębsze doświadczenie z Bogiem.

„Po przybyciu do Efezu Paweł zastał tam dwunastu braci, którzy, podobnie jak Apollos, byli uczniami Jana Chrzciciela i jak on posiedli pewną wiedzę na temat misji Chrystusa. Nie byli tak utalentowani jak Apollos, ale z równą szczerością w wierze starali się głosić to, czego się dowiedzieli”<sup>1</sup>.

Powinniśmy postrzegać ich nowy chrzest w świetle tej wyjątkowej sytuacji. Nie pochodzili oni z innego chrześcijańskiego wyznania ani nie doświadczali teraz nawrócenia. Po prostu przyłączyli się do głównego nurtu chrześcijaństwa. Fakt, iż otrzymali Ducha Świętego i mówili językami, oznacza przypuszczalnie to, że byli oni chrześcijańskimi misjonarzami podobnie jak Apollos, a obecnie zostali w pełni wyposażeni do składania świadectwa o Jezusie Chrystusie wszędzie tam, gdzie się udadzą.

-----

<sup>1	Ellen G. White, Działalność apostołów, Warszawa 2007, wyd. IV, s. 154.</sup>