---
title:  Tyr i Cezarea
date:   06/09/2018
---

Po wizycie w Milecie Łukasz zaczyna opisywać dalszą podróż Pawła nieco bardziej szczegółowo. W drodze do Jerozolimy apostoł spędził tydzień w Tyrze na fenickim wybrzeżu, gdzie jego statek zawinął do portu w celu dokonania rozładunku (zob. Dz 21,1-6). W Tyrze współwierzący błagali go, by nie udawał się do Jerozolimy. Fakt, iż kierowani przez Ducha Świętego wierzący ostrzegali Pawła przed wizytą w Jerozolimie, niekoniecznie jest sprzeczny z tym, jak Bóg prowadził apostoła. Greckie wyrażenie etheto en to pneumati zawarte w Dz 19,21 należałoby tłumaczyć następująco: postanowił/zdecydował się/powziął zamysł/zamierzał w Duchu, a nie tak, jakby Paweł podjął decyzję z własnej inicjatywy. Chodzi o to, że Duch Święty mógł ukazać chrześcijanom z Tyru niebezpieczeństwa czekające Pawła, a ci, wiedzeni ludzką troską i życzliwością, błagali go, by nie realizował swojego zamiaru. Paweł nie był pewny, co się z nim stanie w Jerozolimie (zob. Dz 20,22-23). Boże prowadzenie nie zawsze jasno wskazywało przyszłość nawet komuś takiemu jak Paweł.

`Przeczytaj Dz 21,10-14. Jakie zdarzenie miało miejsce w Cezarei w związku z podróżą Pawła do Jerozolimy?`

Agabus był prorokiem z Jerozolimy wspomnianym już wcześniej w związku ze wzmianką o głodzie w Dz 11,27-30. W pewnym sensie podobny do starotestamentowych proroków (zob. np. Iz 20,1-6; Jr 13,1-10) przekazał swoje przesłanie w obrazowy sposób, pokazując, co spotka Pawła w Jerozolimie i jak jego wrogowie wydadzą go poganom (Rzymianom).

Ci, którzy towarzyszyli Pawłowi, najwyraźniej potraktowali przesłanie Agabusa jako ostrzeżenie, a nie proroctwo, a więc usiłowali jakimś sposobem przekonać apostoła, by nie szedł do Jerozolimy. Głęboko poruszony ich reakcją Paweł był jednak zdecydowany dokończyć misję nawet kosztem swojego życia. Dla niego czystość ewangelii i jedność Kościoła były ważniejsze niż osobiste bezpieczeństwo czy dobro.

„Nigdy wcześniej apostoł nie zmierzał do Jerozolimy z takim smutkiem w sercu. Wiedział, że spotka tam niewielu przyjaciół, a za to licznych wrogów. Szedł do miasta, które odrzuciło i uśmierciło Syna Bożego, ściągając na siebie groźbę gniewu Bożego”<sup>1</sup>.

`Niezrozumiany, złośliwie posądzany, źle traktowany i obmawiany Paweł mimo to szedł przed siebie w wierze. Jak możemy się nauczyć postępować podobnie w trudnych okolicznościach?`

-----

<sup>1	Ellen G. White, Działalność apostołów, Warszawa 2007, wyd. IV, s. 218-219.</sup>