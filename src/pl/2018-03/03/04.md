---
title:  Wzrost opozycji
date:   17/07/2018
---

Nie minęło dużo czasu, gdy sukcesy Kościoła wzbudziły sprzeciw żydowskich przywódców w Jerozolimie. Świątynia jerozolimska była zarządzana przez arcykapłana i jego współpracowników, z których większość była saduceuszami. Arcykapłan był jednocześnie przewodniczącym Sanhedrynu, który w tamtych czasach składał się w większości z saduceuszów i faryzeuszów. Ponieważ saduceusze nie wierzyli w zmartwychwstanie, byli wzburzeni tym, że Piotr i Jan głoszą, iż Jezus zmartwychwstał. Aresztowani przez straż świątynną apostołowie zostali osadzeni w areszcie do następnego dnia, gdy stanęli przed najwyższą żydowską instytucją sądowniczą (zob. Dz 4,1-7).

`Przeczytaj Dz 4,1-18. Gdy zapytano ich, w czyim imieniu działają, jak Piotr odpowiedział na to pytanie? Jakie przesłanie w wypowiedzi Piotra żydowscy przywódcy mogli odebrać jako zagrożenie dla siebie?`

Wyzwanie dotyczące autorytetu rzucone przez żydowskich przywódców sugeruje, że zabiegali oni o władzę. Jednak Piotr nie tylko oświadczył, że cud został dokonany w imieniu Jezusa, ale także i to, że zbawienie pochodzi wyłącznie od Niego. Apostołowie znajdowali się przed najwyższą żydowską władzą sądowniczą, ale służyli Komuś Znacznie Potężniejszemu. Byli prostymi i niewykształconymi rybakami z Galilei, więc ich odwaga i potoczystość języka zrobiły piorunujące wrażenie na członkach Sanhedrynu i świadkach przesłuchania. Choć żydowscy przywódcy nie zdawali sobie z tego sprawy, uczniowie byli napełnieni Duchem Świętym zgodnie z tym, co obiecał im Jezus (zob. Mt 10,16-20).

Nie mogąc zaprzeczyć cudowi, jako że uzdrowiony człowiek był obecny podczas przesłuchania i wszyscy mogli go widzieć, członkowie Sanhedrynu nakazali apostołom zaprzestać głoszenia ewangelii. Obawiali się ich przesłania nie mniej niż rosnącej popularności nowego ruchu. Zaniedbując właściwą ocenę dowodów, przywódcy żydowscy kierowali się uprzedzeniami i chęcią zachowania własnego statusu.

Ostatnie słowa Piotra skierowane do Sanhedrynu są jednym z klejnotów Dziejów Apostolskich:— „Czy słuszna to rzecz w obliczu Boga raczej was słuchać aniżeli Boga, sami osądźcie; my bowiem nie możemy nie mówić o tym, co widzieliśmy i słyszeliśmy” (Dz 4,19-20).

`Zastanów się nad naturą żądzy władzy i niebezpieczeństwami, jakie za sobą pociąga na każdym poziomie i w każdej sytuacji. Dlaczego jako chrześcijanie powołani do służenia musimy zachować ostrożność w obliczu pokus ze strony władzy?`