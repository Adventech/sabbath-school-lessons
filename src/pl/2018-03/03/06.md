---
title:  Ponowne aresztowanie
date:   19/07/2018
---

Jeśli apostołowie mogli być użyci w tym celu, by dokonać sądu Bożego nad grzechem, jak to było w przypadku Ananiasza i Safiry, to tym bardziej mogli być użyci, by zanieść grzesznikom łaskę Bożą. Ich wykonywana z mocą służba uzdrawiania (zob. Dz 5,12-16) była namacalnym dowodem, że Duch Święty działał przez nich. Fakt, iż panowało przekonanie, że nawet cień Piotra uzdrawiał, robi duże wrażenie. Najbliższym podobieństwem z ewangelii wydaje się być przypadek kobiety, która została uzdrowiona, zaledwie dotykając szaty Jezusa (zob. Łk 8,43-44). Jednak Łukasz nie mówi, że cień Piotra miał uzdrawiającą moc, ale że ludzie tak sądzili. Pomimo tego rodzaju popularnych przesądów Bóg nadal udzielał swojej łaski.

Im bardziej uczniowie byli napełnieni Duchem Świętym, a znaki i cuda się mnożyły, tym bardziej przywódcy religijni judaizmu napełnieni byli zazdrością. To doprowadziło do ponownego aresztowania apostołów (zob. Dz 5,17-18). Dopiero po ich cudownym wyprowadzeniu z więzienia (zob. Dz 5,19-24) i kolejnej odważnej mowie Piotra, który podkreślił, że należy „bardziej słuchać Boga niż ludzi” (Dz 5,29), niektórzy przedstawiciele władzy żydowskiej zaczęli rozważać możliwość działania Nadprzyrodzonej Mocy.

`Przeczytaj Dz 5,34-39. Jak Gamaliel odwiódł Sanhedryn od decyzji zamordowania apostołów?`

Sanhedryn był kontrolowany przez saduceuszy, a faryzeusze stanowili w nim wpływową mniejszość. Gamaliel był faryzeuszem i znawcą prawa. Cieszył się tak wielkim uznaniem wśród Żydów, iż nazywano go rabban (nasz nauczyciel), a nie po prostu rabbi (mój nauczyciel). Saul z Tarsu był jednym z uczniów Gamaliela (zob. Dz 22,3).

Gamaliel zwrócił uwagę na dwa inne buntownicze ruchy w niedawnej historii Izraela, które także pociągnęły lud za sobą i spowodowały niemałe zamieszanie. Jednak przywódcy tych ruchów zostali zabici, a ich zwolennicy rozproszyli się z czasem. Gamaliel wskazał, że jeśli ruch wyznawców Jezusa ma ludzkie pochodzenie, to wkrótce zaniknie samoczynnie. Z drugiej strony, jeśli jest to ruch zainicjowany przez Boga, jak twierdzili apostołowie, to na co mogli liczyć członkowie Sanhedrynu, usiłując temu ruchowi się przeciwstawić? Rada Gamaliela przeważyła szalę. Apostołów wychłostano i ponownie zakazano im przemawiać w imieniu Jezusa.

`Jak ten epizod świadczy o potrzebie i wadze dobrej rady? Jak możemy się nauczyć być bardziej otwartymi na przyjmowanie rad, nawet jeśli one początkowo niezbyt nam się podobają i nie jest nam miło je słyszeć?`