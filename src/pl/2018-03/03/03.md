---
title:  Uzdrowienie chromego
date:   16/07/2018
---

W Dz 3,1 czytamy, że Piotr i Jan udali się do świątyni na modlitwę o godzinie trzeciej po południu. To wskazuje, że w tym wczesnym okresie wiara Kościoła miała zdecydowanie żydowski charakter. To znaczy, że apostołowie udawali się do świątyni nie tylko po to, by nauczać nowo nawróconych, ale Piotr i Jan nadal byli Żydami i jako tacy wciąż trzymali się żydowskiej religii i tradycji (zob. Dz 20,16; 21,17-26), przynajmniej do tej pory. W drodze do świątyni apostołowie dokonali zdumiewającego cudu (zob. Dz 3,1-10), co dało Piotrowi okazję do wygłoszenia kolejnego kazania.

`Przeczytaj Dz 3,12-26. Jakie kwestie zaakcentował Piotr w tym kazaniu?`

Pięć głównych kwestii charakterystycznych dla zwiastowania pierwszych chrześcijan to: (1) Jezus jako cierpiący Mesjasz (zob. Dz 3,18), (2) Jezus wzbudzony przez Boga z martwych (zob. Dz 3,15), (3) Jezus wywyższony w niebie (zob. Dz 3,13), (4) Jezus przychodzący powtórnie (zob. Dz 3,20) i (5) skrucha niezbędna do przebaczenia grzechów (zob. Dz 3,19).

Pod wieloma względami jest to przesłanie podobne do tego, jakie my głosimy światu, choć kontekst się zmienił. Apostołowie pozostawali w żydowskim środowisku, w którym ludzie w zasadzie zamiast zmieniać religię, musieli tylko zmienić stare przymierze na nowe. Jako ta część ludu Bożego mieli oni przyjąć Mesjasza i doświadczyć nowonarodzenia, które idzie za prawdziwym przyjęciem Jezusa jako Zbawiciela.

Obecnie, choć sytuacja jest inna, przesłanie jest w gruncie rzeczy takie samo: Chrystus umarł za nasze grzechy, zmartwychwstał i przyjdzie powtórnie. To znaczy, że w Nim mamy zbawienie. Nawet w kontekście poselstwa trzech aniołów z 14. rozdziału Apokalipsy Jana Jezus ukrzyżowany, zmartwychwstały i przychodzący powtórnie musi być w centrum głoszonych przesłań.

„Ze wszystkich chrześcijan adwentyści dnia siódmego powinni być pierwszymi w wywyższaniu Chrystusa przed światem. Zwiastowanie poselstwa trzech aniołów wymaga głoszenia prawdy o sobocie. Ta prawda, razem z innymi zawartymi w tym poselstwie, musi być głoszona, jednak nie znaczy to, że wolno nam stracić z pola widzenia Jezusa Chrystusa, który jest w centrum naszej wiary. To na krzyżu Chrystusa łaska i wierność się spotkały, a sprawiedliwość i pokój pocałowały. Grzesznik musi zostać doprowadzony do tego, że będzie patrzył na Golgotę. W prostej i dziecięcej wierze musi zaufać ofierze Zbawiciela, przyjmując Jego sprawiedliwość i wierząc w Jego miłosierdzie”<sup>1</sup>.

-----

<sup>1	Ellen G. White, Słudzy ewangelii, Warszawa 2004, s. 107.</sup>