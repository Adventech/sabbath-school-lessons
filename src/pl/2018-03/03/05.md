---
title:  Ananiasz i Safira
date:   18/07/2018
---

Dzielenie się dobrami materialnymi w społeczności Kościoła wczesnochrześcijańskiego nie było obowiązkowe — nie stanowiło formalnego wymogu członkostwa. Jednak istniały wybitne przykłady dobrowolnej szczodrości, które inspirowały całą społeczność do naśladownictwa. Jednym z nich był Barnaba (zob. Dz 4,36-37), który odgrywa znaczącą rolę także w dalszej części tej księgi.

Jednak na tym polu pojawiły się także przykłady zdecydowanie negatywne, a przy tym zagrażające od wewnątrz jedności Kościoła, i to w czasie, w którym zaczęto go atakować z zewnątrz.

`Przeczytaj Dz 5,1-11. Jaka nauka płynie z tej smutnej historii?`

Choć Łukasz nie podaje wszystkich szczegółów, nie ulega wątpliwości, że zasadniczym problemem Ananiasza i Safiry nie było to, iż usiłowali zatrzymać pieniądze, ale to, że jednocześnie chcieli okłamać chrześcijańską społeczność. Ich grzech nie był skutkiem pochopnego działania, ale starannego planu — świadomą próbą, „by kusić Ducha Pańskiego” (Dz 5,9). Nie musieli oni sprzedawać swojego majątku ani oddawać pieniędzy Kościołowi. Zatem gdy zobowiązali się do tego, przypuszczalnie działali wyłącznie we własnym interesie, a może nawet chcieli uzyskać wpływową pozycję wśród braci i sióstr dzięki temu, co miało wyglądać na chwalebny przejaw miłości bliźniego.

Może to wyjaśniać, dlaczego Bóg tak surowo ich ukarał. Nawet jeśli charakter życia wspólnoty wynikał z przekonania, że Jezus rychło przyjdzie powtórnie, czyn, jakiego dopuścili się Ananiasz i Safira, w początkach istnienia Kościoła mógł podkopać świadomość doniosłości dochowania wierności Bogu i wywrzeć bardzo zły wpływ na wierzących. Fakt, iż nie wspomniano, by Ananiasz otrzymał szansę okazania skruchy, jak to było w przypadku Safiry (zob. Dz 5,8), może wynikać ze zwięzłości sprawozdania.

Jasne jest, że od początku do końca Ananiasz i Safira postępowali świadomie w sposób grzeszny, a grzech jest poważną sprawą w oczach Boga (zob. Ez 18,20; Rz 6,23), nawet jeśli nie zawsze Bóg karze grzech natychmiast. Fakt, iż kara jest często odwlekana, powinien nam uświadamiać, jak łaskawy jest Bóg (zob. 2 P 3,9).

`Dlaczego musimy zachować ostrożność i unikać zbliżania się do granicy łaski, jak spróbowali to uczynić Ananiasz i Safira?`