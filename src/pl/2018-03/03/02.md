---
title:  Nauczanie i wspólnota
date:   15/07/2018
---

Po przedstawieniu Pięćdziesiątnicy Łukasz przechodzi w swojej księdze do ogólnego opisu wewnętrznego życia Kościoła w Jerozolimie: „I trwali w nauce apostolskiej i we wspólnocie, w łamaniu chleba i w modlitwach” (Dz 2,42). Cztery elementy wymienione w tym wersecie sprowadzają się w gruncie rzeczy do nauczania i wspólnoty. Według Dz 2,46 nauczanie odbywało się w świątyni, podczas gdy wspólnotę praktykowano w prywatnych domach.

Dziedziniec świątynny okalały zadaszone pomieszczenia wykorzystywane przez rabinów jako miejsca nauczania. Fakt, iż wierzący oddawali się nauce apostolskiej, wskazuje, że dar Ducha nie prowadził ich do kontemplacyjnej religii, ale do procesu gruntownej nauki pod kierunkiem apostołów, których autorytet nauczycielski był potwierdzany cudami i znakami (zob. Dz 2,43).

Duchowa wspólnota była kolejnym szczególnym znakiem wczesnochrześcijańskiej pobożności. Wierzący przebywali razem nie tylko w świątyni, ale także w prywatnych domach, gdzie dzielili się posiłkami, obchodzili wieczerzę Pańską i modlili się (zob. Dz 2,42.46). Przez takie codzienne spotkania pierwsi chrześcijanie wyrażali swoją nadzieję na rychłe powtórne przyjście Jezusa i przywrócenie społeczności z Nim w Jego mesjańskim królestwie (zob. Mt 26,29).

Prywatne domy odgrywały kluczową rolę w życiu Kościoła wczesnochrześcijańskiego. Wierzący nadal brali udział w codziennych ceremoniach świątynnych (zob. Dz 3,1), w sobotę przypuszczalnie uczestniczyli w nabożeństwach w synagogach wraz z innymi Żydami (zob. Jk 2,2), jednak wyróżniające ich elementy chrześcijańskiej pobożności były praktykowane w domach prywatnych.

`Przeczytaj Dz 2,44-45; 4,34-35. Co było ważnym elementem wspólnoty pierwszych chrześcijan?`

Wierząc, że koniec jest blisko, uznali oni, że ich materialne dobra — własność prywatna, używając bardziej współczesnego wyrażenia — nie są już tak ważne. Wspólne korzystanie z ich środków materialnych wydało się im stosowne. Nie musieli przecież martwić się o jutro, jako że Mesjasz miał zatroszczyć się o ich potrzeby w mesjańskim królestwie (zob. Łk 22,29-30). To dzielenie się środkami materialnymi pozwoliło im doświadczyć głębszego poczucia jedności i stać się nadzwyczajnym przykładem chrześcijańskiej szczodrości.

`Jak szczodry jesteś w dzieleniu się tym, co otrzymałeś od Pana?`