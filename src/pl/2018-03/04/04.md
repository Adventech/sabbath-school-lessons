---
title:  Przed Sanhedrynem
date:   24/07/2018
---

`Przeczytaj Dz 7,1-53. Co Szczepan powiedział swoim oskarżycielom?`

Oskarżenia wniesione przeciwko Szczepanowi doprowadziły do jego aresztowania i przesłuchania przed Sanhedrynem. Zgodnie z żydowską tradycją prawo i świątynne rytuały były dwoma filarami, na których opierał się świat. Trzecim filarem były dobre uczynki. Jakakolwiek wzmianka o tym, że ceremonie nakazane w prawie Mojżeszowym mogłyby ulec przedawnieniu, mog­ła zostać uznana za atak na największe świętości judaizmu. Stąd pojawiło się oskarżenie Szczepana o bluźnierstwo (zob. Dz 6,11).

Odpowiedź Szczepana na zarzuty jest najdłuższą mową zapisaną w Dziejach Apostolskich, co wskazuje na jej doniosłe znaczenie. Choć pozornie brzmi ona początkowo jak nużące wymienianie wydarzeń z dziejów Izraela, powinniśmy rozumieć tę mowę w powiązaniu ze starotestamentowym przymierzem i sposobem, w jaki prorocy użyli tego przymierza, gdy jako religijni reformatorzy wzywali Izraelitów do podporządkowania się jego wymaganiom. Czyniąc to, prorocy czasami używali hebrajskiego słowa rijw, które chyba najlepiej można przetłumaczyć jako skargę do sądu w sprawie przymierza, aby przedstawić Boga jako podejmującego prawne działania przeciwko Jego ludowi z powodu niedotrzymania przymierza przez Izraelitów.

Na przykład w Mi 6,1-2 słowo rijw występuje trzy razy. Posługując się wzorcem przymierza synajskiego (zob. 20., 21., 22. i 23. rozdział Księgi Wyjścia), Micheasz przypomina Izraelitom o wielkich Bożych dokonaniach dla nich (zob. Mi 6,3-5), o warunkach, na jakich zostało zawarte przymierze, i o jego przekroczeniach (zob. Mi 6,6-12), a także o przekleństwach za te przekroczenia (zob. Mi 6,13-16).

Przypuszczalnie takie jest tło mowy Szczepana. Wezwany do wyjaśnienia swojego postępowania, nie uczynił nic, by oddalić oskarżenia czy bronić swojej wiary. Zamiast tego wzniósł swój głos w sposób podobny, jak czynili to starożytni prorocy, gdy przedstawiali Bożą rijw przeciwko Izraelitom. Jego długa lista Bożych działań w dziejach Izraela miała na celu zilustrowanie niewdzięczności i nieposłuszeństwa Izraelitów.

W Dz 7,51-53 Szczepan nie jest już oskarżonym, ale prorockim pełnomocnikiem Boga przedstawiającym Jego zarzuty przeciwko przywódcom narodu łamiącym przymierze. Jeśli ich przodkowie byli winni mordowania proroków, to oni tym bardziej. Zmiana zwrotu ojcowie nasi (zob. Dz 7,11.19.38.44-45) na zwrot ojcowie wasi (zob. Dz 7,51) jest istotna — Szczepan zerwał swoją solidarność ze swoim ludem i zdecydowanie opowiedział się po stronie Jezusa. Cena za to musiała być ogromna, ale jego słowa świadczą, że nie czuł on strachu ani żalu.

`Kiedy ostatnio musiałeś opowiedzieć się zdecydowanie i bezkompromisowo za Jezusem? Czy nie wahałeś się tego uczynić? Jeśli się zawahałeś, jak możesz to zmienić?`