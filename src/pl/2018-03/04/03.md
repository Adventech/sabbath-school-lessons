---
title:  Służba Szczepana
date:   23/07/2018
---

Po wyborze diakoni zaangażowali się nie tylko w służbę w Kościele, ale także w skuteczne wydawanie świadectwa. Dzięki temu ewangelia szerzyła się jeszcze szybciej, a liczba wierzących stale się powiększała (zob. Dz 6,7). Ten rozwój wzmagał oczywiście opozycję wobec Kościoła. Łukasz zwraca uwagę na Szczepana — jednego z siedmiu diakonów — człowieka niezwykłej wiary i wyjątkowego uduchowienia.

`Przeczytaj Dz 6,8-15. Czego te wersety uczą nas o Szczepanie, jego wierze i jego charakterze? Co takiego on głosił, co doprowadzało do gniewu jego przeciwników?`

Jako hellenistyczny Żyd Szczepan głosił ewangelię w greckojęzycznych synagogach w Jerozolimie. Istniało kilka takich synagog w mieście. W Dz 6,9 przypuszczalnie nawiązano do dwóch z nich, przy czym w jednej zbierali się imigranci z południa (Żydzi z Cyreny i Aleksandrii), a w drugiej z północy (Żydzi z Cylicji i Azji).

Jezus był niewątpliwie głównym tematem dyskusji, ale oskarżenia skierowane przeciwko Szczepanowi wskazują, że jego zrozumienie ewangelii i konsekwencji, jakie pociąga ona za sobą, przypuszczalnie przewyższało zrozumienie większości wierzących pochodzących z Judei. Szczepan był oskarżany o to, że bluźni przeciwko Mojżeszowi i Bogu, to znaczy przeciwko prawu i świątyni. Nawet jeśli nie rozumiano go w jakichś sprawach albo celowo wypaczano sens jego słów i składano fałszywe świadectwa przeciwko niemu, oskarżenia te nie były całkowicie wymyślone, jak to było w przypadku samego Jezusa (zob. Mk 14,58; J 2,19). Wygłoszone przed Sanhedrynem oskarżenie przez Szczepana judzkich Żydów o to, że uczynili ze świątyni obiekt bałwochwalczego kultu (zob. Dz 7,48), świadczy o tym, że dobrze rozumiał on głębię znaczenia śmierci Jezusa i jej skutków w kwestii funkcji świątyni i jej ceremoniału.

Mówiąc innymi słowy, podczas gdy wielu żydowskich chrześcijan pochodzących z Judei nadal było przywiązanych do świątyni i innych ceremonialnych praktyk (zob. Dz 3,1; 15,1.5; 21,17-24), tak iż trudno im było sobie wyobrazić, że mieliby je porzucić (zob. Ga 5,2-4; Hbr 5,11-14), Szczepan i przypuszczalnie także inni współwierzący wywodzący się ze środowiska zhellenizowanych Żydów szybciej zrozumieli, że śmierć Jezusa oznacza koniec całego świątynnego porządku.

`Dlaczego musimy zachować ostrożność i nie zamykać się w naszych ustalonych poglądach tak, iż nie przyjmujemy głębszego zrozumienia prawdy, gdy jest nam ona głoszona?`