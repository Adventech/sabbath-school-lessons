---
title:  Jezus w niebiańskim sądzie
date:   25/07/2018
---

Ponieważ z definicji prorok (hebr. nawij) to ktoś, kto przemawia w imieniu Boga, Szczepan stał się w tej chwili prorokiem i przedstawił Bożą rijw przeciwko Izraelowi. Jednak jego prorocka służba skończyła się niemal natychmiast po tym, jak się zaczęła.

`Przeczytaj Dz 7,55-56. Jakie znaczenie miała wizja udzielona Szczepanowi?`

„Gdy Szczepan wypowiedział te słowa, wśród słuchających go podniósł się tumult. Gdy powiązał Chrystusa z proroctwami i zaczął mówić o świątyni, kapłan, udając oburzenie, rozdarł swoją szatę. Dla Szczepana ten gest był znakiem, że jego głos wkrótce zostanie uciszony na zawsze. Zauważył, z jakim oporem spotkały się jego słowa, i wiedział, że to jest jego ostatnie świadectwo. Choć zaledwie rozwinął swoje kazanie, to jednak zmuszony został przedwcześnie je zakończyć”<sup>1</sup>.

Gdy Szczepan stał przed żydowskimi przywódcami, oskarżając ich w imieniu Boga, Jezus przebywał w niebiańskim sądzie — znajdował się w niebiańskiej świątyni u boku Ojca, wskazując, że sąd na ziemi jest tylko wyrazem prawdziwego sądu odbywającego się w niebie. Bóg osądzi fałszywych nauczycieli i przywódców Izraela.

To wyjaśnia, dlaczego w tym przypadku brakuje wezwania do skruchy występującego w poprzednich mowach (zob. Dz 2,38; 3,19; 5,31). Teokracja w Izraelu dobiegła końca, co oznaczało, że zbawienie świata nie będzie już propagowane za pośrednictwem narodu żydowskiego, jak obiecano to Abrahamowi (zob. Rdz 12,3; 18,18; 22,18), ale przez wyznawców Jezusa wywodzących się zarówno z etnicznych Żydów, jak i pogan, którzy mieli wyruszyć z Jerozolimy i zanieść ewangelię całemu światu (zob. Dz 1,8).

`Przeczytaj Dz 7,57-8,2. Jak Łukasz przedstawił śmierć Szczepana?`

Karą za bluźnierstwo było ukamienowanie (zob. Kpł 24,14), choć nie ma pewności co do tego, czy Szczepan został formalnie skazany na śmierć, czy raczej padł ofiarą samosądu, którego dopuścił się tłum fanatyków. Jest on pierwszym wyznawcą Jezusa zamordowanym za swoją wiarę. Fakt, iż uczestnicy mordu złożyli swoje szaty u stóp Saula z Tarsu, sugeruje, że był on przywódcą przeciwników Szczepana. Gdy Szczepan modlił się za swoich oprawców, modlił się też za Saula. Jedynie człowiek wielkiego ducha i niezachwianej wiary mógł uczynić coś takiego, wydając przy tym niezwykłe świadectwo wiary i więzi z Chrystusem.

-----

<sup>1	Ellen G. White, Działalność apostołów, Warszawa 2007, wyd. IV, s. 56.</sup>