---
title:  Wybór siedmiu diakonów
date:   22/07/2018
---

`Przeczytaj Dz 6,1. Jaki był powód narzekania hellenistów?`

„Przyczyną narzekań było rzekome zaniedbywanie greckich wdów w codziennym udzielaniu pomocy. Wszelkie przejawy braku równego traktowania byłyby przeciwne duchowi ewangelii, a jednak szatanowi udało się wzbudzić podejrzenia. Należało podjąć zdecydowane działania, by usunąć każdy pretekst do niezadowolenia, aby wróg nie triumfował w swoich staraniach wprowadzenia rozłamu wśród wierzących”<sup>1</sup>.

Apostołowie zaproponowali rozwiązanie polegające na tym, by helleniści wybrali spośród siebie siedmiu mężczyzn mających „służyć [gr. diakonein] stołom” (Dz 6,2 BI), aby apostołowie mogli poświęcić się modlitwie i „służbie [gr. diakonia] słowa” (Dz 6,4 BI). Ponieważ słowa diakonein i diakonia należą do tej samej grupy słów, różnica istnieje jedynie między stołami w Dz 6,2 i Słowem w Dz 6,4. Ten fakt wraz z przymiotnikiem codzienny (zob. Dz 6,1) wydaje się wskazywać dwa najważniejsze elementy codziennego życia Kościoła — nauczanie (Słowa) i wspólnotę (stołów), przy czym na ten drugi element składały się: wspólne posiłki, obchodzenie wieczerzy Pańskiej i modlitwy (zob. Dz 2,42.46; 5,42).

To znaczy, że jako zaufani i upoważnieni do tego powiernicy nauki Jezusa apostołowie mieli się zająć głównie doktrynalnym nauczaniem wierzących i modlitwą, podczas gdy diakoni mieli odpowiadać za działania związane ze wspólnotą w zborach domowych. Jednak ich służba nie ograniczała się jedynie do obowiązków diakońskich takich, jak rozumiemy je obecnie. Diakoni byli w gruncie rzeczy pierwszymi przywódcami lokalnych wspólnot w Kościele.

`Przeczytaj Dz 6,2-6. W jaki sposób wybrano siedmiu diakonów i ordynowano ich do służby?`

Kandydaci musieli się wyróżniać wyjątkowymi moralnymi, duchowymi i praktycznymi kwalifikacjami — musieli mieć nieposzlakowaną reputację oraz być pełni Ducha Świętego i mądrości. Za aprobatą społeczności wybrano siedmiu diakonów i ordynowano ich przez modlitwę i włożenie rąk. Ten obrzęd wydaje się oznaczać publiczne uznanie i przekazanie upoważnienia do służby diakońskiej.

`Łatwo jest zasiać niezgodę w szeregach członków Kościoła. Co możemy czynić w mocy danej nam przez Boga, by zachowywać pokój między sobą i skupiać uwagę na naszej misji?`

-----

<sup>1	Ellen G. White, Działalność apostołów, Warszawa 2007, wyd. IV, s. 50.</sup>