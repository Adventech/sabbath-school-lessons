---
title:  Rozprzestrzenianie się ewangelii
date:   26/07/2018
---

Uśmiercenie Szczepana stało się iskrą, która wywołała szeroko zakrojone prześladowania wyznawców Jezusa w Jerozolimie, niewątpliwie inspirowane przez grupę przeciwników Szczepana. Przywódcą tej grupy był Saul, który wyrządził wiele krzywdy Kościołowi (zob. Dz 8,3; 26,10). Jednak paradoksalnie prześladowanie przyczyniło się do rozgłoszenia dobrej nowiny.

Rozproszeni po Judei i Samarii wierzący szli przed siebie, głosząc ewangelię. Nakaz ogłoszenia dobrej nowiny na tych terenach (zob. Dz 1,8) został w ten sposób wypełniony.

`Przeczytaj Dz 8,4-25. Jakie lekcje są zawarte w tym sprawozdaniu?`

Samarytanie byli po części Izraelitami, nie tylko z etnicznego, ale także i z religijnego punktu widzenia. Byli monoteistami i akceptowali Pięcioksiąg (Mojżeszowy), praktykowali obrzezanie i oczekiwali Mesjasza. Jednak według Żydów samarytańska religia była odstępcza, a Samarytanie nie mieli udziału w łaskawych błogosławieństwach przymierza Boga z Izraelem.

Niespodziewane nawrócenie Samarytan zaskoczyło Kościół w Jerozolimie, więc apostołowie wysłali Piotra i Jana, by przyjrzeli się bliżej sytuacji. Bóg wstrzymał wylanie Ducha Świętego do czasu ich przybycia (zob. Dz 8,14-17), aby przekonać apostołów, że Samarytanie zostali przyjęci jako pełnoprawni członkowie społeczności wiary (zob. Dz 11,1-18).

Jednak to był dopiero początek misji chrześcijańskiej. W Dz 8,26-39 opisane zostało spotkanie Filipa z etiopskim eunuchem, który na podstawie studium biblijnego przyjął ewangelię i został ochrzczony. „Zeszli obaj, Filip i eunuch, do wody, i ochrzcił go” (Dz 8,38).

Najpierw Samarytanie, potem Etiopczyk (obcokrajowiec), który przyjechał do Jerozolimy, by oddać cześć Bogu, i wracał do swojego kraju. Ewangelia przekroczyła granice Izraela i zaczęła docierać do świata zgodnie z przepowiednią. Ale to był dopiero początek misji. Wkrótce pierwsi chrześcijanie, przeważnie żydowskiego pochodzenia, mieli udać się w różne strony świata i głosić wspaniałą nowinę o tym, że przez swą śmierć Jezus zapłacił karę za grzechy ludzi i oferuje zbawienie wszystkim i wszędzie.

`Piotr powiedział czarnoksiężnikowi Szymonowi, że jest „pogrążony w gorzkiej żółci i w więzach nieprawości” (Dz 8,23). Jakie jest wyjście z takiego i podobnych problemów?`