---
title:  Druga podróż misyjna
date:   25/08/2018
---

### Studium bieżącego tygodnia
Dz 16,1-40; Rz 3,28; Ga 2,16; Dz 17,1-34; 1 Kor 1,23; Dz 18,1-10.

> <p>Tekst pamięciowy</p>
> „Nie bój się, lecz mów i nie milcz, bo Ja jestem z tobą i nikt się nie targnie na ciebie, aby ci uczynić coś złego; mam bowiem wiele ludu w tym mieście” (Dz 18,9-10).

Po powrocie do Antiochii Paweł i Barnaba troszczyli się o zbór i uczestniczyli w pracy ewangelizacyjnej. Wówczas to po raz ostatni pracowali razem, gdyż wkrótce ostra różnica zdań miała doprowadzić do zerwania współpracy. Powodem tej różnicy zdań między Pawłem i Barnabą był Marek, siostrzeniec Barnaby (zob. Kol 4,10). Gdy Paweł zaproponował Barnabie, by wrócili do miejsc, w których głosili ewangelię podczas pierwszej podróży misyjnej, Barnaba chciał zabrać swojego siostrzeńca, ale Paweł sprzeciwił się temu, gdyż wówczas Marek zawiódł (zob. Dz 13,13).

Jednak rozstanie się Pawła i Barnaby obróciło się na dobre, jako że dzieląc siły, mogli objąć swoim działaniem szerszy teren, niż początkowo planowali. Barnaba zabrał ze sobą Marka i wrócił na Cypr, do swojej ojczyzny (zob. Dz 4,36). Paweł natomiast zaprosił do współpracy Sylasa i razem udali się przez Syrię do Cylicji, umacniając tamtejsze zbory. Zanim Paweł po raz pierwszy udał się do Antiochii, spędził kilka lat w Tarsie (zob. Dz 9,30; 11,25-26). Teraz miał okazję odwiedzić zbory, które wtedy założył. Jednak Boży plan dla niego był znacznie szerszy, niż Paweł mógł to wówczas pojąć.