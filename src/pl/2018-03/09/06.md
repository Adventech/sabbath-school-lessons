---
title:  Paweł w Koryncie
date:   30/08/2018
---

W Dz 18,1-11 przedstawione zostało zwięźle doświadczenie Pawła w Koryncie, gdzie zatrzymał się na półtora roku. Akwila i Pryscylla, których tam poznał, stali się jego dozgonnymi przyjaciółmi (zob. Rz 16,3; 2 Tm 4,19). Biblijne sprawozdanie wskazuje, że byli oni chrześcijanami, gdy przybyli do Koryntu — przypuszczalnie wskutek wydalenia Żydów z Rzymu zarządzonego przez cesarza Klaudiusza. Rzymski historyk Swetoniusz wskazuje, że wypędzenie to nastąpiło wskutek niepokojów, do jakich doszło w społeczności żydowskiej z powodu imienia „Chrestosa”<sup>1</sup>, przypuszczalnie głoszonego przez miejscowych chrześcijan będących Żydami. Możliwe więc, że Akwila i Pryscylla uczestniczyli w tych wydarzeniach. Tak czy inaczej, Paweł dzielił z nimi nie tylko wiarę i pochodzenie, ale także rzemiosło, którym się trudnił.

`Przeczytaj Dz 18,4-17. Jakie były rezultaty działalności misyjnej Pawła w Koryncie?`

Gdy Sylas i Tymoteusz przybyli z Macedonii, przynieśli wsparcie finansowe od tamtejszych zborów (zob. 2 Kor 11,8-9), co pozwoliło Pawłowi poświęcić się całkowicie głoszeniu ewangelii. Pełniąc swoją służbę, Paweł był gotowy utrzymywać się z pracy własnych rąk, ale jednocześnie uczył:— „Postanowił Pan, ażeby ci, którzy ewangelię zwiastują, z ewangelii żyli” (1 Kor 9,14).

Pomimo silnego żydowskiego sprzeciwu wobec przesłania Pawła niektórzy Żydzi uwierzyli, podobnie jak spora liczba pogan oddających cześć Bogu. Wśród tych nawróconych znaleźli się Kryspus, przełożony synagogi, oraz wszyscy jego domownicy. Wielu innych koryntian także uwierzyło i zostało ochrzczonych. Jednak sytuacja w środowisku żydowskim była dość napięta, o czym świadczy kolejne zdarzenie (zob. Dz 18,12-17). Tak więc Paweł przypuszczalnie zamierzał wkrótce opuścić Korynt, ale w wizji nocnej otrzymał zachętę, by tam pozostać (zob. Dz 18,9-11).

Wracając do Antiochii, Paweł zabrał ze sobą Akwilę i Pryscyllę, których pozostawił w Efezie, gdzie spędził kilka dni przed wyruszeniem w dalszą drogę. Tam miał okazję przemawiać w miejscowej synagodze, gdzie spotkał się z pozytywnym przyjęciem i obiecał, że jeśli Bóg pozwoli, powróci tam (zob. Dz 18,18-21). Uczynił to podczas swojej kolejnej podróży misyjnej.

`Paweł, sfrustrowany opozycją, potrzebował zachęty od Boga, aby działać dla zbawienia bliźnich. Co mówią nam słowa Pana skierowane do Pawła (zob. Dz 18,10), gdy znajdujemy się w sytuacji podobnej, w jakiej on się znalazł?`

-----

<sup>1	Gajus Swetoniusz Trankwillus, Żywoty cezarów 5,25, tłum. Janina Niemirska-Pliszczyńska, Zakład Narodowy im. Ossolińskich – Wydawnictwo, Wrocław 1987, wyd. VI, s. 222 (przyp. red.).</sup>