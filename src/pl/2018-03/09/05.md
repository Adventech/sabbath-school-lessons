---
title:  Paweł w Atenach
date:   29/08/2018
---

Ateny, intelektualne centrum starożytnej Grecji, były dosłownie pogrążone w bałwochwalstwie. Marmurowe posągi ludzi i bóstw można było zobaczyć niemal wszędzie, a zwłaszcza przy wejściu na agorę (plac-rynek publiczny), gdzie koncentrowało się życie miasta. Paweł był tak przygnębiony tym nagromadzeniem bałwochwalczych obiektów, iż odstąpił od swojej zwykłej praktyki polegającej na skierowaniu się najpierw do synagogi i przyjął dwojaki sposób postępowania: co tydzień rozprawiał w synagodze z Żydami i pobożnymi poganami, a codziennie na agorze z Grekami (zob. Dz 17,15-22).

Ponieważ ateńczycy zawsze byli gotowi posłuchać czegoś nowego, jacyś filozofowie zainteresowali się nauczaniem Pawła i zaprosili go, by wystąpił w areopagu, najwyższej radzie miasta. W swojej mowie Paweł nie cytował Pisma Świętego ani nie nawiązywał do historii Bożych działań na rzecz Izraela, jak to dotąd czynił, przemawiając do żydowskich słuchaczy (por. Dz 13,16-41). Takie podejście nie miałoby sensu w przypadku ateńczyków jako słuchaczy. Zamiast tego apostoł przedstawił pewne ważne biblijne prawdy w sposób kulturowo zrozumiały dla pogan.

`Przeczytaj Dz 17,22-31. Jakie wielkie prawdy o Bogu, zbawieniu, historii i ludzkości przedstawił Paweł w swojej mowie w areopagu?`

Większość słów Pawła zabrzmiało śmiesznie w uszach uczonych pogańskich słuchaczy, których pojęcia o Bogu i religii daleko odbiegały od prawdy. Nie wiemy, jak Paweł zamierzał zakończyć swoje przesłanie, gdyż wydaje się, że przerwano mu je, gdy wspomniał o sądzie Bożym nad światem (zob. Dz 17,31). To wierzenie kolidowało bezpośrednio z dwiema greckimi koncepcjami: (1) Bóg całkowicie wykracza poza zasięg doświadczenia i poznania ludzkiego oraz nie zajmuje się w żadnym stopniu światem czy sprawami ludzi; (2) gdy człowiek umiera, nie ma możliwości, by zmartwychwstał. To pomaga wyjaśnić, dlaczego ewangelia była głupstwem dla Greków (zob. 1 Kor 1,23), a liczba nawróconych w Atenach okazała się niewielka.

Jednak wśród tych, którzy uwierzyli, znaleźli się niektórzy wpływowi mieszkańcy Aten, tacy jak Dionizy, członek areopagu, i Damaris, co do której fakt, iż została wymieniona z imienia, sugeruje, że była osobą o wysokim statusie społecznym, a może nawet członkinią rady miasta (zob. Dz 17,34).

`Inne podejście Pawła do głoszenia ewangelii przed areopagiem wskazuje na to, że był on świadomy różnic społecznych i kulturowych. Zacytował nawet pogańskiego poetę (zob. Dz 17,28), aby podkreślić swoje przesłanie. Czego uczy to nas w kwestii różnicowania metod w docieraniu z ewangelią do różnych ludzi?`