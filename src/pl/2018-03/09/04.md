---
title:  Tesalonika i Berea
date:   28/08/2018
---

Gdy Paweł i Sylas zostali wypuszczeni z więzienia, opuścili Filippi (zob. Dz 16,35-40). Paweł i jego towarzysze udali się następnie wprost do Tesaloniki, stolicy Macedonii.

`Przeczytaj Dz 17,1-9. Jak Żydzi w Tesalonice zareagowali na owocne kazania Pawła skierowane do pogan?`

Paweł po raz kolejny szuka synagogi, gdzie mógłby głosić ewangelię. Wielka liczba pobożnych Greków i niemało wpływowych kobiet dało się przekonać przesłaniu Pawła. Fakt, że ci nawróceni „przyłączyli się do Pawła i Sylasa” (Dz 17,4), wydaje się oznaczać, że utworzyli odrębną grupę i spotykali się poza synagogą, przypuszczalnie w domu Jazona.

Jednak ich przeciwnicy — pełni zazdrości — wywołali zbiegowisko. Chcieli stawić Pawła i Sylasa (Tymoteusz nie został wymieniony) przed zgromadzeniem miejskim i oskarżyć ich. Ponieważ tłum nie mógł znaleźć misjonarzy, zawleczono samego Jazona i kilkoro nowo nawróconych wyznawców przed miejscowe władze i oskarżono o to, że ukrywają politycznych agitatorów.

`Przeczytaj Dz 17,10-15. Czym różniła się reakcja na ewangelię Żydów w Berei od reakcji Żydów z Tesaloniki?`

Greckie słowo eugenes (zob. Dz 17,11) pierwotnie oznaczało dobrze urodzonych czy szlachetnie urodzonych, ale z czasem zaczęło oznaczać ludzi o bezstronnym nastawieniu i tak należy je rozumieć w tym przypadku. Żydzi z Berei zostali pochwaleni nie dlatego, że zgodzili się z Pawłem i Sylasem, ale także dlatego że byli gotowi studiować Pismo Święte regularnie, dzień po dniu, by przekonać się, czy to, co mówią misjonarze, jest prawdą. Tylko emocjonalna reakcja na ewangelię, bez niezbędnego intelektualnego przekonania, może być powierzchowna i przejściowa.

Niestety, prześladowanie, które wkrótce ich dosięgło, przerwało skuteczną działalność Pawła w Berei, zmuszając go do wyruszenia dalej na południe, do Aten.

`Kiedy ostatnio pilnie studiowałeś Pismo Święte, by przekonać się, czy tak się rzeczy mają?`