---
title:  Filippi
date:   27/08/2018
---

Po przybyciu do Macedonii Paweł i jego towarzysze udali się do Filippi, gdzie założyli pierwszy chrześcijański zbór w Europie.

`Przeczytaj Dz 16,11-24. Dokąd udali się misjonarze w sobotę i dlaczego? Co ostatecznie ich tam spotkało?`

Kiedykolwiek Paweł przybywał do jakiegoś miasta, jego zwyczajem było odwiedzanie lokalnej synagogi w sobotę, aby złożyć świadectwo Żydom (zob. Dz 13,14.42.44; 17,1-2; 18,4). Fakt, iż w Filippi Paweł wraz z towarzyszami udał się nad rzekę, gdzie zbierano się na modlitwę i gdzie spotkali grupkę modlących się kobiet, zarówno Żydówek, jak i poganek, świadczy przypuszczalnie o tym, że w mieście tym nie było synagogi. To może oznaczać, że Paweł udawał się do żydowskich synagog w sobotę nie tylko w celach ewangelizacyjnych, ale także i dlatego, że tego dnia uczestniczył w nabożeństwie.

`Przeczytaj Dz 16,25-34. Prześledź wydarzenia, które doprowadziły do nawrócenia stróża więziennego. Co musiał on uczynić, aby być zbawionym?`

Odpowiedź udzielona przez Pawła i Sylasa na pytanie stróża więziennego jest w pełni zgodna z ewangelią, gdyż zbawienie jest wyłącznie z łaski przez wiarę w Jezusa (zob. Rz 3,28; Ga 2,16). Jednak zdarzenie to nie świadczy, że wiara w Jezusa jest jedynym warunkiem przyjęcia chrztu i nie ma potrzeby przyjęcia właściwych nauk i praktycznych zaleceń.

Co wiemy o stróżu więziennym z Filippi? Czy był Żydem, czy może żydowskim prozelitą? W każdym przypadku musiał uwierzyć w Jezusa jako Pana i Zbawiciela. A może był nawróconym poganinem, który już znał i czcił Boga jak Korneliusz, Lidia (zob. Dz 16,14) i kilka innych osób wymienionych w Dziejach Apostolskich? Być może nawet uczestniczył wcześniej w spotkaniach ewangelizacyjnych prowadzonych przez Pawła w Filippi? Jakiekolwiek są fakty dotyczące tego człowieka, to skrócony opis jego nawrócenia nie jest argumentem na rzecz pospiesznego dopuszczania kandydatów do chrztu.

`Przeczytaj Dz 16,31-34. Czego ten fragment księgi uczy nas o zupełności i wystarczalności ofiary Chrystusa złożonej za nas? Jak możesz uczyć się dzień po dniu polegać na pewności okrywającej cię sprawiedliwości Chrystusa jako twojej jedynej nadziei?`