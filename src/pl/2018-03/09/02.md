---
title:  Powrót do Listry
date:   26/08/2018
---

Łukaszowy wybór opisywanych wydarzeń prowadzi nas wraz z Pawłem niemal wprost do Derbe i Listry. Łukasz zanotował jednak, że Paweł przeszedł przez Syrię i Cylicję, umacniając tamtejsze zbory (zob. Dz 15,41).

`Przeczytaj Dz 16,1-13. Czego działania Pawła opisane w tym fragmencie księgi uczą nas o tym, jak bardzo był on nastawiony na pozyskiwanie ludzi dla Chrystusa?`

Choć ojciec Tymoteusza był poganinem, to jego matka, Eunice, była Żydówką, która została chrześcijanką. Mimo że Tymoteusz nie był obrzezany, to jednak znał Pismo Święte już „od dzieciństwa” (2 Tm 3,15), co oznacza, że zapewne był też pobożnym młodym człowiekiem. Jako chrześcijanin szybko zyskał szacunek i podziw miejscowych współwyznawców.

Ponieważ Żydzi uznawali za Żyda każdego, kto miał matkę Żydówkę, ale niekoniecznie ojca, Tymoteusz był uważany za Żyda. Nie został obrzezany ósmego dnia po urodzeniu prawdopodobnie dlatego, że jego ojciec, Grek, postrzegał obrzezanie jako barbarzyński zwyczaj.

Pragnąc pozyskać Tymoteusza jako współpracownika, Paweł wiedział, że jako nieobrzezany Żyd Tymoteusz nie będzie miał wstępu do synagog z powodu zarzutu odstępstwa. Tak więc za namową Pawła Tymoteusz podjął decyzję, by się obrzezać. Motywacją Pawła i Tymoteusza były w tym przypadku wyłącznie względy praktyczne, a więc nie należy tej decyzji postrzegać jako przeciwstawienia się ewangelii głoszonej przez apostoła.

Po odwiedzeniu miejsc, w których pracował podczas pierwszej podróży misyjnej, Paweł postanowił wyruszyć na południowy zachód, przypuszczalnie do Efezu w prowincji o nazwie Azja, ale Duch Święty nie pozwolił mu na to. Ta więc poszedł na północ, starając się dotrzeć do Bitynii, ale znowu w jakiś bliżej niewyjaśniony sposób Duch Święty odwiódł go od tego zamiaru. Ponieważ Paweł znajdował się wówczas w Mizji, mógł teraz tylko iść na zachód do portowej Troady, skąd można było odpłynąć w jednym z kilku możliwych kierunków.

Jednak w widzeniu nocnym Bóg ukazał Pawłowi, że powinien popłynąć przez Morze Egejskie do Macedonii. Gdy jego towarzysze dowiedzieli się o tej wizji, uznali, że Bóg powołał ich, by głosili ewangelię w Macedonii.

`Dlaczego Paweł skłonił Tymoteusza, by poddał się obrzezaniu. Czego uczy to nas o potrzebie gotowości czynienia w imię większej sprawy pewnych rzeczy, które niekoniecznie uważamy za niezbędne?`