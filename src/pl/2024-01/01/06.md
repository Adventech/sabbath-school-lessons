---
title:  Świat Księgi Psalmów
date:  04/01/2024
---

`Przeczytaj Ps 16,8; 44,9; 46,2; 47,2.8; 57,3; 62,9; 82,8; 121,7. Jakie miejsce zajmował Bóg w życiu psalmistów?`

Świat Księgi Psalmów jest całkowicie teocentryczny. Ludzie w tym świecie w modlitwie i wyrazach chwały powierzają całe swoje życie Bogu. Bóg jest Najwyższym Stwórcą i Królem oraz Sędzią Ludzkości. On daje ludziom wszystko, co dobre. Dlatego można i należy Mu ufać w każdej sytuacji. Gdy lud Boży wydaje się doznawać niepowodzeń, wrogowie pytają:

— „Gdzież jest Bóg twój?” (Ps 42,11).

Jak Pan jest wszechobecnym i niezawodnym Bogiem swego ludu, tak lud zawsze pamięta o swoim Bogu. Księga Psalmów zapowiada też taki czas, gdy wszyscy ludzie i całe stworzenie będą czcić Boga (zob. Ps 47,2; 64,11).

Centralna rola Boga w życiu ludzi prowadzi do centralnej roli nabożeństwa w ich religijnej praktyce. Nabożeństwa, podczas których śpiewane były psalmy, zdecydowanie odróżniały się od tego, co dzisiaj rozumiemy pod pojęciem nabożeństwa. W kulturze biblijnej nabożeństwo było naturalnym i bezdyskusyjnym rdzeniem całego życia społeczności religijnej. Wszystko, co działo się w życiu ludu Bożego, zarówno rzeczy dobre, jak i złe, nieuchronnie znajdowało wyraz w nabożeństwie. Bóg słyszy psalmistę w każdym miejscu i odpowiada mu w wybranym przez siebie czasie (zob. Ps 3,5; 18,7; 20,7).

Psalmista rozumie, że Bóg mieszka w niebie, ale jednocześnie mieszka On na Syjonie, w świątyni, pośród swego ludu. Bóg jest jednocześnie daleki i bliski, jest wszędzie i w świątyni (zob. Ps 11,4), ukryty (zob. Ps 10,1) i objawiony (zob. Ps 41,13). W psalmach te pozornie wzajemnie wykluczające się cechy Boga są zestawione ze sobą. Psalmiści rozumieli, że bliskość i oddalenie są nierozerwalnie związane z prawdziwą istotą Boga (zob. Ps 24,7-10). Rozumieli także dynamiczność tego duchowego napięcia. Ta świadomość Bożej dobroci i obecności, których doświadczali, wzmacniała ich nadzieję w oczekiwaniu na Bożą interwencję w wybranym przez Niego czasie i w wybrany przez Niego sposób.

`Jak Księga Psalmów może pomóc nam zrozumieć, że nie możemy ograniczać Boga do wybranych obszarów naszej egzystencji? W jakich sprawach twojego życia zdarza ci się unikać obecności Pana?`