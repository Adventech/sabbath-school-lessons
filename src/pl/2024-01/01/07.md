---
title:  Do Dalszego Studium
date:  05/01/2024
---

Księga Psalmów składa się ze stu pięćdziesięciu utworów zgrupowanych w pięciu zbiorach: I zbiór — Ps 1-41, II zbiór — Ps 42-72, III zbiór — Ps 73-89, IV zbiór — Ps 90-106 i V zbiór — Ps 107-150. Podział Psałterza na pięć zbiorów nastąpił stosunkowo wcześnie w tradycji żydowskiej jako nawiązanie do Pięcioksięgu Mojżeszowego.

Księga Psalmów wskazuje także na istnienie wcześniejszych zbiorów, takich jak: psalmy synów Koracha (zob. Ps 42-49, 84-85 i 87-88), psalmy Asafa (zob. Ps 73-83), psalmy stopni (zob. Ps 120-134) i psalmy alleluja (zob. Ps 111-118 i 146-150). Ps 72,20 wskazuje także na istnienie zbioru psalmów Dawida.

Podczas gdy większość psalmów jest kojarzona z czasami życia króla Dawida i istnienia wczesnej monarchii w dziesiątym wieku przed Chrystusem, zbiór psalmów powiększał się także w kolejnych wiekach, zarówno w czasach istnienia dwóch żydowskich królestw, niewoli babilońskiej, jak i w okresie po niewoli babilońskiej. Przypuszczalnie dopiero pod kierunkiem Ezdrasza hebrajscy skrybowie połączyli mniejsze zbiory psalmów w jedną księgę w ramach prac nad odnowieniem praktyki nabożeństw w odbudowanej świątyni.

Fakt, iż skrybowie dokonali kompilacji Księgi Psalmów, nie ujmuje niczego z jej boskiego natchnienia. Skrybowie, podobnie jak psalmiści, byli poświęconymi sługami Bożymi, a w swojej pracy kierowali się bojaźnią Bożą (zob. Ezd 7,6.10). Bosko-ludzka natura Księgi Psalmów jest analogiczna do bosko-ludzkiej natury ucieleśnionego Jezusa Chrystusa. „Natomiast Biblia z przekazanymi przez Boga prawdami, wyrażonymi w ludzkim języku, przedstawia sobą jedność tego, co boskie, z tym, co ludzkie. Taka jedność istniała w naturze Chrystusa, który był Synem Bożym i Synem Człowieczym. Zdanie: »A Słowo ciałem się stało i zamieszkało wśród nas« (J 1,14), jest prawdziwe zarówno w odniesieniu do Biblii, jak i do Chrystusa”3.

**Pytania Do Dyskusji**

`1. Co to znaczy, że psalmy są bosko-ludzkimi modlitwami i pieśniami? Jak ten pogląd, choć niełatwy do zrozumienia, pomaga nam dostrzec bliskość, jakiej Bóg pragnie ze swoim ludem? Jak świadczy to na swój sposób o bliskości Boga wobec ludzkości i każdego z nas?`

`2. Podczas wspólnego studium biblijnego zastanówcie się nad tym, jak psalmy przemawiają do was bezpośrednio w waszych różnych życiowych sytuacjach. Jaką pociechę i nadzieję znajdujecie w psalmach?`