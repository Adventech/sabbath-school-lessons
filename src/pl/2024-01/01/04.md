---
title:  Pieśń na każdą okazję
date:  02/01/2024
---

`Przeczytaj Ps 3,1-9; 33,1-3; 109,6-15. Jakie różne obszary ludzkiego doświadczenia obejmują te psalmy?`

Psalmy uświadamiają społeczności wierzących pełny zakres ludzkiego doświadczenia i wykazują, że wierzący mogą czcić Boga w każdym okresie życia. W Księdze Psalmów znajdujemy: (1) Pieśni wywyższające Boga w Jego majestacie i stwórczej mocy, królewskim władaniu, sądzeniu i wierności. (2) Pieśni dziękczynne wyrażające głęboką wdzięczność za obfite Boże błogosławieństwa. (3) Pieśni lamentacyjne będące wołaniem serca do Boga o ratunek w niebezpieczeństwie. (4) Pieśni mądrościowe oferujące praktyczne wskazówki dotyczące sprawiedliwego życia. (5) Pieśni królewskie wskazujące na Chrystusa, Najwyższego Króla i Wybawiciela Ludu Bożego. (6) Pieśni historyczne wspominające dzieje Izraela i podkreślające wierność Boga, a także ukazujące niewierność Izraelitów w celu nauczania przyszłych pokoleń, by nie powtarzały błędów swoich przodków, ale ufały Bogu i dochowywały wierności Jego przymierzu.

Poezja Księgi Psalmów wykazuje szczególną siłę przyciągania uwagi czytelników. Choć pewne poetyckie środki wyrazu są niemożliwe do przetłumaczenia, jednak wiele z nich możemy docenić także w przekładzie na nasz język.

1. Paralelizm oznacza połączenie symetrycznie skonstruowanych słów, zdań czy myśli. Paralelizm pomaga zrozumieć znaczenie powiązanych ze sobą części psalmu. Na przykład: „Błogosław, duszo moja, Panu i wszystko, co we mnie, imieniu jego świętemu!” (Ps 103,1). W tym przykładzie dusza moja jest paralelna do wszystkiego, co we mnie, czyli do całej istoty autora psalmu.

2. Obrazowość polega na używaniu symbolicznego języka w celu mocnego odwołania się do wyobraźni czytelnika, na przykład przedstawienie ochrony udzielanej przez Boga — w cieniu Jego skrzydeł (zob. Ps 17,8).

3. Meryzm polega na wyrażaniu całości przy pomocy pary przeciwstawnych części. Na przykład: „We dnie i w nocy wołam do ciebie” (Ps 88,2), to znaczy: Wołam nieustannie.

4. Gra słów polega na użyciu słów o podobnym brzmieniu w celu podkreślenia duchowego przesłania. W Ps 96,4-5 hebrajskie słowa elohim (bogowie) i elilim (bożki) tworzą grę słów mającą oznaczać, że bogowie narodów jedynie wydają się elohim (bogami), a w rzeczywistości są zaledwie elilim (bożkami).

Wreszcie słowo sela oznacza krótki przerywnik albo pauzę służącą zastanowieniu się nad przesłaniem konkretnej części psalmu, albo też zmianę muzycznego akompaniamentu (zob. Ps 61,5).