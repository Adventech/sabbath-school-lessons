---
title:  Natchnione modlitwy
date:  03/01/2024
---

`Przeczytaj 2 Sm 23,1-2 oraz Rz 8,26-27. Czego wersety te uczą o modlitwie?`

Psalmy są natchnionymi modlitwami Izraelitów i ich wyrazami chwały dla Boga, a zatem w psalmach głos Boga przeplata się z głosem Jego ludu. Psalmy zakładają dynamiczną i żywą interakcję z Bogiem.

Psalmiści zwracają się do Boga osobiście jak do swojego Boga, Pana i Króla (zob. Ps 5,3; 84,4). Psalmiści proszą Boga, by usłyszał ich (zob. Ps 5,2), nastawił uszu na ich wołanie (zob. Ps 39,13), wejrzał na nich (zob. Ps 25,18), wysłuchał ich (zob. Ps 102,2) i uratował ich (zob. Ps 6,5). Są to wyrażenia w oczywisty sposób kojarzące się z modlitwą do Boga.

Niezwykłe piękno i pociągająca siła psalmów jako modlitw i wyrazów chwały polega na tym, iż psalmy są Słowem Bożym w formie natchnionych modlitw i wyrazów chwały ludzi szczerze wierzących. Psalmy są dla dzieci Bożych środkiem więzi z Bogiem opisanej w Rz 8,26-27: „Podobnie i Duch wspiera nas w niemocy naszej; nie wiemy bowiem, o co się modlić, jak należy, ale sam Duch wstawia się za nami w niewysłowionych westchnieniach. A Ten, który bada serca, wie, jaki jest zamysł Ducha, bo zgodnie z myślą Bożą wstawia się za świętymi”.

Jezus także cytował psalmy. Na przykład w Łk 20,42-43 zacytował bezpośrednio Ps 110,1: „Sam Dawid bowiem powiada w Księdze Psalmów: Rzekł Pan Panu memu: Siądź po prawicy mojej, aż położę nieprzyjaciół twoich podnóżkiem stóp twoich”.

Choć niektóre psalmy powstały w wyniku określonych historycznych wydarzeń albo nawiązują do nich lub do osobistych doświadczeń psalmistów, a także doświadczeń Izraelitów jako wspólnoty, duchowa głębia psalmów pozwala je zastosować do szeregu życiowych sytuacji, a ponadto przekracza wszelkie bariery kulturowe, religijne, etniczne i płciowe. Innymi słowy, czytając psalmy znajdziesz w nich wyrazy nadziei, chwały, bojaźni, gniewu, smutku i żalu, czyli tego wszystkiego, czego doświadczają ludzie wszędzie, we wszystkich czasach i w każdych okolicznościach. Psalmy przemawiają do nas wszystkich w języku odpowiadającym naszym własnym przeżyciom.

`Jak sposób posługiwania się Księgą Psalmów przez Jezusa świadczy o doniosłej roli tej księgi w naszym przeżywaniu chrześcijańskiej wiary?`