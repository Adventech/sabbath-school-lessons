---
title:  Psalmy w nabożeństwie starożytnych Izraelitów
date:  31/12/2023
---

`Przeczytaj 1 Krn 16,7; Ne 12,8; Ps 18,1-2; 30,1-2; 92,1-2; 95,2; 105,2; Kol 3,16; Jk 5,13. W jakich okolicznościach powstały niektóre z psalmów? Kiedy lud Boży posługiwał się psalmami?`

Psalmy zostały napisane zarówno do użytku podczas prywatnego, jak i wspólnotowego nabożeństwa. Były śpiewane jako pieśni podczas nabożeństw w świątyni, co sugerują muzyczne dopiski wskazujące instrumenty (zob. Ps 61,1), melodie (zob. Ps 9,1) i kierowników muzycznych (zob. Ps 8,1).

W hebrajskiej Biblii tytuł Księgi Psalmów (hebr. sefer tehilim — księga pieśni pochwalnych) odzwierciedla ich zasadniczy cel, czyli oddawanie chwały Bogu. Polski tytuł Księga Psalmów pochodzi od greckiego słowa psalmoi występującego w Septuagincie, greckim przekładzie Starego Testamentu z przełomu trzeciego i drugiego wieku przed Chrystusem.

Psalmy były nieodłącznym elementem nabożeństwa Izraelitów. Na przykład korzystano z nich podczas poświęcenia świątyni, świąt religijnych, procesji czy przeniesienia skrzyni przymierza do Jerozolimy.

Psalmy stopni (zob. Ps 120-134), zwane także pieśniami pielgrzymkowymi, były tradycyjnie śpiewane podczas pielgrzymek do Jerozolimy w ramach trzech dorocznych świąt (zob. Wj 23,14-17). Hallel egipski (zob. Ps 113-118) i wielki hallel (zob. Ps 136) były śpiewane podczas trzech głównych dorocznych świąt, jak również podczas nowiu i poświęcenia świątyni. Hallel egipski odgrywał szczególną rolę podczas obchodów Paschy. Ps 113 i 114 były śpiewane na początku wieczerzy paschalnej, a Ps 115-118 pod jej koniec (zob. Mt 26,30). Hallel codzienny (zob. Ps 145-150) stanowił część powszednich modlitw w synagogalnych nabożeństwach porannych.

Psalmy były nie tylko częścią osobistego nabożeństwa, ale także uczyły wierzących, jak powinni oni czcić Boga w świątyni. Jezus modlił się słowami Ps 22 (zob. Mt 27,46). Psalmy odgrywały także istotną rolę w życiu pierwszych chrześcijan (zob. Kol 3,16; Ef 5,19).

`Choć dzisiaj nie mamy ziemskiej świątyni, na podobieństwo starotestamentowej, jak możemy czcić Boga przy pomocy psalmów podczas nabożeństwa, tak osobistego, jak i wspólnotowego?`