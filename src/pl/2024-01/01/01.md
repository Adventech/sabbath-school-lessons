---
title:  Jak czytać Księgę Psalmów?
date:  30/12/2023
---

### Studium Bieżącego Tygodnia
1 Krn 16,7; Ne 12,8; Ps 25,1-5; 33,1-3; Rz 8,26-27; Ps 82,8; 121,7.

> <p>Tekst Pamięciowy</p>
> „Potem rzekł do nich: To są moje słowa, które mówiłem do was, będąc jeszcze z wami, że się musi spełnić wszystko, co jest napisane o mnie w zakonie Mojżesza i u proroków, i w Psalmach. Wtedy otworzył im umysły, aby mogli zrozumieć Pisma” (Łk 24,44-45).

Od wielu wieków Księga Psalmów jest zarówno modlitewnikiem, jak i śpiewnikiem, zarówno dla Żydów, jak i dla chrześcijan. Choć psalmy są przede wszystkim słowami psalmistów skierowanymi do Boga, to jednak Księga Psalmów nie pochodzi od śmiertelników, ale od Tego, który natchnął ich myśli.

To Pan zainspirował ich do napisania psalmów, a zatem, podobnie jak w całym Piśmie Świętym (zob. 2 P 1,21), w psalmach Bóg przemawia do nas przez swoje sługi za sprawą Ducha Świętego. Jezus, apostołowie i autorzy ksiąg Nowego Testamentu cytowali Księgę Psalmów i traktowali ją jak część Pisma Świętego (zob. Mk 12,10; J 10,34-35; 13,18). Księga Psalmów wchodzi w skład Pisma Świętego, tak jak Księga Rodzaju czy List do Rzymian.

Księga Psalmów została napisana w języku hebrajskim jako utwór poetycki przez wielu autorów będących starożytnymi Izraelitami. Tak więc psalmy odzwierciedlają ich szczególny świat, choć ich przesłanie jest uniwersalne. Przyjmując Księgę Psalmów jako Słowo Boże i przyglądając się bacznie poetyckim cechom psalmów, jak również ich historycznemu, teologicznemu i religijnemu kontekstowi, możemy zrozumieć ich przesłania, nadal aktualne mimo upływu tysięcy lat.