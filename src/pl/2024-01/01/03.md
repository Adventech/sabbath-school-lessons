---
title:  Poznajmy psalmistów
date:  01/01/2024
---

Król Dawid, którego imię występuje w tytułach większości psalmów, aktywnie uczestniczył w kształtowaniu formy izraelskiego nabożeństwa. Otrzymał miano „miłego piewcy izraelskiego” (2 Sm 23,1). Nowy Testament świadczy o tym, że Dawid jest autorem wielu różnych psalmów (zob. Mt 22,43-45; Dz 2,25-29.34-35; 4,25; Rz 4,6-8). Szereg psalmów zostało skomponowanych przez muzyków świątynnych, którzy byli lewitami: na przykład przez Asafa (zob. Ps 50 i 73-83), przez synów Koracha (zob. Ps 42, 44-49, 84-85 i 87-88), przez Hemana Ezrachitę (zob. Ps 88), przez Etana Ezrachitę (zob. Ps 89). Ponadto psalmy pisali także Salomon (zob. Ps 72 i 127) oraz Mojżesz (zob. Ps 90).

`Przeczytaj Ps 25,1-5; 42,1-2; 75,1-2; 77,1-2; 84,1-3; 88,1-4; 89,1-2. Co psalmy te mówią o doświadczeniach ich autorów?`

Duch Święty natchnął psalmistów oraz posłużył się ich talentami w służbie Bożej i dla dobra społeczności wiary. Psalmiści byli ludźmi szczerze poświęconymi Bogu i głęboko wierzącymi, a jednak podatnymi na zniechęcenia i pokusy, podobnie jak my wszyscy. Choć zostały napisane dawno temu, psalmy z pewnością w jakimś stopniu odzwierciedlają nasze doświadczenia życiowe.

„Niech modlitwa moja dojdzie przed ciebie, nakłoń ucha swego na błaganie moje, bo dusza moja syta jest cierpień, a życie moje bliskie jest krainy umarłych” (Ps 88,3-4). Jest to wołanie duszy w dwudziestym pierwszym wieku, tak samo jak trzy tysiące lat temu.

Niektórzy psalmiści wspominają trudności, a inni skupiają uwagę na radościach. Psalmiści wołają do Boga o ratunek i doświadczają Jego niezasłużonej przychylności. Chwalą Boga za Jego wierność i miłość oraz ślubują swoje całkowite poświęcenie dla Niego. Psalmy są więc świadectwami Bożego odkupienia oraz znakami Bożej łaski i nadziei. Zawierają Bożą obietnicę przeznaczoną dla wszystkich ludzi, a dostępną przez wiarę — obietnicę daru przebaczenia i nowego życia. Jednocześnie nie skrywają ani nie lekceważą trudności i cierpień, jakie czekają nas w upadłym świecie.

`Jak możemy czerpać nadzieję i pociechę ze świadomości, że nawet wierni Bogu ludzie, tacy jak psalmiści, zmagali się z problemami podobnymi do naszych?`