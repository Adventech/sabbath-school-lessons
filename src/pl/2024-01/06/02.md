---
title:  Majestatyczny Wojownik
date:  04/02/2024
---

`Przeczytaj Ps 18,4-19; 76,4-10.13; 144,5-7. Jak Pan jest przedstawiony w tych wersetach? Co wersety te mówią o gotowości Boga, by ratować Jego lud?`

Te pieśni chwalą Pana za Jego niepojętą moc nad siłami zła zagrażającymi Jego ludowi. Przedstawiają Boga w Jego majestacie jako Wojownika i Sędziego. Obraz Boga jako Wojownika często występuje w psalmach, co podkreśla powagę i naglącą potrzebę reakcji Boga na wołanie i cierpienie Jego ludu.

„I zagrzmiał Pan na niebiosach, a Najwyższy wydał głos swój... grad i węgle ogniste. Wypuścił strzały swe i rozproszył ich, wypuścił liczne błyskawice i wprawił ich w zamęt. Ukazało się dno morza i odsłoniły się posady świata od groźby twojej, Panie, od tchnienia gniewu twojego” (Ps 18,14-16).

Zdecydowanie i ogrom Bożych działań powinny rozproszyć wszelkie wątpliwości co do tego, czy Bóg troszczy się o cierpiących i lituje się nad nimi oraz czy jest w stanie pokonać zło. To tylko kwestia czasu. Musimy jedynie chwilę poczekać.

Ostatecznie, nawet jeśli ludzie tacy jak Dawid prowadzili wojny, zwycięstwo nie opierało się na ludzkich środkach. W swoich licznych bitwach przeciwko wrogom ludu Bożego król Dawid chwalił Boga jako Jedynego, któremu zawdzięcza wszystkie zwycięstwa. Dawid mógł łatwo przypisać sobie zasługę za swoje liczne sukcesy i zwycięstwa, ale był daleki od tego. Wiedział, kto jest Źródłem jego siły.

Choć Dawid stwierdza, że Pan zaprawia jego ręce do wojny (zob. Ps 18,35), nie znajdziemy w jego psalmach śladu polegania na militarnej sile. Zamiast tego Dawid podkreśla, że to Pan walczył dla niego i ratował go (zob. Ps 18,48-49).

W psalmach Dawid, wielki wojownik, jawi się także jako utalentowany muzyk i chwali Pana jako jedynego Wyzwoliciela i Dobroczyńcę Jego ludu (zob. Ps 144,10-15). Chwała dla Pana i modlitwa do Niego są źródłem siły Dawida pewniejszym niż wojenny oręż. Jedynie Bóg jest godny zaufania i czci.

`Jakiekolwiek dary, umiejętności i sukcesy są twoim udziałem, dlaczego zawsze musisz pamiętać o ich Dawcy? Jakie niebezpieczeństwo grozi ci, gdy o Nim zapominasz?`