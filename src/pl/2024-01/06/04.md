---
title:  Jak długo będziecie sądzić niesprawiedliwie?
date:  06/02/2024
---

Pan powierzył przywódcom izraelskim władzę w celu zapewnienia sprawiedliwości w Izraelu (zob. Ps 72,1-7.12-14). Także królowie izraelscy mieli sprawować swoją władzę zgodnie z wolą Boga. Najważniejszą troską przywódców miało być zapewnienie pokoju i sprawiedliwości w kraju oraz troska o najsłabszych w społeczeństwie. Wierność temu obowiązkowi była warunkiem powodzenia całego ludu Bożego. Tron króla umacniał się dzięki jego wierności Bogu, a nie dzięki ludzkiej mocy.

`Przeczytaj Ps 82. Co się dzieje, gdy przywódcy wypaczają sprawiedliwość i uciskają lud, który mają obowiązek chronić?`

W Ps 82 Bóg ogłasza swój sąd nad niesprawiedliwymi sędziami izraelskimi. Bogowie (zob. Ps 82,1.6) to najwyraźniej ani pogańskie bożki, ani aniołowie, gdyż ani jednym, ani drugim nigdy nie powierzono zadania wymierzania sprawiedliwości ludowi Bożemu, a zatem nie mogli być sądzeni z powodu niewykonania tego zadania. Zarzuty wymienione w Ps 82,2-4 są echem przepisów Tory identyfikujących bogów jako przywódców izraelskich (zob. Pwt 1,16-18; 16,18-20; J 10,33-35). Bóg zapytuje synów ludzkich, czy sądzą sprawiedliwie, a następnie ogłasza karę, gdyż dopuścili się niesprawiedliwości. Przywódcy potykają się w ciemności, bo brakuje im wiedzy (zob. Ps 82,5), gdyż porzucili prawo Boże, które jest światłem (zob. Ps 119,105).

Pismo Święte zdecydowanie podkreśla pogląd, iż Jahwe jest jedynym Bogiem. Bóg powierza zarządzanie światem wyznaczonym ludzkim przywódcom jako swoim przedstawicielom (zob. Rz 13,1). Jednak często ci ludzie, tak w przeszłości, jak i obecnie, uchylają się od swoich obowiązków i nadużywają powierzonej im władzy.

Ps 82 ironicznie obnaża odstępstwo niektórych przywódców uważających się za bogów, rzekomo stojących ponad innymi ludźmi. Choć Bóg dał władzę i przywileje izraelskim przywódcom, tak iż zostali nazwani „synami Najwyższego” (Ps 82,6) jako Jego reprezentanci, to jednak bezbożni przywódcy mieli być odrzuceni. Bóg przypomniał im, że są śmiertelnikami i podlegają temu samemu prawu moralnemu, jakie obowiązuje innych ludzi. Nikt nie stoi ponad prawem Bożym (zob. Ps 82,6-8).

Bóg osądzi całą ludzkość. Także lud Boży musi zdać sprawę przed Nim. Zarówno przywódcy, jak i lud mają naśladować przykład Boskiego Sędziego i pokładać ostateczną nadzieję wyłącznie w Nim.

`Jakiego rodzaju władzę masz nad innymi ludźmi? Jak sprawiedliwie i uczciwie sprawujesz tę władzę? Zastanów się, zanim odpowiesz na te pytania.`