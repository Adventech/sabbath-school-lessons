---
title:  Sprawiedliwość dla uciskanych
date:  05/02/2024
---

`Przeczytaj Ps 9,19; 12,6; 40,18; 113,7; 146,6-10; 41,1-4. Jakie przesłanie — także dla nas — jest zawarte w tych wersetach?`

Bóg w szczególny sposób troszczy się o sprawiedliwość dla słabych i zagrożonych, w tym ubogich, potrzebujących, uciskanych, sierot, wdów i przybyszów. Księga Psalmów, podobnie jak Prawo i Prorocy, mówi o tym jasno (zob. Wj 22,21-27; Iz 3,13-15).

W wielu psalmach używane jest wyrażenie „ubogi i biedny” (Ps 40,18). Uciskani są przedstawiani nie tylko w kategoriach narodowych i religijnych. Podkreśla to troskę Boga o całą ludzkość.

Wyrażenie ubogi i biedny dotyczy nie tylko materialnego ubóstwa, ale oznacza także bezbronność i bezradność. Wyrażenie to odwołuje się do Bożego współczucia i zawiera przesłanie, iż człowiek cierpiący jest sam i nie ma znikąd pomocy, jak tylko od Boga. Kategoria ubogi i biedny odnosi się także do szczerości, prawdomówności i umiłowania Boga oraz wyznania zupełnej zależności od Niego, a także odrzucenia wszelkich śladów polegania na sobie i podkreślania własnego znaczenia.

Tymczasem troska o ubogich (zob. Ps 41,1-4) świadczy o wierności człowieka wobec Boga. W kulturze biblijnej zło wyrządzane bezbronnym i bezradnym było uważane za szczególnie odrażający grzech (zob. Pwt 15,7-11). Księga Psalmów wzywa wierzących, by przeciwstawiali się wszelkiemu uciskowi.

Księga Psalmów podkreśla także daremność pokładania ufności w nietrwałych ludzkich zasobach i środkach jako rzekomym źródle mądrości i bezpieczeństwa. Lud Boży musi odeprzeć pokusę pokładania wiary w kwestii zbawienia w ludzkich przywódcach i instytucjach, zwłaszcza gdy rozmijają się z objawioną wolą Boga.

W swojej łasce nasz Pan utożsamił się z ubogimi, sam stając się ubogim, abyśmy dzięki Jego ubóstwu zostali ubogaceni (zob. 2 Kor 8,9). Bogactwa Chrystusowe obejmują wyzwolenie z wszelkiego ucisku spowodowanego przez grzech. Zbawiciel obiecuje nam życie wieczne w swoim królestwie (zob. Ap 21,4). Jezus Chrystus wypełni obietnice zawarte w psalmach jako Boski Sędzia, który osądzi wszelkie krzywdy wyrządzone słabym i ubogim oraz wszelkie zaniedbania obowiązków wobec nich (zob. Mt 25,31-46).

`Ile uwagi poświęcamy ubogim i biednym wśród nas i ile robimy dla nich?`