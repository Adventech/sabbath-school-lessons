---
title:  Sąd Boży i świątynia
date:  08/02/2024
---

`Przeczytaj Ps 96,6-10; 99,1-4; 132,7-9.13-18. Gdzie dokonuje się sąd Boży i co to oznacza dla nas? Jak świątynia pomaga nam zrozumieć Boży sposób rozwiązania problemu zła?`

Sąd Boży ściśle wiąże się ze świątynią. To tam kształtowało się zrozumienie problemu zła wyrażone przez psalmistę (zob. Ps 73,17-20 BG). Świątynia została wyznaczona jako miejsce sądu Bożego, zarówno przy pomocy urim (zob. Lb 27,21), jak i napierśnika wyrocznego noszonego przez arcykapłana (zob. Wj 28,15.28-30). Tak więc w wielu psalmach Bóg jest przedstawiony jako zasiadający na tronie w świątyni, gotowy sądzić świat z powodu grzechu i zła.

W świątyni objawiony został plan zbawienia. W pogaństwie grzech rozumiano przede wszystkim jako fizyczną skazę, którą można wyeliminować przy pomocy magicznych rytuałów. Jednak Biblia przedstawia grzech jako przekroczenie Bożego prawa moralnego. Świętość Boga oznacza, że miłuje On prawość i sprawiedliwość. Tak więc lud Boży powinien dążyć do prawości i sprawiedliwości, czcząc Boga jako Świętego. W tym celu wierzący muszą przestrzegać prawo Boże, które jest wyrazem świętości Boga.

Tak więc świątynia jest miejscem przebaczenia grzechu i przywrócenia sprawiedliwości, jak wskazują na to ubłagalnia na skrzyni Bożego przymierza i składane „ofiary sprawiedliwości” (Pwt 33,19 BG; zob. Ps 4,5).

Jednak Bóg, „który przebacza” (Ps 99,8), dokonuje odpłaty za nikczemne czyny zatwardziałych grzeszników. W praktyce z faktu, iż świątynia jest miejscem sądu Bożego, wynikają stała świadomość Bożej świętości i wymóg sprawiedliwego życia zgodnego z Bożymi warunkami przymierza.

Sąd Boży sprawowany na Syjonie prowadzi do pomyślności i dobrobytu sprawiedliwych oraz pokonania bezbożnych (zob. Ps 132,13-18). Świątynia podtrzymywała radosne oczekiwanie na przyjście Pana jako Sędziego, zwłaszcza przez święto Dnia Pojednania. Podobnie psalmy wzmacniają pewność zbliżającego się przyjścia Boskiego Sędziego (zob. Ps 96,13; 98,9), Jezusa Chrystusa, odwołując się do niebiańskiej świątyni (zob. Ap 11,15-19).

`Przeczytaj Rz 8,34. W jaki sposób werset ten ukazuje nam prawdę, iż to, czego Chrystus dokonuje w niebiańskiej świątyni, jest dobrą nowiną dla Jego ludu?`