---
title:  Wylej Twój gniew
date:  07/02/2024
---

`Przeczytaj Ps 58,7-9; 69,23-29; 83,10-18; 94,1-2; 137,7-9. Jakie przesłanie zawierają te fragmenty psalmów? Kto jest sprawującym sąd według tych psalmów?`

W niektórych psalmach ich autorzy proszą Boga, by dokonał pomsty na osobach i narodach, które zamierzają szkodzić albo wyrządziły krzywdę innym — czy to psalmiście, czy jego ludowi. Psalmy te mogą brzmieć dziwnie, gdyż użyto w nich ostrego słownictwa i są pozornie niezgodne z biblijną zasadą miłowania nieprzyjaciół (zob. Mt 5,44).

Jednak oburzenie psalmistów z powodu ucisku jest uzasadnione. Oznacza to, że psalmiści traktowali dobro i zło znacznie poważniej niż większość ludzi. Martwili się złem szerzącym się w świecie nie tylko wobec nich samych, ale także wobec swoich bliźnich.

Jednak żaden psalmista nie sugeruje, by on sam miał być narzędziem pomsty. Psalmiści pozostawiają odpłatę wyłącznie Bogu. Przywołują Boże przekleństwa wynikające z przymierza (zob. Pwt 27,9-16) i proszą Boga, by działał tak, jak obiecał.

Psalmy w proroczy sposób zapowiadają nadchodzący sąd Boży, a zatem są nie tylko modlitwami psalmistów. Ps 137 odzwierciedla zapowiedź sądu Bożego nad Babilonią podobną do tych, które zostały zawarte w księgach prorockich. Niszczycielskie działania Babilonii wobec innych narodów zwrócą się przeciwko niej. Psalmy zawierają Boże zapewnienia, iż zło nie będzie na zawsze uchodzić bezkarnie.

Boża odpłata jest mierzona prawością i łaską. Dzieci Boże są powołane, by modlić się za tych, którzy je krzywdzą, w nadziei, że i oni się nawrócą (zob. Ps 83,19; Jr 29,7).

Jednak starając się pogodzić te psalmy z biblijną normą miłowania nieprzyjaciół, musimy być ostrożni, by nie umniejszać znaczenia trudnych doświadczeń opisanych w nich. Bóg widzi cierpienie swoich dzieci i zapewnia je, że „drogocenna jest w oczach Pana śmierć wiernych jego” (Ps 116,15). Boskie orzeczenie zobowiązuje lud Boży do zdecydowanego wypowiadania się przeciwko wszelkiemu złu i oczekiwania na pełnię Królestwa Bożego. Psalmy dają także głos cierpiącym, upewniając ich, że Bóg jest świadomy ich cierpienia i pewnego dnia przyzna im słuszność.

`Kto z ludzi doświadczających straszliwych krzywd wyrządzonych im i ich bliskim nie myślał o zemście? Jak wymienione powyżej psalmy mogą pomóc nam ocenić tego rodzaju odczucia z właściwej perspektywy?`