---
title:  Pan nas uczynił
date:  14/01/2024
---

`Przeczytaj Ps 8 i 100. Jak Bóg i ludzie są przedstawieni w tych psalmach? Jak psalmy te świadczą o charakterze Boga?`

Prawda o stworzeniu odgrywa bardzo ważną rolę w Księdze Psalmów, gdyż jest podstawą Bożego panowania. Niebiosa, dzieło rąk Jego, głoszą Jego chwałę i moc (zob. Ps 19,2-5; 97,6). Imię Boga jest wielkie na całej ziemi (zob. Ps 8,2.10). Pan stworzył wszystko, ale On sam nie miał początku (zob. Ps 93,2) i nie będzie miał końca (zob. Ps 102,26-28). On jest wieczny i przewyższa wszystkie pogańskie bożki, które są jedynie „dziełem rąk ludzkich” (Ps 115,4) i niczym więcej. Bożki „mają ręce, a nie dotykają” (Ps 115,7). Tymczasem w Bożym „ręku są głębokości ziemi (...) i suchy ląd ręce jego ukształtowały” (Ps 95,4-5).

Szereg psalmów przedstawia moc Boga nad siłami przyrody, które inne narody postrzegają jako boskie moce (np. Ps 29, 93, 104). Psalmy powtarzają raz za razem, że Pan króluje nad całym stworzeniem i posiada nieograniczoną moc i pozycję. Ps 100,3 gani jedną z zakamuflowanych form bałwochwalstwa — poleganie na samym sobie — podkreślając, że to Bóg nas stworzył, „a nie my samych siebie” (BG).

Stworzenie świadczy także o miłości Boga. Wszystko, co istnieje, zawdzięcza swoje istnienie Bogu, który podtrzymuje życie wszystkich istot (zob. Ps 95,7; 147,4-9). Zwróć uwagę, że Bóg nie tylko daje życie ludziom, ale uczynił starożytnych Izraelitów „ludem jego i trzodą pastwiska jego” (Ps 100,3). Wzmianka o Jego ludzie i Jego owcach wskazuje, że Bóg pragnie ścisłej więzi ze swoim ludem.

Jedynie Stwórca ma moc błogosławić swój lud i zapewnić mu powodzenie, a zatem tylko On jest godny czci i zaufania. Szereg psalmów wzywa wszystko, co ma tchnienie — wszystkie istoty na lądzie, w morzu i w powietrzu — by radośnie wielbiło Pana.

Chwała Boga jest widoczna w stworzeniu nawet tak upadłym jak ziemskie, a psalmy wskazują na to, że tylko Bóg jest godny czci.

`„Czymże jest człowiek, że o nim pamiętasz, lub syn człowieczy, że go nawiedzasz?” (Ps 8,5). Jak odnosisz się do Boga jako swojego Stwórcy? Skoro Bóg nazywa gwiazdy po imieniu (zob. Ps 147,4 BG), o ileż bardziej troszczy się o ciebie?`