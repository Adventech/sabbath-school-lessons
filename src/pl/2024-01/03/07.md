---
title:  Do Dalszego Studium
date:  19/01/2024
---

Lekcja tego tygodnia dotyczyła zasadniczych opisów Boga i Jego działań mających na celu stworzenie świata oraz uczynienie go stabilnym i bezpiecznym. Psalmiści odwołują się do Boga, który jest Stwórcą, Królem, Sędzią, Zbawicielem w ramach przymierza oraz Prawodawcą. Role, jakie Bóg pełni w świecie, znajdują odzwierciedlenie w kolejnych Jego imionach i określeniach, takich jak Pasterz (zob. Ps 23,1; 80,2), Skała Zbawienia (zob. Ps 95,1) i Ojciec (zob. Ps 68,6; 89,27). W świecie możemy być bezpieczni nawet wśród zagrożeń wynikających z wielkiego boju, gdyż Bóg ma najwyższą władzę i jest wierny we wszystkim, co czyni i mówi. Choć te teologiczne tematy nie są żadną miarą rozwinięte w sposób wyczerpujący, jednak są dość sugestywne w tym, jak Bóg na różne sposoby objawia się w psalmach.

Studiując dalej Księgę Psalmów, powinniśmy pamiętać, iż należy czytać psalmy w świetle Bożego charakteru nacechowanego miłością i łaską oraz Bożego planu zbawienia i odrodzenia świata. „Im więcej badamy boski charakter w świetle krzyża, tym więcej dostrzegamy miłosierdzia, delikatności i przebaczenia połączonego ze sprawiedliwością oraz tym wyraźniej dostrzegamy niezliczone dowody nieskończonej miłości i łagodnego współczucia przewyższającego współczucie matki dla jej niesfornego dziecka”9. W psalmach nawet wtedy, gdy ludzie doświadczają kary Bożej za swój bunt, nadal wołają do Boga, bo wiedzą, że Jego gniew trwa chwilę, ale Jego miłosierdzie jest wieczne (zob. Ps 103,8)10.

**Pytania Do Dyskusji**

`1. Dlaczego świadomość rzeczywistości i powszechności wielkiego boju jest niezbędna dla zrozumienia faktu, iż wbrew najwyższej władzy i panowaniu Boga, na świecie panuje zamieszanie i cierpienie? Jak istnienie wielkiego boju pomaga nam zrozumieć tę złożoną kwestię?`

`2. Jak wiara w Boga jako Stwórcę powinna kształtować nasze zrozumienie nas samych i naszych więzi z resztą stworzenia? Co się dzieje, gdy ludzie odrzucają tę prawdę (zob. Ps 106,35-42)?`

`3. Dlaczego oddawanie czci bożkom w czasach biblijnych było złem (zob. Ps 115,4-8)? Dlaczego złem jest oddawanie czci współczesnym bożkom? Dlaczego jest to zagrożeniem dla naszej więzi z Bogiem?`

`4. Jak powinien żyć lud Boży, wiedząc, że sąd Boży zaczyna się od wierzących? Jak Bóg sądzi swój lud i w jakim celu to czyni?`