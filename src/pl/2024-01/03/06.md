---
title:  Twoje świadectwa są pewne
date:  18/01/2024
---

`Przeczytaj Ps 19,7; 93,5; 119,165; 1,2.6; 18,31; 25,10. Jaki wspólny wątek przewija się w tych wszystkich psalmach?`

Władza Pana w świecie jako Najwyższego Stwórcy, Króla i Sędziego jest teologiczną podstawą wiarygodności Jego świadectw. Świadectwa (hebr. edut — dekret, zarządzenie, nakaz, prawo) oznaczają treść prawa i zarządzeń, przy pomocy których Pan kieruje religijnym i społecznym życiem swojego ludu (zob. Wj 32,15). Są one „godne wiary” (Ps 93,5). Odzwierciedlają stabilność i trwałość Bożego tronu oraz świata stworzonego i podtrzymywanego przez Boga (zob. Ps 93,1-2). Hebrajskie słowo (od którego pochodzi polskie słowo amen) przetłumaczone jako godne wiary zawiera ideę wiarygodności, wierności i pewności (zob. 2 Sm 7,16; 1 Krn 17,23). Prawo Boże jest niezmienne i niezniszczalne.

Bóg ręczy za wiarygodność swoich obietnic i przykazań. Wierność Boga jest z jednej strony upewniająca, gdyż gwarantuje niezmienny charakter Jego panowania, a z drugiej strony wymagająca, gdyż domaga się od ludzi postawy zaufania i posłuszeństwa Bogu.

Jednocześnie brak sprawiedliwości w świecie został poetycko opisany jako drżenie posad ziemi (zob. Ps 18,8; Iz 24,18-21). Prawo Boże uczy ludzi drogi sprawiedliwego życia, które ostoi się na sądzie Bożym. Tak więc sprawiedliwi nie zostaną poruszeni, bo są mocno zakorzenieni w prawie Bożym, które daje im stabilność i bezpieczeństwo, a ich serce jest mocne8 (hebr. chon znaczy także: niewzruszone, niezagrożone) w Panu (zob. Ps 112,1.6-7). Nic nie może sprawić, że ci, którzy zachowują prawo Boże, potkną się (zob. Ps 119,165), gdyż Bóg ich chroni i prowadzi przez życie (zob. Ps 1,2-3.6).

Słowo Boże zostało przedstawione jako pochodnia i światłość oświetlające drogę psalmisty i chroniące go przed ukrytymi zasadzkami wroga (zob. Ps 119,105.110). Wielki pokój, jakiego doświadczają ci, którzy miłują prawo Boże (zob. Ps 119,165), wynika oczywiście nie z zupełnego braku życiowych trudności (zob. Ps 119,161). Bierze się raczej z przebywania w obecności Boga i rozwijania autentycznej więzi z Nim.

`W jaki praktyczny sposób przestrzeganie Bożych przykazań, przepisów i świadectw pomaga ci w życiu? Jakich negatywnych skutków łamania ich doświadczyłeś?`