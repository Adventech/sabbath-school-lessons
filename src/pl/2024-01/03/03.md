---
title:  Pan rządzi
date:  15/01/2024
---

Z faktem, iż Pan jest Stwórcą, ściśle — a nawet nierozerwalnie — wiąże się fakt, iż Pan jest Suwerenem, Władcą. Oświadczenie: „Pan jest królem”, zostało uroczyście wyrażone — w Ps 93,1; 96,10; 97,1; 99,1 — ale jego echa przewijają się w całej Księdze Psalmów.

Pan przyoblekł się w dostojność, chwałę i majestat (zob. Ps 93,1; 104,1). Jest otoczony obłokiem i ciemnością (zob. Ps 97,2), ale okrywa się także „światłością jak szatą” (Ps 104,2). Te metafory podkreślają moc i wspaniałość Króla. Zostały starannie dobrane, by wyrazić niesamowitą wielkość Boga przekraczającą ludzkie pojmowanie.

`Przeczytaj Ps 97. Czym cechują się rządy Pana? (Zob. Ps 97,2.10). Jaki jest obszar Jego panowania? (Zob. Ps 97,1.5.9).`

Moc Pana przejawia się w Jego stworzonych dziełach (zob. Ps 96,5), zbawieniu (zob. Ps 98,2) i sądzie (zob. Ps 96,10). Pan roztacza swoją władzę nad całym światem (zob. Ps 47,7-10). Królestwo Boże jest wieczne oraz niezrównane w mocy i majestacie (zob. Ps 45,7; 93,1-2; 103,19). Rządy Pana są oparte na miłosierdziu, prawości i sprawiedliwości. On wnosi porządek i stabilność w stworzony świat (zob. Ps 98,3; 99,4). Boże panowanie jednoczy niebiańskich i ziemskich czcicieli Boga w oddawaniu chwały dla Niego (zob. Ps 103,20-22; 148,1-14). Wiele psalmów zapowiada, że cała ludzkość uzna najwyższe panowanie Boga (zob. Ps 96,10; 97,1; 99,1; 145,11-13).

Jednak nie wszyscy ludzie i nie wszyscy ziemscy władcy uznają obecnie panowanie Boga. Jego panowaniu nieustannie sprzeciwiają się bezbożni, którzy zaprzeczają istnieniu Pana, szydzą z Niego i uciskają Jego lud (zob. Ps 14,1; 74,3-22). Będąc zdumiony powodzeniem bezbożnych i zaniepokojony niepojętą cierpliwością Boga, psalmista jednak ufa Bożemu najwyższemu panowaniu i nadal jest pewny Bożego sprawiedliwego sądu (zob. Ps 68,22; 73,17-20). Przez wiarę lud Boży raduje się przyszłym Bożym królestwem opartym na odkupieńczej służbie Chrystusa i oczekuje nastania tego królestwa w dniu powtórnego przyjścia Chrystusa (zob. Mt 12,26-28; 1 Kor 15,20-28).

`„Wy, którzy miłujecie Pana, miejcie w nienawiści zło!” (Ps 97,10). Dlaczego miłość do Boga sprawia, że nienawidzimy zła? Skąd bierze się taka zależność?`