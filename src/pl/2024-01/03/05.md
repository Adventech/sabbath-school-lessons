---
title:  Pamiętajcie o Jego przymierzu
date:  17/01/2024
---

`Temat sądu Bożego nasuwa ważne pytanie: Jak lud Boży może mieć pokój z Bogiem i pewność zbawienia w czasie sądu? (Zob. Ps 94,14; 105,7-10; Dn 7,22).`

Lud Boży jest bezpieczny, gdyż Pan wybrał Syjon jako swoje mieszkanie (zob. Ps 76,2-3) i ustanowił swoje wieczne przymierze ze swoimi wybranymi jako Jego szczególną własnością (zob. Ps 94,14; 105,8-10). Bóg nie tylko obiecał nie odrzucić swojego ludu przymierza, ale aktywnie działa, by zagwarantować swoim wiernym bezpieczeństwo w Nim. On przebacza ich grzechy (zob. Ps 103,3), uczy ich, błogosławi i wzmacnia (zob. Ps 25,8-11; 29,11; 105,24). Sąd Boży ma na celu zwrócenie ludzi ku sprawiedliwości i wykazanie, że Bóg troszczy się o nich (zob. Ps 94,8-15).

Cały Ps 105 świadczy o wierności Pana Jego przymierzu w dziejach Izraela. We wszystkim, co się stało — dobrym i złym — Bóg był z Izraelitami. Opatrznościowo zaprowadził Józefa do Egiptu i przez niego ocalił swój lud i narody całego regionu podczas dotkliwej klęski głodu (zob. Ps 105,16-24). Pan powołał Mojżesza, by wyprowadził Jego lud z niewoli egipskiej. Za jego pośrednictwem dokonał wyzwolenia wśród niesamowitych znaków i cudów (zob. Ps 105,25-38).

Pan dał swojemu ludowi Ziemię Obiecaną (zob. Ps 105,11.44) i zapewnił mu swoją stałą ochronę (zob. Ps 105,12-15). Pan rozmnożył Izraelitów (zob. Ps 105,24), uwolnił ich od ich prześladowców (zob. Ps 105,37-38) i zatroszczył się o ich potrzeby (zob. Ps 105,39-41). Pan z pewnością sprawuje władzę nad wszystkim, co dotyczy Jego ludu, a psalmiści zadbali o to, by lud Boży nigdy o tym nie zapomniał.

Gdy Bóg pamięta o swoim przymierzu, obejmuje to więcej niż zwyczajną pamięć. Boże pamiętanie zawsze prowadzi do działania (zob. Rdz 8,1; 1 Sm 1,19; Ps 98,3; 105,42-44). Podobnie jest, gdy ludzie są wezwani do pamiętania o Bożych dokonaniach i sądzie. Oznacza to, że powinni żyć w sposób przynoszący chwałę Bogu.

W ramach tego przymierza podstawowym powołaniem Izraelitów jest dochowanie wierności przymierzu przez przestrzeganie prawa Bożego (zob. Ps 78,5-7; 105,45). Lud Boży jest także powołany do wydawania świadectwa o Bogu innym narodom, gdyż Pan pragnie, by wszystkie narody przyłączyły się do Jego ludu izraelskiego (zob. Ps 105,1-2). Dzięki temu świat będzie bezpieczny, będąc chroniony przymierzem wszechmocnego i miłosiernego Boga (zob. Ps 89,29-35).

`Jak to, co zostało nam ofiarowane w Jezusie, sprawia, że obietnice dane starożytnym Izraelitom spełniają się wobec nas? (Zob. Ga 3,26-29).`