---
title:  Bóg jest Sędzią
date:  16/01/2024
---

`Przeczytaj Ps 75. Dlaczego chełpliwość bezbożnych jest próżna?`

Będąc Najwyższym Królem, Pan jest także Prawodawcą (zob. Ps 99,7) i Sędzią (zob. Ps 98,9; 97,2). Bezbożni nieustannie zagrażają właściwemu porządkowi ustanowionemu przez Boga na świecie, ale Pan osądzi świat i zakończy panowanie zła (zob. Ps 75,9-11; 96,13).

W Ps 75 szereg obrazów przedstawia nieuchronne unicestwienie bezbożnych. Kielich czerwonego wina (zob. Ps 75,9 BB) wskazuje intensywność Bożego gniewu (zob. Jr 25,15; Ap 14,10). Połamanie rogów bezbożnych oznacza koniec ich władzy i panowania, tymczasem rogi sprawiedliwych zostaną podniesione (zob. Ps 75,11). Bóg wybiera stosowną porę (zob. Ps 75,3) swojego sądu. Wykonawcza faza sądu nastąpi w czasie końca (zob. Ps 96,13; 1 Kor 15,23-26).

Pan bada serca ludzi w ramach swojego sądu. Przeczytaj Ps 14,2. Występuje tutaj nawiązanie do Rdz 6,5.8. Oba te fragmenty Starego Testamentu wskazują na to, że wykonanie sądu Bożego nad światem jest poprzedzone badaniem postępowania ludzi przez Boga i dokonaniem rozróżnienia między tymi, którzy przyjęli zbawienie, a tymi, którzy je odrzucili. Ta faza sądu jest nazwana sądem śledczym. Podczas niej Bóg broni sprawiedliwych i decyduje o losie bezbożnych.

Jak to się dzieje?

Po pierwsze Bóg uwalnia swój lud od bezbożnych (zob. Ps 97,10; 146,9) i wieńczy pokornych zbawieniem (zob. Ps 149,4). Po drugie zatwardziali bezbożni zostają unicestwieni na zawsze (zob. Ps 97,3). Niektóre psalmy poetycko opisują bezużyteczność ludzkiego oręża w walce przeciwko Boskiemu Sędziemu (zob. Ps 76,4-7). Pan jest przebaczającym Bogiem, choć karze złe ludzkie postępki (zob. Ps 99,8). Nie tylko bezbożni, ale także wierni Boży zdadzą sprawę przed Bogiem (zob. Ps 50,4; 135,14).

Psalmy zawierają ten sam pogląd, jaki został wyrażony w innych fragmentach Biblii, iż sąd Boży zaczyna się od ludu Bożego, a następnie obejmuje całą ziemię (zob. Pwt 32,36; 1 P 4,17). Psalmista woła do Boga, by go osądził, ale polega na sprawiedliwości Bożej jako swojej obronie (zob. Ps 7,9-12; 139,23-24).

`Psalmy wzywają nas do radowania się w oczekiwaniu na sąd Boży (zob. Ps 67,5; 96,10-13; 98,4-9). W jakim sensie sąd Boży jest dobrą nowiną dla tych, którzy zostali okryci krwią Chrystusa?`