---
title:  Pamiętanie o historii a skrucha
date:  05/03/2024
---

`Przeczytaj Ps 106. Jakie historyczne wydarzenia i płynące z nich lekcje zostały przedstawione w tym psalmie?`

Ps 106 także przywołuje ważne wydarzenia w historii Izraelitów, w tym wyjście z niewoli egipskiej, wędrówkę po pustyni i życie w Kanaanie. Podkreśla rażące grzechy przodków prowadzące do ostatecznych rezultatów w pokoleniu uprowadzonym do niewoli babilońskiej. Psalm ten z niemal całkowitą pewnością powstał w czasie, gdy Judejczycy znaleźli się na wygnaniu albo gdy wrócili z Babilonii. Psalmista natchniony przez Ducha Świętego wymienia historyczne wydarzenia i płynące z nich lekcje, których lud Boży powinien się nauczyć.

Także ten psalm, podobnie jak inne, wskazuje na wierność Boga wobec Jego przymierza łaski, na mocy którego ratował swój lud w przeszłości (zob. Ps 106,45). Wyraża nadzieję, że Bóg znowu okaże przychylność swojemu skruszonemu ludowi i zgromadzi swoich wiernych rozproszonych pośród narodów (zob. Ps 106,47). Prośba o ratunek nie jest jedynie pobożnym życzeniem, ale modlitwą wiary opartą na pewności Bożego ratunku w przeszłości (zob. Ps 106,1-3) oraz na niezawodnym charakterze wierności Boga wobec Jego przymierza i Jego ludu.

Przypomnienie historycznych porażek Izraelitów w Ps 106 jest nieodłączną częścią wyznania grzechów ludu i uznania, że obecne pokolenie nie jest lepsze od poprzednich. Pokolenie to przyznaje, że jest nawet gorsze niż poprzednie pokolenia, gdyż zna skutki ich występków oraz wie, jak wielką cierpliwość i łaskawość okazywał Bóg, ratując je, choć one świadomie chodziły w przeszłości drogami grzechu. Skoro tak było ze starożytnymi Izraelitami, pomyśl, w o ile większym stopniu dotyczy to nas, skoro otrzymaliśmy objawienie charakteru Boga oraz zbawiennej łaski objawionej w Jezusie i Jego ofierze złożonej na Golgocie.

Dobrą nowiną w Ps 106 jest to, że niezłomna miłość Boga zawsze przewyższa grzechy ludu (zob. Ps 106,8-10.30.43-46). Kluczowa rola Mojżesza i Pinchasa w odwróceniu gniewu Bożego wskazuje na znaczenie wstawiennictwa Chrystusa na rzecz wierzących. Jedynie osobiste doświadczenie łaski Bożej może zmienić dawną historię w naszą historię.

`W Ps 106,13 czytamy: „Lecz szybko zapomnieli o jego czynach, nie pokładali nadziei w radzie jego”. Dlaczego tak łatwo popełniamy ten sam błąd?`