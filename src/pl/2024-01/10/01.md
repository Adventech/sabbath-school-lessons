---
title:  Lekcje z przeszłości
date:  02/03/2024
---

### Studium Bieżącego Tygodnia
Ps 78,1-72; 105,1-45; Ga 3,29; Ps 106,1-48; 80,1-20, Lb 6,22-27; Ps 135,1-21.

> <p>Tekst Pamięciowy</p>
> „Cośmy słyszeli i poznali, i co nam opowiadali ojcowie nasi, tego nie zataimy przed synami ich, lecz opowiemy przyszłemu pokoleniu: chwalebne czyny Pana i moc jego, oraz cudowne dzieła, których dokonał” (Ps 78,3-4).

W wielu psalmach wielbienie Boga przybiera formę opowiadania o Jego wielkich zbawczych dokonaniach. Psalmy tego rodzaju są nazywane psalmami o historii zbawienia albo po prostu psalmami historycznymi. Niektóre z nich są skierowane wprost do ludu Bożego i wzywają wierzących do uczenia się z przeszłości, w tym zwłaszcza z błędów ich samych i ich przodków. Niektóre psalmy historyczne zawierają przewodni wątek pieśni podkreślający wspaniałe dokonania Boga w przeszłości dla dobra Jego ludu. W ten sposób wzmacniają zaufanie wierzących do Pana, który jest w stanie zgodnie z przyrzeczeniem ocalić ich przed aktualnymi zagrożeniami.

Szczególnym atutem psalmów historycznych jest to, iż pomagają nam one ujrzeć nasze życie jako część historii ludu Bożego i przyjąć przeszłe dokonania Boga jako część naszej przeszłości. Będąc przyjęci przez Chrystusa do rodziny historycznego ludu Bożego (zob. Rz 8,15; 9,24-26; Ga 4,6-7), uczestniczymy w historycznym dziedzictwie starożytnych Izraelitów jako naszych duchowych poprzedników. Dlatego możemy i powinniśmy uczyć się z ich przeszłości, która należy także do nas.

Ostatecznym celem tego wszystkiego jest uświadomienie sobie, że każde kolejne pokolenie ludu Bożego odgrywa istotną rolę w wielkim historycznym wypełnieniu Bożych zamierzeń związanych z wielkim bojem między dobrem a złem.