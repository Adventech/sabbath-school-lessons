---
title:  Panowanie Boga w historii
date:  07/03/2024
---

`Przeczytaj Ps 135. Jakie historyczne wydarzenia są przedstawione w tym psalmie? Jakie lekcje psalmista wyciąga z tych wydarzeń?`

Ps 135 wzywa lud Boga do oddawania Mu chwały za Jego dobroć i wierność okazaną w dziele stworzenia (zob. Ps 135,6-7), w historii wyzwolenia Izraelitów z niewoli egipskiej (zob. Ps 135,8-9) oraz w podboju Ziemi Obiecanej (zob. Ps 135,10-12).

Pan okazał swą łaskę, wybierając lud izraelski jako swoją „wyłączną własność” (Ps 135,4 BC). Określenie wyłączna własność zawiera pojęcie szczególnej więzi przymierza między Panem i Jego ludem (zob. Pwt 7,6-11; 1 P 2,9-10). Wybranie Izraelitów było oparte na suwerennej/niezawisłej woli Pana, a zatem Izraelici nie mieli podstaw, by czuć się lepsi od innych ludów. Ps 135,6-7 wskazuje, że suwerenne zamierzenia Pana wobec świata nie zaczęły się od wybrania Izraelitów, ale od stworzenia. Dlatego Izraelici powinni byli pokornie wypełniać wyznaczoną im rolę w Bożych zbawczych planach dla całej ludzkości.

Wymienienie wielkich dokonań Boga dla Jego ludu (zob. Ps 135,8-13) zostaje zwieńczone obietnicą, iż Bóg „sądzić będzie lud swój” (Ps 135,14) i zlituje się nad nim. Sąd oznacza tu uniewinnienie przez Boga uciskanych i słabych (zob. Ps 9,5; 7,9; 54,3; Dn 7,22). Obietnica mówi o tym, że Pan wystąpi w obronie swojego ludu (zob. Pwt 32,36). Tak więc Ps 135 ma na celu zainspirować lud Boży do ufania Panu i dochowania wierności przymierzu z Nim.

Wierność Pana wobec Jego ludu prowadzi psalmistę do uznania nicości bożków i wyłącznej władzy Pana w świecie (zob. Ps 135,15-18). Poleganie na bożkach czyni ich czcicieli tak beznadziejnymi i bezradnymi, jak same bożki (zob. Ps 135,18). Psalm dowodzi, iż Bóg powinien być wielbiony zarówno jako Stwórca, jak i jako Zbawca swego ludu. Jest to wspaniale wyrażone w dwóch wzajemnie uzupełniających się wersjach czwartego przykazania dekalogu (zob. Wj 20,8-11; Pwt 5,12-15). Ponieważ moc Boga w stworzeniu i dziejach jest niezrównana w świecie, lud Boży zawsze powinien polegać na Nim i czcić wyłącznie Jego. Będąc naszym Stwórcą i Odkupicielem, Bóg ma być czczony, a oddawanie boskiej czci czemukolwiek lub komukolwiek innemu jest bałwochwalstwem.

`Jak możemy się upewnić, że nie oddajemy czci bożkom? Dlaczego bałwochwalstwo jest zagrożeniem większym, niż to sobie uświadamiamy?`