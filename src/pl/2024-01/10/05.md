---
title:  Przypowieść o winorośli Pana
date:  06/03/2024
---

`Przeczytaj Ps 80. Jak lud Boży jest przedstawiony w tym psalmie i jakiej wielkiej nadziei się trzyma?`

Izraelici są przedstawieni jako winorośl wyrwana z Egiptu, kraju niewoli, i przeniesiona do żyznej Ziemi Obiecanej. Obraz winorośli obejmuje wybranie Izraelitów przez Boga i Jego opatrznościową opiekę (zob. także Rdz 49,11-12.22; Pwt 7,7-11).

Jednak w Ps 80 winorośl Boga budzi Jego gniew (zob. Ps 80,13). Prorocy zapowiadają zniszczenie winnicy jako znak sądu Bożego, gdyż winorośl okazała się zła (zob. Iz 5,1-7; Jr 2,21).

Ps 80 nie roztrząsa powodów Bożej kary. Zważywszy na głębię łaski Bożej, psalmista martwi się, by Bóg nie odebrał swojej obecności swojemu ludowi na długi czas. Napięcie między gniewem Boga i Jego karą z jednej strony a łaską Boga i Jego przebaczeniem z drugiej strony sprawia, że psalmista lęka się, że gniew Boży może wziąć górę i unicestwić lud zupełnie (zob. Ps 80,17).

`Przeczytaj Lb 6,22-27. Jak to błogosławieństwo zostało przytoczone w Ps 80?`

Refren psalmu przywołuje Aaronową obietnicę stałego Bożego błogosławieństwa dla ludu Bożego (zob. Lb 6,22-27). Podkreśla też nadzieję, iż łaska Boża pokona przyczyny nieszczęsnego położenia ludu:

— „Boże! Odnów nas i rozjaśnij oblicze swoje, a będziemy zbawieni!” (Ps 80,4; zob. także Ps 80,8.20).

Hebrajskie słowo przetłumaczone jako odnowić pochodzi od powszechnie używanego hebrajskiego słowa oznaczającego powrócić. Słowo to jest raz po raz używane w Biblii w kontekście Bożego wezwania skierowanego do błądzącego ludu, by powrócił do Boga. Słowo to ściśle wiąże się z pojęciem skruchy — odwrócenia się od grzechu i zwrócenia się ku Bogu.

— „I dam im serce, aby mnie poznali, że Ja jestem Pan. I będą mi ludem, a Ja będę im Bogiem, bo nawrócą się do mnie całym swoim sercem” (Jr 24,7).

`Jak osobiście doświadczyłeś skruchy i zwrócenia się ku Bogu?`