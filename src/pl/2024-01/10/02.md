---
title:  Nieustanna wierność Pana
date:  03/03/2024
---

`Przeczytaj Ps 78. Jakie trzy kluczowe historyczne okresy są wskazane w tym psalmie? Jakie powtarzające się lekcje wywodzi Asaf z każdego z tych okresów?`

Przegląd historii Izraelitów świadczy o wierności Boga i niewierności Jego ludu. Historia ta powinna uczyć następne pokolenia, by nie powtarzały błędów swoich przodków, ale ufały Bogu i dochowywały wierności Jego przymierzu. Psalmista używa historii jako przypowieści (zob. Ps 78,2), wskazując, iż ludzie wierzący powinni głęboko zastanowić się nad przesłaniem psalmu i zrozumieć jego znaczenie. Ps 78,2 to proroczy opis metody nauczania za pomocą przypowieści stosowanej przez Jezusa (zob. Mt 13,34-35).

Psalm stanowi także refleksję nad okresem wyjścia z niewoli egipskiej (zob. Ps 78,9-54), osiedlenia się Izraelitów w Kanaanie (zob. Ps 78,55-64) oraz czasami Dawida (zob. Ps 78,65-72). Ukazuje wielkie dokonania Pana oraz skutki łamania przez lud przymierza z Bogiem. Historia Izraelitów zawiera przykłady licznych przejawów niewierności wobec Boga, w tym zwłaszcza bałwochwalstwa (zob. Ps 78,58).

Jednak psalmista podkreśla, co było korzeniem niewierności Izraelitów. Otóż zapominali oni, czego Bóg dla nich dokonał, a wskutek tego nie ufali Bogu i próbowali Go wystawiać na próbę (zob. Ps 78,18.41.56), buntowali się przeciwko Niemu, nie przestrzegali Jego prawa oraz odrzucali Jego przymierze i świadectwa (zob. Ps 78,10.37.56). Akcentując te konkretne formy niewierności, psalmista wskazuje, że odrzucenie Izraelitów wynikało z jednego zasadniczego grzechu — braku zaufania do Pana (zob. Ps 78,7-8).

Czytając ten psalm, jesteśmy pod wrażeniem uporu i duchowej ślepoty ludzi, zwłaszcza w kontraście z niepojętą cierpliwością i łaskawością Pana. Jak to możliwe, że każde pokolenie przejawiało taki opór wobec uczenia się Bożych lekcji?

Zanim zabierzemy się za surowe osądzanie dawnych pokoleń, powinniśmy przyjrzeć się sobie. Czy i my nie zapominamy o Bożych dokonaniach i nie zaniedbujemy wymagań Jego przymierza? Psalm nie zachęca ludzi do polegania na własnych uczynkach. Zamiast tego Ps 78 ukazuje bezradność ludzkiej woli nieugruntowanej w stałej świadomości wierności Boga i akceptacji Jego łaski. Przegrane bitwy ludu Bożego (zob. Ps 78,9.62-64) podkreślają zawartą w psalmie naukę, iż ludzkie wysiłki oderwane od wierności Bogu są ostatecznie skazane na klęskę.

`Czego nauczyłeś się lub powinieneś się nauczyć z popełnionych błędów?`