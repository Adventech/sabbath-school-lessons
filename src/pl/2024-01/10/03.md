---
title:  Pamiętanie historii i chwalenie Boga
date:  04/03/2024
---

`Przeczytaj Ps 105. Jakie historyczne wydarzenia i wynikające z nich nauki są uwydatnione w tym psalmie?`

Ps 105 wymienia kluczowe wydarzenia, które ukształtowały więź przymierza między Panem i Jego ludem — Izraelitami. Skupia się przy tym na Bożym przymierzu z Abrahamem i obietnicy oddania Ziemi Obiecanej jego potomkom oraz na tym, jak ta obietnica, potwierdzona Izaakowi i Jakubowi, została opatrznościowo wypełniona przez Józefa, Mojżesza i Aaarona, a ostatecznie przez podbój Kanaanu. Psalm ten wskazuje nadzieję dla ludu Bożego we wszystkich pokoleniach, gdyż niesamowite Boże dokonania w przeszłości są gwarancją niezmiennej miłości Boga do Jego ludu we wszystkich czasach (zob. Ps 105,1-5.7-8).

Ps 105 przypomina Ps 78 (zobacz wczorajszą część lekcji), gdyż podkreśla wierność Boga wobec Jego ludu w przeszłości, a czyni to po to, by oddać chwałę Bogu i zainspirować czytelników do wierności. Jednak, w przeciwieństwie do Ps 78, Ps 105 nie wspomina błędów ludu popełnionych w przeszłości. Ten psalm ma inny cel.

Zamiast tego Ps 105 opowiada historię z punktu widzenia życia najważniejszych patriarchów Izraela, wykazując Boże opatrznościowe prowadzenie oraz wytrwałość patriarchów w trudnych życiowych doświadczeniach. Cierpliwość patriarchów i ich wierność wobec Boga zostały wspaniale nagrodzone. Tak więc Ps 105 wzywa wierzących do naśladowania wiary patriarchów i ufnego oczekiwania na Boże wyzwolenie we właściwym czasie.

Ps 105 ma formę pieśni (zob. Ps 105,1-7), co wskazuje, że aby prawdziwie chwalić Boga, Jego lud musi znać fakty ze swojej historii. Historia jest zarówno potwierdzeniem naszej wiary, jak i źródłem niezliczonych powodów, dla których powinniśmy oddawać chwałę Bogu.

Ludzie oddający cześć Bogu są przedstawieni jako potomstwo Abrahama i dzieci Jakuba (zob. Ps 105,6), co ma oznaczać, że są spełnieniem Bożej obietnicy danej Abrahamowi, iż Bóg uczyni go wielkim narodem (zob. Rdz 15,3-6). Psalmista podkreśla ciągłość występującą między patriarchami i kolejnymi pokoleniami ludu Bożego. Stwierdza także, iż „prawa jego na całej ziemi” (Ps 105,7), przypominając w ten sposób wyznawcom Boga, iż Bóg nasz jest także Najwyższym Panem Całego Świata, a Jego dobroć i łaska spływają na wszystkie ludy (zob. Ps 96,1; 97,1). Zatem psalm ten jest wezwaniem do wierności skierowanym do wszystkich pokoleń ludu Bożego.

`Jak my, adwentyści dnia siódmego, postrzegamy siebie w dziejach ludu Bożego sięgających do Abrahama? (Zob. Ga 3,29). Czego powinniśmy się nauczyć z tych dziejów?`