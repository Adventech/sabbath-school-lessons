---
title:  Do Dalszego Studium
date:  08/03/2024
---

Psalmy historyczne są mocnym świadectwem wierności Boga wobec Jego ludu. Wszystkie wydarzenia w dziejach ludu Bożego były opatrznościowymi krokami prowadzącymi do ostatecznego wypełnienia Bożej obietnicy Zbawiciela Świata w osobie Jezusa z Nazaretu. Nawet trudne doświadczenia, które niepokoiły lud Boży i sprawiały, że wierzący przypuszczali, iż Bóg ich opuścił, pozostawały pod Jego całkowitą kontrolą i były częścią Jego opatrznościowych działań, gdyż On zupełnie panuje nad historią. Psalmiści zręcznie przedstawiają prawdę, iż nielojalność ludu nie może udaremnić dochowania wierności przez Boga Jego ludowi ani realizacji Jego obietnic. Jednak zatwardziałe w grzechu osoby i grupy stawiały się poza nawiasem błogosławieństw przymierza, a ich zły koniec służy jako stałe ostrzeżenie, iż życie bez Boga albo przeciwko Niemu niszczy ludzi.

Psalmy wzywają dzieci Boże we wszystkich czasach, by pokładały nadzieję w Panu i dochowywały Mu wierności. „Nie mamy czego się lękać w przyszłości, chyba że zapomnimy drogę, którą Pan nas przeprowadził, oraz Jego naukę w naszej dotychczasowej historii”29.

Aby lud Boży mógł iść naprzód bez lęku, musi znać fakty ze swojej historii. Ellen G. White radziła wierzącym czytać Ps 105 i 106 „przynajmniej raz w tygodniu”30.

Dzieje ludu Bożego świadczą o tym, że żadna obietnica dana przez Boga w Jego Słowie nie pozostanie niespełniona. Dotyczy to zarówno obietnic Bożej opieki w doczesności, jak i przyszłych obietnic związanych z powtórnym przyjściem Chrystusa oraz ustanowieniem Bożego królestwa sprawiedliwości i pokoju na nowej ziemi31.

**Pytania Do Dyskusji**

`1. Jakie błogosławieństwa wynikają z pamiętania o wiernym Bożym prowadzeniu w dziejach ludu Bożego? Jakie są skutki zapominania i lekceważenia nauki płynącej z przeszłości? Jak możemy zastosować tę samą zasadę do nas jako Kościoła powołanego w sposób podobny do tego, jak powołani zostali starożytni Izraelici?`

`2. Jak psalmy zachęcają nas do uznania Bożej opatrznościowej opieki nad nami oraz okazywania cierpliwości i ufności wobec Boga, nawet jeśli nie jest nam łatwo zrozumieć, dlaczego nasze życie tu i teraz bywa czasami tak trudne?`

`3. Jak możemy uczynić studiowanie historii ludu Bożego bardziej znaczącym elementem naszego osobistego i wspólnego nabożeństwa? Jak możemy bardziej świadomie opowiadać naszym dzieciom najnowszą historię ludu Bożego?`