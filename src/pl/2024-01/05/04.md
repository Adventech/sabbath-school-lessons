---
title:  Gdzie jest Bóg?
date:  30/01/2024
---

`Przeczytaj Ps 42,1-4; 63,1-2; 69,1-4; 102,1-8. Co sprawia wielki ból psalmiście?`

Psalmista jest zaniepokojony nie tylko osobistym i wspólnotowym cierpieniem, ale także, jeśli nie przede wszystkim, pozornym brakiem zainteresowania Boga faktem, iż Jego słudzy przeżywają trudności. Nieobecność Boga jest porównana do intensywnego pragnienia na pustyni (zob. Ps 42,1-4; 63,1-2) i śmiertelnej boleści (zob. Ps 102,3-5). Psalmista czuje się odłączony od Boga i porównuje siebie do samotnych ptaków:

— „Jestem podobny do pelikana na pustyni, jestem jak sowa wśród ruin. Nie śpię i jęczę jak ptak samotny na dachu” (Ps 102,7-8).

Wzmianka o pustyni podkreśla poczucie odłączenia od Boga. Ptak samotny na dachu to taki, który wypadł z gniazda i znajduje się w wielkim niebezpieczeństwie. Psalmista woła do Boga z głębiny, jakby był otoczony przez wielką wodę i tonął w głębokim błocie (zob. Ps 69,1-4; 130,1). Te obrazy przywodzą na myśl ucisk, od którego nie ma ucieczki innej niż Boża interwencja.

`Przeczytaj Ps 10,12; 22,1-2; 27,9; 39,13. Jak psalmista reaguje na pozorną nieobecność Boga?`

To niezwykłe, że psalmiści postanawiają nie milczeć wobec milczenia Boga. Psalmiści całkowicie wierzyli w moc modlitwy kierowanej do żywego i łaskawego Boga. Bóg wciąż istnieje i słyszy, nawet jeśli wydaje się nieobecny. Jest wciąż tym samym Bogiem, który wysłuchiwał ich w przeszłości, więc ufają, że wysłucha ich i teraz.

Okresy milczenia Boga skłaniają psalmistów do zastanowienia nad sobą i poszukiwania Boga przez wyznanie win i pokorne prośby. Wiedzą, że Bóg nie będzie milczał bez końca. Psalmy świadczą o tym, że łączność z Bogiem musi być podtrzymywana bez względu na zaistniałe okoliczności życia.

`Czego możemy się nauczyć z reakcji psalmistów na pozorną nieobecność Boga? Jak reagujesz, gdy wydaje się, że Bóg milczy? Co podtrzymuje twoją wiarę?`