---
title:  Do Dalszego Studium
date:  02/02/2024
---

Podobnie jak to było z psalmistami, lud Boży w każdych czasach zastanawia się, jak „śpiewać pieśń Pana na obcej ziemi?” (Ps 137,4). Nasza wiara w najwyższe panowanie Boga jest czasami poddawana ciężkim próbom, a my zastanawiamy się, czy Bóg rzeczywiście panuje i jest tak mocny i dobry, jak mówi o Nim Pismo Święte.

Biblijna wiara często oznacza niepewność i oczekiwanie oraz ufność i wytrwałość. Niepewność i oczekiwanie — zwłaszcza wobec istnienia zła i pozornej nieobecności Boga — mogą się wydawać nieznośne. Jednak niepewność nigdy nie powinna dotyczyć Boga oraz Jego charakteru opartego na miłości i wiarygodności. Psalmiści mogą być niepewni przyszłości, ale odwołują się do niezawodnej Bożej miłości i wierności (zob. Ps 36,6-11; 89,3.9).

My także mamy podążać za tym przykładem. „Spoglądajcie, wytężając wszystkie siły, wzwyż, ku niebu, a nie w dół, nie ku trudnościom i przeszkodom! Wtedy nigdy nie omdlejecie w drodze. Wkrótce za chmurami ujrzycie, jak Jezus wyciąga ręce, by wam pomóc, a wszystko, co wy musicie uczynić w prostocie wiary, to podać Mu dłoń i dać się prowadzić. Gdy macie ufność, posiądziecie także dzięki wierze w Jezusa nadzieję”15.

Czasy, gdy Bóg ukrywa swoje oblicze, nie podważają skuteczności modlitwy. Przeciwnie, w takich sytuacjach psalmiści badają siebie, wspominają zbawcze dokonania Boga, wyznają Mu winy i kierują do Niego pokorne prośby (zob. Ps 77,11-13; 89,47-53). „Wiara umacnia się w walce ze zwątpieniami i przeciwnymi wpływami. Doświadczenie zdobyte w takich próbach ma większą wartość niż najkosztowniejsze klejnoty”16.

**Pytania Do Dyskusji**

`1. Jakich napięć doświadczali psalmiści z powodu zła? Jakich napięć doświadczyłeś ty z powodu zła i jak uporałeś się z nimi? Jak podtrzymujesz swoją wiarę w takich próbach?`

`2. Gdzie powinniśmy poszukiwać odpowiedzi, gdy nasza wiara jest poddawana próbie albo gdy spotykamy ludzi pod wpływem cierpienia podważających dobroć i moc Boga?`

`3. Jak odpowiadasz na pytanie o istnienie zła w świecie stworzonym i podtrzymywanym przez wszechmocnego i miłującego Boga? Jak prawda o wielkim boju pomaga nam w jakimś stopniu uporać się z tym wyzwaniem?`