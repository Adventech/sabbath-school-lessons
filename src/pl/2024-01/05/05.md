---
title:  Czy Jego obietnica zawiodła?
date:  31/01/2024
---

`Przeczytaj Ps 77. Przez jakie doświadczenie przechodzi psalmista?`

Ps 77 zaczyna się prośbą do Boga o pomoc. Prośba ta jest pełna narzekania i bolesnych wspomnień (zob. Ps 77,1-7). Psalmista całą swoją istotą zwraca się w żalu do Boga. Nie przyjmuje żadnego pocieszania prócz pochodzącego od Boga.

Jednak wspomnienie o Bogu wydaje się pogłębiać boleść psalmisty:

— „Gdy wspominam o Bogu, jęczę” (Ps 77,4).

Hebrajskie słowo hamah (jęczeć) często oznacza szum spienionych wód (zob. Ps 46,4). Podobnie cała istota psalmisty jest w stanie głębokiego wzburzenia i zaniepokojenia.

Dlaczego wspomnienie o Bogu może powodować tak silne poczucie przygnębienia? Seria trudnych pytań wskazuje przyczynę tego bólu i cierpienia (zob. Ps 77,8-10):

— Czy Bóg się zmienił? Czy to możliwe, że odrzucił swoje przymierze?

Ostry kontrast między zbawczymi dokonaniami Boga w przeszłości a pozorną nieobecnością Boga w teraźniejszości sprawia, że psalmista czuje się porzucony przez Boga. Jeśli Bóg się zmienił, to psalmista nie ma nadziei, dlatego stara się nie dopuszczać do siebie tej myśli.

W tym czasie psalmista nie może nawet zasnąć, gdyż Pan mu na to nie pozwala (zob. Ps 77,5). To przywodzi na myśl inne biblijne postacie, których bezsenność została opatrznościowo wykorzystana przez Boga w realizacji Jego zamierzeń (zob. Rdz 41,1-8, Est 6,1; Dn 2,1-3). Długie bezsenne noce sprawiają, że psalmista rozmyśla o zbawczych dokonaniach Pana w przeszłości, ale z nowym postanowieniem (zob. Ps 77,6.11).

Pewność, jaką psalmista otrzymuje od Boga, nie polega na wyjaśnieniu jego osobistej sytuacji, ale raczej potwierdzeniu Bożej wierności i wiarygodności (jak w przypadku Hioba). Psalmista zostaje wezwany do czekania na Pana w wierze i świadomości, że jest On tym samym Bogiem, który w przeszłości dokonywał cudów dla Izraelitów (zob. Ps 77,12-19). Psalmista zdaje sobie sprawę z tego, że „nie widać śladów stóp [Boga]” (Ps 77,20), ale dostrzega Boże prowadzenie nawet w sytuacjach, w których obecność Boga nie jest oczywista dla ludzkich oczu. Psalmista uznaje, że Bóg jest jednocześnie objawiony i ukryty, więc chwali Pana za Jego tajemnicze i suwerenne rządy.

`Pomyśl o sytuacjach w przeszłości, gdy Pan wyraźnie działał w twoim życiu. Jak te wspomnienia pomagają ci uporać się z tym wszystkim, z czym borykasz się obecnie?`