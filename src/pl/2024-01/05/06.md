---
title:  W razie gdyby sprawiedliwi byli kuszeni
date:  01/02/2024
---

`Przeczytaj Ps 37,1.8; 49,6-8; 94,3-7; 125,3. Jakie zmagania przeżywa psalmista?`

Psalmista lamentuje nad doczesnym powodzeniem bezbożnych i tym, jakim wyzwaniem jest ono dla sprawiedliwych. Bezbożnym nie tylko się powodzi, ale czasami otwarcie gardzą oni Bogiem i uciskają bliźnich. Niepokojące jest to, że gdy „berło bezbożnych” (Ps 125,3) panuje nad światem, to berło sprawiedliwych (zob. Ps 45,7) wydaje się upadać. Dlaczego zatem nie poddać się i nie czynić zła, jak inni?

`Przeczytaj Ps 73,1-20.27. Co pozwala psalmiście przetrwać kryzys? Jaki jest koniec tych, którzy pokładają ufność w marnościach? (Zob. także 1 P 1,17).`

Podczas gdy w Ps 73 jego autor skupia uwagę na obecnej nikczemności świata, nie jest w stanie ujrzeć szerszego obrazu z Bożego punktu widzenia. Problem, jaki powodzenie bezbożnych stanowi dla jego wiary, jest przemożny. Jest on przekonany, że jego argument o bezużyteczności wiary znajduje poparcie w rzeczywistości.

Jednak Ps 73 wskazuje, że „to wszystko jest szyderstwem z tych, którzy ignorują pierwszy werset tego psalmu, będący podsumowaniem całego psalmu: »Zaiste, dobry jest Bóg dla tego, kto prawy«”14.

Psalmista zostaje zaprowadzony do świątyni, miejsca najwyższego panowania Boga, gdzie zostaje mu uświadomione, że dzisiaj znamy tylko jeden kawałek układanki, więc powinien wziąć pod uwagę koniec, gdy bezbożni staną przed sądem Bożym. Fakt, że psalmista zrozumiał tę prawdę w świątyni i wyznał swój wcześniejszy błąd, wskazuje na to, że rzeczywistość może być zrozumiana wyłącznie dzięki duchowej przenikliwości, a nie jedynie dzięki ludzkiej logice.

`Dlaczego obietnica Bożego sądu nad światem i wszelkim złem daje nam pocieszenie w czasie, gdy zło panoszy się bezkarnie?`