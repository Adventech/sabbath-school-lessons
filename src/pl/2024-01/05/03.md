---
title:  U wrót śmierci
date:  29/01/2024
---

`Przeczytaj Ps 41,1-5; 88,4-13; 102,4-6.12.24-25. Jakie doświadczenia zostały opisane w tych wersetach? W jakim stopniu utożsamiasz się z nimi?`

Te modlitwy o wybawienie od choroby i śmierci świadczą o tym, że dzieci Boże nie są wolne od cierpienia na tym świecie. Psalmy ukazują trudne położenie psalmistów. Są oni pozbawieni siły, usychają jak trawa, nie są w stanie jeść, stoją na progu śmierci, leżą niczym martwi w grobie, wzbudzają odrazę u swoich przyjaciół, cierpią, są zrozpaczeni, ich skóra przylega do kości.

W wielu psalmach pojawia się założenie, iż Pan dopuścił ucisk z powodu nieposłuszeństwa Izraelitów. Psalmista rozumie, że grzech może pociągać za sobą chorobę, a zatem mówi o przebaczeniu, które następuje przed uzdrowieniem (zob. Ps 41,4-5). Jednak w niektórych psalmach (np. Ps 88 i 102) psalmiści uznają, że lud Boży czasami cierpi niewinnie, choć trudno to zrozumieć.

W Ps 88 psalmista skarży się, że Bóg doprowadził go na skraj przepaści śmierci (zob. Ps 88,7-9). Zwróć uwagę na to, że nawet wśród tego narzekania psalmista wyraża wiarę, gdyż jeśli Pan w swojej najwyższej władzy dopuścił ucisk, to może także uwolnić swoje dziecko od tego ucisku.

Stojąc nad grobem, psalmista wspomina cudowne dokonania Boga — Jego dobroć, wierność i sprawiedliwość (zob. Ps 88,11-13). Choć psalmista czuje się porażony przez Boga, to jednak trzyma się Go. Choć cierpi, to jednak nie zaprzecza Bożej miłości i wie, że Bóg jest jego jedynym ratunkiem. To wskazuje na to, że psalmista, choć doświadcza cierpienia, to jednak dobrze rozumie łaskę Bożą i wie, że jedno nie wyklucza drugiego.

Krótko mówiąc, zarówno to, iż Bóg dopuszcza cierpienie, jak i to, że wyzwala z niego, stanowi przejaw Jego najwyższej władzy. Wiedząc, że Bóg panuje, nabieramy nadziei. Gdy czytamy Ps 88 w świetle cierpienia Chrystusa, podziwiamy głębię Jego miłości, która skłoniła Go do przejścia przez wrota śmierci dla zbawienia człowieka.

`Pomyśl o cierpieniu Jezusa na krzyżu z powodu grzechu. Jak to, że Bóg w Chrystusie cierpiał bardziej niż ktokolwiek z nas, pomaga nam wierzyć nawet wtedy, gdy doświadczamy różnych cierpień i trudności?`