---
title:  Złe dni
date:  28/01/2024
---

`Przeczytaj Ps 74,18-22; 79,5-13. O czym jest mowa w tych wersetach?`

Psalmista starał się przedstawić wielki bój między Bogiem a siłami zła. Wskazał przy tym na niepojętą cierpliwość Boga oraz Jego nieskończoną mądrość i moc.

Problem zła został przedstawiony w Księdze Psalmów przede wszystkim z teologicznego punktu widzenia i nieuchronnie wiąże się z pytaniami dotyczącymi Boga. Zniszczenie Jerozolimy i świątyni jest postrzegane jako wydarzenie dotyczące Boga, gdyż daje okazję poganom do bluźnienia Mu. Boże dziedzictwo (lud Boży) wskazuje na Boże wybranie i Boże przymierze (zob. Pwt 4,32-38; 32,8-9), które nigdy nie zawiodą. Idea Bożego dziedzictwa zawiera także wymiar eschatologiczny, jako że pewnego dnia wszystkie narody staną się dziedzictwem Boga i będą Mu służyć. To, że narody zaatakowały i opanowały Boże dziedzictwo, zagraża spełnieniu tych Bożych obietnic.

Psalmista niewątpliwie uznaje to, że grzechy doprowadziły do zerwania więzi przymierza z Bogiem i ściągnęły na lud Boży poważne konsekwencje (zob. Ps 79,8-9). Przetrwanie Izraelitów zależy wyłącznie od łaskawej interwencji Boga i przywrócenia więzi przymierza przez wymazanie grzechu. Pan jest Bogiem naszego zbawienia i dlatego jest wierny obietnicom swojego przymierza (zob. Ps 79,9).

Jednak ważniejsza niż odmiana losu Izraelitów jest obrona charakteru Boga w oczach świata (zob. Ps 79,9). Jeśli złe czyny narodów nie zostaną ukarane, ludziom będzie się wydawało, że Bóg stracił swoją moc (zob. Ps 74,18-23; 83,17-19; 106,47). Jedynie wtedy, gdy Bóg uratuje swój lud, Jego imię będzie oczyszczone z zarzutów i wywyższone.

Dzisiaj jest podobnie, jak było wówczas. Nasze grzechy i odstępstwa oraz nasza złość nie tylko psują naszą reputację, ale także szkodzą dobremu imieniu Boga, którego wyznajemy. Nasze złe czyny mogą mieć fatalny duchowy wpływ na wydawane przez nas świadectwo i na naszą misję. Nie sposób ocenić, jak wielu ludzi odwróciło się od naszej wiary wskutek niewłaściwego postępowania tych, którzy twierdzą, że wierzą w Niego.

`„Chwała Boga i chwała Chrystusa wiąże się z doskonałością charakteru Jego ludu”13. Jak rozumiesz tę doniosłą prawdę i co powinna ona oznaczać w twoim chrześcijańskim życiu?`