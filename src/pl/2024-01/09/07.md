---
title:  Do Dalszego Studium
date:  01/03/2024
---

Psalmy, będąc modlitwami Chrystusa i o Chrystusie, stanowią wyjątkowe objawienie osoby i pojednawczej służby Chrystusa — Boga z nami (zob. Mt 1,23). Jezus jest Bogiem z nami, gdy w duchowej walce zanosi do Ojca modlitwę wyrażającą poczucie opuszczenia i męki. Jest Bogiem z nami, gdy woła o sprawiedliwość i wybawienie. Jest Bogiem z nami, gdy nie porzuca nas, zagubionych i zrozpaczonych, ale wskazuje nam drogę ku zwycięstwu wiary. On stał się dla nas Wiecznym Kapłanem i Królem, by zbawić nas od wiecznego potępienia z powodu grzechu. W Chrystusie, doskonałym dawidowym Królu, wszystkie uroczyste obietnice Boga dotyczące zbawienia znajdują swoje wypełnienie (zob. 2 Kor 1,20).

Ellen G. White niezwykle trafnie opisała jedność Chrystusa z ludzkością: „Poprzez swoje człowieczeństwo Chrystus dotknął spraw ludzkości; dzięki swej boskości znajdował oparcie w tronie Bożym. Jako Syn Człowieczy dał nam przykład posłuszeństwa. Jako Syn Boży daje nam moc do posłuszeństwa. To Chrystus z krzewu na górze Horeb mówił do Mojżesza:

— »Jestem, który jestem. (...) Tak powiesz do synów izraelskich: ‘Jestem’ posłał mnie do was!« (Wj 3,14).

Była to gwarancja wyzwolenia Izraela. Tak więc gdy przyszedł na podobieństwo człowieka (zob. Flp 2,7), przedstawił się jako Jestem. Dziecię z Betlejem, pokorny i uniżony Zbawiciel, to Bóg, »który objawił się w ciele« (1 Tm 3,16). Do nas zwraca się słowami:

— »Ja jestem dobry pasterz« (J 10,11). »Ja jestem chlebem żywym (…) Ja jestem droga i prawda, i żywot« (J 6,51; 14,6). »Dana mi jest wszelka moc na niebie i na ziemi« Mt 28,18).

— Jestem — oto zapewnienie wszystkich obietnic. — Jestem, nie bójcie się”28.

**Pytania Do Dyskusji**

`1. W jaki sposób Bóg okazał swoją niezachwianą wierność wobec swojego ludu przymierza wbrew ludzkiej niewierności? Jaką pewność daje to walczącym dzieciom Bożym dzisiaj?`

`2. W jaki sposób wyjątkowe i nadrzędne kapłaństwo Chrystusa według porządku Melchisedeka wzmacnia pewność zbawienia ludu Bożego?`

`3. Ewangelie wskazują na to, że liczne mesjańskie obietnice zawarte w psalmach wypełniły się w życiu Jezusa Chrystusa. Jak świadczy to o wiarygodności Słowa Bożego? Dlaczego musimy odrzucić wszelkie odczucia i twierdzenia podważające nasze zaufanie do Słowa Bożego?`

`4. Jaką pociechę niosą nam słowa Chrystusa: „Dana mi jest wszelka moc na niebie i na ziemi” (Mt 28,18)? Jak możemy odnieść tę obietnicę do naszego życiowego doświadczenia?`