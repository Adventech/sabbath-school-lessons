---
title:  Wieczny Król o niezrównanej mocy
date:  28/02/2024
---

`Przeczytaj Ps 2,1-12; 110,1-3; 89,5.14-18; 110,5-6. Czego wersety te uczą o Chrystusie jako Królu?`

Przedstawienie Boga jako Ojca Mesjasza wskazuje na koronację Króla, gdy Król został przyjęty do Bożego przymierza (zob. Ps 2,7; 89,27-29). Ps 2,7 przewiduje zmartwychwstanie Chrystusa i Jego wywyższenie jako nastanie nowego wiecznego przymierza i królewskiego kapłaństwa Chrystusa (zob. Dz 13,33-39; Hbr 1,5; 5,5). Mesjasz zasiada po prawicy Boga jako mający niezrównaną cześć i władzę (zob. Ps 110,1; Dz 7,55-56). „Ponadto zależność między Panem a Pomazańcem (Mesjaszem) sugeruje intencję identyfikowania tego Dawidowego Mesjasza z samym Panem. (...). Jeśli Ten, który zasiada po prawicy, jest Panem, to Pan jest Mesjaszem, a zatem to Jego należy postrzegać jako zasiadającego po prawicy [zob. Ps 110,1.5]”27.

Ostatecznie Chrystus odniesie zupełne zwycięstwo nad swoimi wrogami. Uczynienie nieprzyjaciół podnóżkiem to obraz odzwierciedlający zwyczaj starożytnych królów na Bliskim Wschodzie polegający na postawieniu stopy na karku pokonanego wroga w celu okazania zupełnej dominacji nad nim. Jednak berło Chrystusa nie jest tutaj narzędziem terroru (zob. Ps 2,9; 110,2).

Berło (laska) było pierwotnie insygnium wodzów plemiennych symbolizującym ich przewodnią rolę (zob. Lb 17,17-25). Berło Chrystusa pochodzi z Syjonu, gdyż reprezentuje On lud Syjonu. Jego berło jest symbolem Bożego sądu, który zakończy panowanie zła i rozpocznie niepodzielne panowanie Chrystusa (zob. Ap 2,27; 12,5). Nawet bezbożni królowie otrzymają szansę okazania skruchy i podporządkowania się Mesjaszowi (zob. Ps 2,10-12).

Jeden z wyrazistych opisów ostatecznego zwycięstwa Chrystusa jest zawarty w przedadwentowej scenie w Dn 7. Ukazano tam, iż po tym, jak na sądzie Bożym prawo zostanie „przyznane świętym Najwyższego” (Dn 7,22), Jego królestwo zostanie ustanowione, a królestwo to będzie „królestwem wiecznym” (Dn 7,27). Dzięki ofierze Chrystusa złożonej na krzyżu obietnica Jego królowania jest pewna.

Błogosławieństwo jest obiecane wszystkim, którzy zaufają Prawdziwemu Królowi. Lud Boży będzie się radował najwyższym i sprawiedliwym panowaniem Mesjasza (zob. Ps 2,12; 89,16-18).

`Jak dobrze jest wiedzieć, że ostatecznie dobro zatriumfuje nad złem, sprawiedliwości stanie się zadość, a ból i cierpienie przeminą na zawsze. Jak ta prawda powinna nas wspierać, gdy z ludzkiego punktu widzenia wydaje się nam, że zło zwycięża?`