---
title:  Pełen poświęcenia Boski Pasterz
date:  25/02/2024
---

`Przeczytaj Ps 23,1-6; 28,9; 80,1-2; 78,52-53; 79,13; 100,3. Jak więź Pana z Jego ludem została przedstawiona w tych psalmach?`

Obraz Pana jako Pasterza i ludu Bożego jako owiec Jego pastwiska zwraca uwagę na to, iż Bóg prowadzi swój lud i troszczy się o niego, a wierzący polegają na Bogu, iż zaspokoi ich duchowe potrzeby. Obraz ten sugeruje bliskość między Bogiem i Jego ludem, jako że pasterze żyli przy stadzie i troszczyli się o owce. Pasterskie porównanie podkreśla także i to, iż Boża trzoda należy do Pana z dwóch mocnych powodów — z tytułu stworzenia (zob. Ps 95,6-7; 100,3) i na mocy przymierza (zob. Ps 28,9; Hbr 13,20).

Obraz Boskiego Pasterza, który prowadzi Józefa jak trzodę (zob. Ps 80,1-2), nawiązuje przypuszczalnie do błogosławieństwa udzielonego Józefowi przez Jakuba. W błogosławieństwie tym Jakub mówi o Bogu jako Pasterzu Izraela, a zatem psalm nawiązuje do tej wielkiej obietnicy i tego błogosławieństwa (zob. Rdz 49,24).

Starożytni królowie byli nazywani pasterzami swojego ludu (zob. 2 Sm 5,2). Jednak tylko Bóg w pełni zasługuje na ten tytuł, gdyż większość ludzkich królów nie dorastała do takiego miana. Jedynie Jezus Chrystus jest prawdziwym Dobrym Pasterzem ludu Bożego.

`Przeczytaj J 10,11-15. Co Jezus powiedział o sobie jako Dobrym Pasterzu?`

Ścisła więź między Boskim Pasterzem i Jego trzodą jest zauważalna przez to, iż owce znają głos Pasterza (zob. J 10,4.27). Aż do dziś pasterze na Bliskim Wschodzie rozdzielają stada po prostu, wołając swoje owce, które rozpoznają głos pasterza i podążają za nim.

Czasami Boża trzoda cierpi z powodu rozmaitych ucisków, które bywają postrzegane jako przejawy Bożego niezadowolenia i odrzucenia. Jednak Dobry Pasterz nigdy nie opuszcza swoich zabłąkanych owiec, ale poszukuje ich i ratuje je. Jest to przejmujący obraz więzi Boga z Jego ludem. Dobry Pasterz jest gotowy oddać życie za swoje owce (zob. J 10,11.15) i paradoksalnie stać się Ofiarnym Barankiem dla nich (zob. J 1,29). Jezus powiedział także, że ma inne owce, które jeszcze są poza Jego owczarnią, ale wezwie je do swojego stada (zob. J 10,16).

`W jaki sposób na co dzień i praktycznie możesz korzystać z tego, co zostało nam obiecane dzięki temu, że Jezus jest naszym Dobrym Pasterzem?`