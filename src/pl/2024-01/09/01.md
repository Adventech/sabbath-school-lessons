---
title:  Błogosławiony, który przychodzi w imieniu Pana
date:  24/02/2024
---

### Studium Bieżącego Tygodnia
Ps 23,1-6; J 10,11-15; Ps 22,1-32; 89,28-33; Kol 1,16; Ps 2,1-12; Hbr 7,20-28.

> <p>Tekst Pamięciowy</p>
> „Kamień, który odrzucili budowniczowie, stał się kamieniem węgielnym. Przez Pana się to stało i to jest cudowne w oczach naszych” (Ps 118,22-23).

Psalmy świadczą o osobie i dziele Chrystusa. Odnoszą się do niemal wszystkich przejawów Jego dzieła w planie zbawienia. Życie i dzieło Chrystusa są na różne sposoby zapowiedziane w psalmach, nierzadko z nadzwyczajną precyzją.

Psalmy poruszają między innymi takie tematy jak: boskość Chrystusa, Jego synostwo, Jego posłuszeństwo, Jego gorliwość związaną z Bożą świątynią, Jego tożsamość jako Dobrego Pasterza, wydanie Go, Jego cierpienie, Jego kości nie zostaną złamane oraz Jego śmierć, zmartwychwstanie, wniebowstąpienie, kapłaństwo i królowanie. Wszystko to zostało przepowiedziane na wiele wieków przed przyjściem Jezusa Chrystusa na świat w ludzkim ciele.

Nic dziwnego, że mówiąc o swojej działalności, Jezus przywoływał Księgę Psalmów podczas rozmowy z uczniami w drodze do Emaus (zob. Łk 24,44). Między innymi na podstawie tej księgi wykazał im, kim On jest.

Niektóre psalmy, które mają swoje wypełnienie w Chrystusie to: Ps 24, 45, 72 i 101 (mówiące o idealnym Królu i Sędzim) oraz Ps 88 i 102 (modlitwy za cierpiącego Sługę Bożego).

We wszystkich psalmach — w lamentacjach, dziękczynieniach, uwielbieniach oraz wołaniach o sprawiedliwość i ratunek kierowanych przez psalmistów — słyszymy echo modlitwy Chrystusa o zbawienie świata.