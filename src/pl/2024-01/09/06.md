---
title:  Wieczny Kapłan według porządku Melchisedeka
date:  29/02/2024
---

`Przeczytaj Ps 110,4-7. W jakim sensie kapłaństwo Chrystusa jest wyjątkowe i jakiej nadziei dla nas możemy upatrywać w Jego niebiańskim kapłaństwie?`

Bóg daje Mesjaszowi wieczne królowanie (zob. Ps 110,1-3) i najwyższe kapłaństwo według porządku Melchisedeka (zob. Ps 110,4-7). Swoje słowo Pan pieczętuje uroczystą obietnicą (zob. Hbr 6,17). Przyrzeczenie Boga, iż na pewno da nam doskonałego Kapłana, stanowi oznakę Jego łaski. Ludzkie grzechy i otwarte bunty stale prowokują Boga do odrzucenia Jego ludu, ale Boże przyrzeczenie jest niezmienne i gwarantuje łaskę Bożą uwalniającą skruszonych ludzi od sądu (zob. Wj 32,14; Ps 106,45).

Boża przysięga wprowadza nowy element do przymierza Dawidowego, oznajmia bowiem, że Mesjasz jest nie tylko Królem, ale także i Kapłanem (zob. Ps 110,4). Królowie izraelscy nigdy nie mogli pełnić funkcji lewickich kapłanów (zob. Lb 8,19; 2 Krn 26,16-21). Gdy Pismo Święte wspomina o składaniu ofiar przez królów czy lud, wskazuje, że przynosili oni ofiary do kapłanów, a ci je składali w ich imieniu. Ps 110 odróżnia Mesjasza-Króla od królów i kapłanów izraelskich. Wieczne kapłaństwo Chrystusa jest wzorowane na kapłaństwie Melchisedeka, który był królem Salemu (Jerozolimy) i jednocześnie kapłanem Boga Najwyższego (zob. Rdz 14,18-20). Stary Testament nigdy nie mówi o królu Dawidzie czy innym izraelskim królu jako posiadającym funkcję kapłańską według porządku Melchisedeka. Inaczej jest tylko w Ps 110 i to wyłącznie w stosunku do Mesjasza. Psalm ten mówi o szczególnym Królu-Kapłanie w dziejach ludu Bożego.

`Przeczytaj Hbr 7,20-28. Co wynika z najwyższego kapłaństwa Chrystusa?`

Będąc jednocześnie Boskim Królem i Wiecznym Kapłanem, Chrystus posiada jedyną w swoim rodzaju wyższość nad ludzkimi kapłanami i królami. Jego wyższość jest dla nas źródłem nadziei. Chrystus podtrzymuje najwyższe przymierze oparte na Bożej przysiędze, a nie ludzkich deklaracjach. Jest Sługą Niebiańskiej Świątyni. Jego kapłaństwo nie jest narażone z powodu grzechu czy śmierci, jak to się dzieje w przypadku ludzkich kapłanów, a zatem On wstawia się za swoim ludem i zbawia go na zawsze. Pojednawcze dzieło Chrystusa jako doskonałego i współczującego Kapłana daje Jego ludowi trwałą pewność pozostawania w obecności Boga (zob. Hbr 6,19-20). Królewskie kapłaństwo Chrystusa usunie panowanie zła nie tylko z ludzkich serc, ale także i ze świata. On dochowa obietnicy zapisanej w Ps 2, iż każdy naród i każdy władca zostaną poddani królewskiemu sądowi Jezusa Chrystusa (zob. Ps 2,6-9; 110,1-2.5-6). Niezrównane królewskie kapłaństwo Jezusa domaga się od nas zupełnego posłuszeństwa i zaufania.