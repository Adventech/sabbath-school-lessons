---
title:  Na zawsze wierny swemu przymierzu
date:  27/02/2024
---

`Przeczytaj Ps 89,28-33.39-47; 132,10-12. Czego dotyczy przymierze Boga z Dawidem? Co wydawało się zagrażać temu przymierzu?`

Przymierze Boga z Dawidem zawiera obietnicę wiecznego wsparcia rodu Dawida i powodzenia ludu Bożego (zob. 2 Sm 7,5-16; Ps 89,1-5.20-38; 132,12-18). Trwałość tego przymierza była oparta na uroczystej obietnicy Boga oraz wierności króla wobec Boga. Jednak nawet pobożni królowie, tacy jak Dawid, nie zawsze byli wierni Panu. W Ps 89 psalmista lamentuje nad trudną rzeczywistością, która wydaje się wskazywać, że wspaniałe obietnice przymierza Boga z Dawidem zostały zaprzepaszczone. Czyżby Izraelici zostali na zawsze odrzuceni przez Boga? Odpowiedź brzmi oczywiście:

— Nie!

Owszem gniew Boga jest wyrazem Jego sądu (zob. Ps 38,2; 74,1). Jednak gniew ten nie trwa wiecznie, gdyż wieczna miłość Boga przebacza ludziom grzechy, gdy ci okazują skruchę. Jednak póki gniew trwa, Bóg okazuje poważne niezadowolenie ze swojego błądzącego ludu. Izraelici odczuwają gorzkie skutki swojego nieposłuszeństwa i uświadamiają sobie ciężar swoich grzechów (zob. Ps 89,39-47). Jednak pytają: „Dopóki, Panie?” (Ps 89,47), odwołując się przy tym do przemijającej natury Bożego gniewu. Odnowiona nadzieja wypływa z nowego zapewnienia Bożej wierności — pamiętania o Jego łasce (zob. Ps 89,48.51).

Krótko mówiąc, choć ludzka strona przymierza zawiodła, to jednak wierzący mogą polegać na obietnicy niezmiennych Bożych zamierzeń realizowanych przez Mesjasza, który ucieleśnia sprawiedliwość oraz zbawienie Izraela i całego świata. Ostatecznie Bóg zwycięży, a Jego wieczne królestwo będzie istnieć bez końca — nie tylko ze względu na Jezusa, ale także ze względu na lud Boży.

Jezus Chrystus jest Synem Dawida, Mesjaszem (zob. Mt 1,1; Hbr 1,8). Został nazwany „pierworodnym wszelkiego stworzenia” (Kol 1,15), co nawiązuje do Ps 89,28, gdzie Dawid, jako typ Chrystusa, jest nazwany pierworodnym Boga: „Ja zaś uczynię go pierworodnym, najwyższym wśród królów ziemi”.

Tytuł pierworodnego nie wyraża biologicznego statusu Dawida, jako że był on ósmym synem swojego ojca (zob. 1 Sm 16,10-11). Podobnie jest z Jezusem. Ten tytuł oznacza Jego szczególne wyróżnienie i autorytet (zob. Kol 1,16.20-22). Bóg uczynił Jezusa Najwyższym Królem nad całym światem, gdy wzbudził Go z martwych (zob. Dz 2,30-31).

`Przeczytaj Kol 1,16.20-22. Czego wersety te uczą o Jezusie i Jego dokonaniach dla nas? Jaką obietnicę dla siebie w nich dostrzegasz?`