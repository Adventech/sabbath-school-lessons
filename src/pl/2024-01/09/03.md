---
title:  Cierpiący Mesjasz
date:  26/02/2024
---

`Przeczytaj Ps 22,1-32; 118,22. Jak Mesjasz został potraktowany przez tych, których przyszedł zbawić?`

Wiele psalmów wyraża głęboko negatywne odczucia skrajnego opuszczenia cierpiącego Mesjasza (zob. np. Ps 42,1-12; 88,1-19; 102,1-29). Ps 22 jest bezpośrednim proroctwem mesjanistycznym, jako że liczne szczegóły tego psalmu nie znajdują historycznego odzwierciedlenia w życiu Dawida, ale idealnie pasują do okoliczności męki i śmierci Jezusa Chrystusa. Jezus na krzyżu modlił się słowami Ps 22,2 (zob. Mt 27,46).

Duchowa męka Chrystusa spowodowana odłączeniem od Ojca wskutek przyjęcia przez Chrystusa grzechów całej ludzkości może zostać zmierzona jedynie głębią Ich bliskości, a właściwie jedności nieznajdującej odpowiedniego porównania (zob. J 1,1-2; 10,30). Jednak nawet tak głębokie i niepojęte cierpienie nie mogło rozerwać jedności istniejącej między Ojcem i Synem. W swoim poczuciu osamotnienia Chrystus bezwarunkowo ufał Ojcu wbrew najgłębszej rozpaczy, jaką odczuwał.

„Na Chrystusa jako naszego Orędownika i Poręczyciela złożone zostały nieprawości nas wszystkich. Został uznany za przestępcę, aby odkupić nas od potępienia przez prawo. Wina wszystkich potomków Adama uciskała Jego serce. Gniew Boży przeciw grzechowi — groźny przejaw Jego niezadowolenia z powodu nieprawości — wypełnił duszę Jego Syna przerażeniem”26.

Groźne zwierzęta — silne byki, ryczące lwy i dzikie psy — symbolizują okrucieństwo i wrogość ludzi wobec Chrystusa porównanego do bezbronnego i bezradnego robaka w ostatnich godzinach Jego życia. Ze zdumiewającą trafnością Ps 22 przytacza złośliwe komentarze tłumu szydzącego z Jezusa oraz Jego słowa skierowane do Ojca (zob. Ps 22,2.9; Mt 27,43). Dostarcza także informacji, iż oprawcy rozdzielili między siebie Jego ubiór (zob. Ps 22,19; Mt 27,35). Ci wszyscy ludzie nie rozumieli, że ten robak, którego, jak sądzili, zgnietli, stanie się Kamieniem Węgielnym niebiańskiej świątyni i jej Solidnym Fundamentem (zob. Ps 118,22).

Odrzucony Mesjasz stał się Źródłem Zbawienia dla ludu Bożego, co zostało potwierdzone przez Jego zmartwychwstanie (zob. Mt 21,42; Dz 4,10-12). Chrystus wycierpiał odrzucenie ze strony ludzi, ale Bóg uwielbił swego Syna, czyniąc Go żywym Kamieniem Węgielnym Bożej duchowej świątyni (zob. Ef 2,20-22; 1 P 2,4-8). Dla tych, którzy odrzucą ten Kamień, jedyny Boży środek zbawienia, stanie się On Sędzią (zob. Iz 8,14; Mt 21,44).

`Jezus na krzyżu zapłacił osobiście karę za każdy grzech popełniony kiedykolwiek przez ludzi. Jak to, że cierpiał także za ciebie, wpływa na twoje życie tu i teraz. Dlaczego powinieneś postrzegać grzech jako coś wstrętnego?`