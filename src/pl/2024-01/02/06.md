---
title:  Odnów nas
date:  11/01/2024
---

`Przeczytaj Ps 60,1-7. W jakiej sytuacji psalm ten byłby odpowiednią modlitwą? Jak możemy korzystać z psalmów lamentacyjnych nawet w radosnych okresach życia?`

Psalmy lamentacyjne są zazwyczaj rozumiane jako modlitwy ludzi żyjących w trudnych czasach oraz doświadczających fizycznego, psychicznego i duchowego ucisku.

Nie znaczy to, że powinniśmy unikać takich psalmów w dobrych czasach. Możemy się uczyć z psalmów w każdym czasie — nie tylko wtedy, gdy ich słowa dokładnie korespondują z naszym aktualnym doświadczeniem. Tak więc psalmy lamentacyjne są dobrą lekturą także dla tych wierzących, którzy żyją w pokoju, dostatku i zdrowiu.

Po pierwsze uświadamiają nam one, że cierpienie jest częścią ludzkiej egzystencji jako takiej i spotyka zarówno sprawiedliwych, jak i bezbożnych. Psalmy zapewniają nas o Bożym panowaniu oraz dają siłę i determinację w trudnych chwilach. Także w tym psalmie autor opisuje, jak w trudnej sytuacji: „Wstrząsnąłeś ziemią, rozdarłeś ją” (Ps 60,4), pokłada całkowitą nadzieję w Bożym ratunku.

Po drugie psalmy lamentacyjne uczą nas współczucia dla cierpiących. Wyrażając radość i wdzięczność dla Boga, zwłaszcza publicznie, musimy pamiętać o tych, którym gorzej się powodzi. Być może nam żyje się dobrze, ale z pewnością znamy ludzi, którzy dotkliwie cierpią. Modlitwa oparta na takich psalmach pomaga nam nie zapominać o tych, którzy doświadczają trudności. Psalmy mają w nas budzić współczucie dla bliźnich i pragnienie służenia cierpiącym tak, jak służył im Jezus.

„Nasz świat jest wielkim szpitalem, ale Chrystus przyszedł, aby uzdrowić chorych i ogłosić wyzwolenie więźniom szatana. Jezus sam w sobie był zdrowy i silny. Udzielał swego życia chorym, nieszczęśliwym i opętanym przez demony. Nie odwrócił się od żadnego z tych, którzy przyszli do Niego, aby otrzymać Jego uzdrawiającą moc. Wiedział, że ci, którzy prosili Go o pomoc, sami sprowadzili na siebie chorobę, ale nie odmawiał im uzdrowienia. A gdy moc Chrystusa wlewała się w te biedne dusze, one uświadamiały sobie grzech i wiele z nich zostało uzdrowionych zarówno z chorób duchowych, jak i fizycznych. Ewangelia wciąż posiada tę samą moc, dlaczego więc dzisiaj nie moglibyśmy doświadczać tych samych jej skutków?”4.

`Czy znasz kogoś, kto potrzebuje nie tylko twoich modlitw, ale także twojej służby mającej na celu niesienie mu ulgi w cierpieniu? Jak możesz pomóc takim ludziom?`