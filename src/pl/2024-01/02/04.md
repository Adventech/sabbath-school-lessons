---
title:  Psalm utrapienia i rozpaczy
date:  09/01/2024
---

Modlitwa oparta na psalmach pozwala modlącym się nie tylko wyrażać ich modlitwy swobodniej. Psalmy stanowią odniesienie dla ich doświadczenia zgodne z Bożymi standardami i pomagają przetrwać trudne chwile dzięki nadziei i pewności Bożej obecności.

`Przeczytaj Ps 22. Czego możemy się nauczyć z tego psalmu o ufaniu Bogu wbrew przeżywanemu cierpieniu?`

Słowa zawarte w Ps 22,2 mogą pomóc cierpiącym ludziom wyrazić ich ból i poczucie osamotnienia:

— „Boże mój, Boże mój, czemuś mnie opuścił...? Czemuś tak daleki od wybawienia mego, od słów krzyku mojego?”.

Słowa te stały się szeroko znane wśród chrześcijan, gdyż Jezus wypowiedział je na krzyżu, co świadczy, jak ważną rolę odgrywały psalmy w Jego życiu (zob. Mt 27,46).

Jednak nawet wśród cierpienia i prób psalmista wypowiada następujące słowa:

— „Będę opowiadał imię twoje braciom moim, będę cię chwalił pośród zgromadzenia” (Ps 22,23).

Innymi słowy, choć te myśli mogły nie odzwierciedlać aktualnego dylematu autora psalmu, to jednak wyrażał on swoją wiarę w Boga i twierdził, że bez względu na wszystko będzie Go chwalił.

To znaczy, że dając nam słowa, którymi możemy się modlić, psalmy uczą nas wznosić wzrok ponad naszą aktualną sytuacją i przez wiarę ujrzeć czas, gdy nasze życie zostanie odnowione dzięki łasce Bożej.

Tak więc korzystanie z psalmów podczas modlitwy otwiera przed czcicielami Boga nowe duchowe horyzonty. Psalmy pozwalają wyznawcom Boga wyrażać ich uczucia i poglądy, ale nie pozostawiają ich w stanie, w jakim się obecnie znajdują. Prowadzą ich do porzucenia ciężaru bólu, rozczarowania, gniewu i rozpaczy przed Bogiem i zaufania Mu bez względu na okoliczności.

Przejście od narzekania do uwielbienia zauważalne w wielu psalmach wyraźnie świadczy o duchowej przemianie, jakiej wierzący doświadczają, gdy w modlitwie przyjmują łaskę Bożą i doznają pocieszenia.

`Jak możemy się nauczyć wznosić wzrok ponad nasze bieżące trudności i ufać Bożej dobroci bez względu na to, co nas obecnie spotyka?`