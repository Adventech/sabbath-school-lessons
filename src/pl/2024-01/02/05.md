---
title:  Od rozpaczy do nadziei
date:  10/01/2024
---

Wszyscy doświadczyliśmy trudnych chwil, gdy wydawało się nam, że Bóg jest daleko od nas. W takich chwilach wszystkich nas nachodzi myśl: Jak Bóg mógł do tego dopuścić?

Psalmiści, ludzie tacy jak my, z pewnością także doświadczyli czegoś takiego. Owszem, czasami trudności są spowodowane naszymi grzechami, ale bywa, że cierpimy niesprawiedliwie i czujemy, że nie zasługujemy na to, co nas spotyka. Zapewne każdy z nas doświadczył czegoś takiego.

`Przeczytaj Ps 13. Jakie dwa nastroje możesz wyróżnić w tym psalmie? Jaka decyzja spowodowała radykalną zmianę w nastawieniu psalmisty?`

— „Dopókiż, Panie, będziesz mnie stale zapominał? Dopókiż zakrywać będziesz oblicze swoje przede mną?” (Ps 13,2).

Choć postawa wyrażona w tych słowach może się wydawać niewłaściwa, kto z nas nigdy nie poczuł czegoś podobnego? (Czy Bóg kiedykolwiek zapomina o nas?).

Tak więc Ps 13 wskazuje nam, jak możemy uniknąć innego powszechnie zdarzającego się błędu — skupiania się w modlitwie na nas samych i naszych problemach. Ten psalm może zmienić nasze modlitwy, ucząc nas doceniać wierną i niezmienną naturę działania Boga dla Jego ludu.

Choć psalm zaczyna się od narzekania i skargi, to jednak nie kończy się w ten sposób. I to jest najważniejsze.

Ów psalm prowadzi nas do świadomego wyboru zaufania odkupieńczej mocy Boga (zob. Ps 13,6), tak iż nasz lęk i niepokój (zob. Ps 13,1-5) mogą stopniowo ustąpić pod wpływem Bożego zbawienia, a my możemy zacząć doświadczać zmiany od narzekania do uwielbienia, od rozpaczy do nadziei (zob. Ps 13,6).

Jednak samo powtarzanie słów psalmów z niewielkim pojmowaniem ich znaczenia nie doprowadzi do prawdziwej przemiany, jakiej mają one dokonać. Modląc się słowami psalmów, powinniśmy prosić, by Duch Święty uzdolnił nas do postępowania, jakie jest wskazane w psalmach. Psalmy są Słowem Bożym, które nie tylko dostarcza wiedzy, ale także zmienia charaktery i postępowanie wierzących. Dzięki łasce Bożej obietnice zawarte w psalmach spełniają się w życiu wierzących. To znaczy, że mamy pozwolić Słowu Bożemu kształtować nas zgodnie z wolą Bożą i jednoczyć nas z Chrystusem, który w doskonały sposób ukazał nam wolę Boga wobec nas, a jako ucieleśniony Syn Boży także posługiwał się psalmami.

`Jak trudne życiowe doświadczenia przybliżają nas do Boga? Dlaczego mogą też odpychać nas od Niego, jeśli nie jesteśmy dość ostrożni?`