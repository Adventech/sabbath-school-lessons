---
title:  Do Dalszego Studium
date:  12/01/2024
---

Ellen G. White opisała psalmy pokutne Dawida (np. Ps 51) jako słowa jego duszy i modlitwy ilustrujące prawdziwy smutek z powodu grzechu5. Zachęcała współwierzących do uczenia się na pamięć fragmentów psalmów przypominających o Bożej obecności w ich życiu. Nawiązywała do praktyki Jezusa śpiewania psalmów w chwilach pokus i lęków. Napisała: „Jakże często się zdarza, iż święta pieśń pochwalna zdejmuje pieczęć z zakamarków duszy i wyzwala uczucie skruchy, żalu i wiary, nadziei, miłości i szczęścia. (...). W rzeczywistości pieśń jest w dużym stopniu modlitwą”6. Gdy modlimy się słowami psalmów lub śpiewamy je, nabieramy wytrwałości, odwagi, śmiałości i nadziei, jakie były udziałem psalmistów. Psalmy zachęcają nas do kontynuowania duchowej podróży i uświadamiają nam, że nie jesteśmy sami. Inni ludzie podobni do nas przeszli przez trudne chwile i zwyciężyli dzięki łasce Bożej. Jednocześnie psalmy ukazują nam przebłyski żarliwego wstawiennictwa Chrystusa za nas, ucząc, że On zawsze żyje, by wstawiać się za nami (zob. Hbr 7,25).

Korzystanie z psalmów podczas modlitwy i nabożeństwa sprawia, że społeczność wierzących uświadamia sobie pełny zakres ludzkiego doświadczenia oraz uczy wierzących zaangażowania w różne elementy tego doświadczenia w ramach nabożeństwa. Psalmy są bosko-ludzkimi modlitwami i pieśniami. Dlatego stałe uwzględnianie ich w nabożeństwie prowadzi społeczność wierzących do skupienia uwagi na woli Boga i Jego potężnej uzdrawiającej łasce7.

**Pytania Do Dyskusji**

`1. Dlaczego spontaniczne i niezaplanowane modlitwy nie są jedynymi autentycznymi modlitwami? Jak nasza praktyka modlitewna może być wzbogacana przez psalmy, czyli biblijne modlitwy?`

`2. Jak psalmy mogą wzbogacać nasze doświadczenie wspólnotowej modlitwy? Podczas wspólnego studium biblijnego omówcie praktyczne sposoby, dzięki którym twój zbór może w większym stopniu korzystać z psalmów podczas nabożeństwa.`

`3. Co psalmy mówią o złożoności ludzkiej drogi wiary oraz mocy uzdrawiającej łaski Bożej?`