---
title:  Korzystanie z psalmów podczas modlitwy
date:  07/01/2024
---

`Przeczytaj Ps 105,5; Kol 3,16; Jk 5,13. Jakie jest miejsce Księgi Psalmów podczas chrześcijańskiego nabożeństwa?`

Prostym sposobem na wprowadzenie psalmów w nasze codzienne życie jest poświęcenie czasu każdego dnia na ich czytanie, począwszy od Ps 1, w kolejności takiej, w jakiej zostały one umieszczone w Księdze Psalmów. Innym sposobem jest czytanie psalmów odpowiadających naszej aktualnej sytuacji, a zatem z uwzględnieniem ich charakteru. Pod tym względem psalmy dzielą się na: osobiste lamentacyjne, zbiorowe lamentacyjne, dziękczynne, hymny/pieśni, pokutne/skruchy, mądrościowe (związane z poszukiwaniem Bożej mądrości i kierownictwa), historyczne, wyrażające gniew oraz pielgrzymkowe. W bieżącym kwartale przyjrzymy się wielu z tych psalmów, studiując także ich kontekst.

Jak powinniśmy czytać Księgę Psalmów?

Po pierwsze przeczytaj psalm z zastanowieniem, a potem módl się. Rozmyślanie nad psalmem obejmuje rozważenie szeregu jego cech, w tym sposobu, w jaki psalmista zwraca się do Boga oraz intencji przyświecającej modlitwie. Rozważ, jak twoja sytuacja nawiązuje do doświadczenia psalmisty i jak dany psalm może pomóc ci wyrazić twoje doświadczenie. Będziesz zdumiony tym, jak często będziesz w stanie utożsamić się z tym, co czytasz.

Jeśli coś w psalmie jest wyzwaniem dla ciebie, rozważ na przykład to, czy psalm koryguje twoje aktualne fałszywe nadzieje na coś, co jest twoją ułudą. Rozważ przesłanie psalmu w świetle osoby i zbawczego dzieła Chrystusa oraz nadziei na wieczną przyszłość oferowaną nam przez Niego. Jak wiemy, a przynajmniej powinniśmy wiedzieć, zawsze dobrze jest patrzeć na wszystko, co czytamy w Biblii, w świetle Chrystusa i Jego ofiary na krzyżu.

Przyjrzyj się także nowym motywacjom do modlitwy zawartym w psalmie i rozważ ich znaczenie dla ciebie, Kościoła i świata. Proś Boga, by wszczepił swoje Słowo w twoje serce i twój umysł. Jeśli psalm odpowiada sytuacji kogoś, kogo znasz, wstaw się w modlitwie za tę osobę. Psalmy obejmują tak wiele dziedzin życia i życiowych sytuacji, iż możemy czerpać z ich bogactwa, czytając i przyswajając to, co Bóg mówi do nas za ich pośrednictwem.

`Co znaczy zdanie: „Słowo Chrystusowe niech mieszka w was obficie” (Kol 3,16)? Dlaczego czytanie Biblii jest pierwszym i najważniejszym krokiem w tym duchowym doświadczeniu?`