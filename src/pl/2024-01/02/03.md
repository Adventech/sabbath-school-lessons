---
title:  Zaufanie w trudnych czasach
date:  08/01/2024
---

Wszyscy chrześcijanie znają trudy życia, rozpacz i cierpienie, bo ich doświadczają. W takich sytuacjach zastanawiamy się, co czyni Bóg i dlaczego dopuszcza, by spotykały nas nieszczęścia. Psalmiści przeszli przez coś podobnego. Dzięki Bożemu natchnieniu opisali te doświadczenia dla naszego pouczenia.

`Przeczytaj Ps 44. Co mówi nam ten psalm i dlaczego jest ważny dla wierzących we wszystkich czasach?`

Wybór psalmów używanych podczas nabożeństwa często odzwierciedla rodzaj nastrojów i słów wyrażanych w naszych wspólnotowych modlitwach. Czasami wybór ten może odzwierciedlać naszą niezdolność czy niechęć do odnoszenia się do mrocznych realiów życia. Choć czasami możemy czuć się tak, jakby Bóg traktował nas niesprawiedliwie, zwłaszcza gdy dotyka nas cierpienie, to jednak sądzimy, że nie byłoby rzeczą stosowną wyrażanie takich myśli podczas publicznego nabożeństwa, a nawet w osobistej modlitwie.

Tego rodzaju rezerwa może powodować, że rozmijamy się z ważną częścią nabożeństwa. Nieumiejętność szczerego i otwartego wyrażenia naszych odczuć i poglądów przed Bogiem w modlitwie nierzadko skazuje nas na tyranię naszych emocji. Pozbawia nas też ufności i wiary, z jakimi powinniśmy przychodzić do Boga. Korzystanie z psalmów podczas modlitwy daje nam sporą dozę pewności, że gdy modlimy się i oddajemy cześć Bogu, nie będziemy się uciekać do cenzurowania naszego doświadczenia i zaprzeczania naszym spostrzeżeniom i odczuciom.

Na przykład Ps 44 może pomóc czcicielom Boga swobodnie i stosownie wyrazić ich doświadczenie związane z cierpieniem niewinnych. Modlitwa oparta na psalmach pomaga ludziom doświadczać wolności wypowiedzi w modlitwie. Psalmy mogą nam poddawać słowa, których nie potrafimy znaleźć albo obawiamy się wypowiedzieć:

— „Serce nasze nie odwróciło się od ciebie, a kroki nasze nie zeszły ze ścieżki twojej. Rozbiłeś nas tam, gdzie grasują szakale, i okryłeś nas cieniem śmierci” (Ps 44,19-20).

Zwróć uwagę, jak zaczyna się Ps 44. Jego autor mówi o tym, że w przeszłości Bóg dokonał wielkich rzeczy dla swojego ludu. W ten sposób wyraża on ufność wobec Boga, zamiast polegać na swoim orężu (zob. Ps 44,7).

Tak czy inaczej, ucisk zawsze był udziałem ludu Bożego. Lista biadań i lamentów jest długa i bolesna. Jednak nawet w tej ponurej rzeczywistości psalmista woła do Boga o ratunek:

— „Wyzwól nas dla łaski swojej!” (Ps 44,27).

Mimo ucisku psalmista wie, że Bóg istnieje i miłuje swoich wiernych.

`Jak wspominanie Bożej obecności w minionym okresie pomaga nam radzić sobie w czasie ucisku, gdy może się nam wydawać, że Bóg nas opuścił?`