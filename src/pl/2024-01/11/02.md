---
title:  Lepszy jest dzień w przedsionkach Twoich niż gdzie indziej tysiąc
date:  10/03/2024
---

`Przeczytaj Ps 84,2-5. Dlaczego psalmista pragnie przebywać w świątyni?`

Psalmista wzdycha i omdlewa z tęsknoty, by przebywać stale w świątyni i być blisko Boga na zawsze (zob. Ps 84,2-3). Obecność Żywego Boga (zob. Ps 84,3) czyni świątynię szczególnym miejscem. W świątyni czciciele mogą „oglądać piękno Pana” (Ps 27,4; zob. także Ps 63,3) i nasycić się dobrami domu Bożego (zob. Ps 65,5). W Ps 84 niezrównane szczęście jest osiągane w więzi z Bogiem, na którą składają się oddawanie Mu chwały (zob. Ps 84,5), znajdowanie siły w Nim (zob. Ps 84,6) oraz pokładanie zaufania w Nim (zob. Ps 84,13). Świątynia jest miejscem, w którym ta więź z Bogiem jest podtrzymywana przez oddawanie Mu czci oraz wspólnotę z innymi wierzącymi. Żywa obecność Boga w świątyni daje Jego czcicielom przedsmak Bożego królestwa chwały i życia wiecznego.

`Przeczytaj Ps 84,6-13. Kto jeszcze może doświadczać błogosławieństwa w świątyni?`

Boże błogosławieństwa zostały opisane jako promieniujące ze świątyni. Są zsyłane przede wszystkim na tych, którzy służą w świątyni (zob. Ps 84,5), a następnie na pielgrzymów przybywających do świątyni (zob. Ps 84,6-11). I wreszcie docierają one aż na krańce ziemi. Oczekiwanie na spotkanie z Bogiem w świątyni wzmacnia wiarę pielgrzymów (zob. Ps 84,8). Podczas gdy siły zwykłych podróżujących słabną w wyniku męczącej podróży, siły pielgrzymujących do świątyni zwiększają się w miarę przybliżania się do niej.

Nawet fizycznie oddalone od świątyni dzieci Boga noszą znak Jego świątyni, prowadząc godne życie (zob. Ps 84,12), które cechuje sprawiedliwych wkraczających do świątyni Pańskiej (zob. Ps 15,1-2). Pan jest nazwany słońcem, co wskazuje na to, że błogosławieństwa ze świątyni, na kształt promieni słonecznych, sięgają po krańce ziemi (zob. Ps 84,12). Tak więc ci, którzy trwają w Bogu przez wiarę, otrzymują Jego łaskę, bez względu na to, gdzie się znajdują.

`Przeczytaj Ap 21,3. Jaka nadzieja odzwierciedlona w ziemskiej świątyni jest nam ukazana w tym wersecie? Jak możemy dzisiaj wyobrazić sobie, czym będzie to doświadczenie?`