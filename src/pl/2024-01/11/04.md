---
title:  Syjon domem dla wszystkich narodów
date:  12/03/2024
---

`Przeczytaj Ps 87,1-2. Co czyni Syjon tak szczególnym miejscem?`

Ps 87 jest pieśnią opiewającą Syjon jako miasto szczególnie wybrane i umiłowane przez Boga. Na górze Syjon znajdują się fundamenty Bożej świątyni (zob. Ps 2,6; 15,1). Ostatecznie Syjon będzie się wznosił ponad wszystkimi górami, co oznacza, że Bóg będzie panował nad całym światem (zob. Ps 99,2; Iz 2,2; Mi 4,1). Ps 87 mówi o Syjonie jako górach, by podkreślić jego majestat (zob. Ps 133,3). Bóg miłuje „bramy Syjonu (…) bardziej niż wszystkie siedziby Jakuba” (Ps 87,2), co podkreśla wyższość Syjonu nad wszystkimi miejscami w Izraelu, gdzie odbywały się zgromadzenia ludu Bożego w przeszłości, takimi jak Sylo i Betel. Tak więc psalm potwierdza, że autentyczne oddawanie czci Bogu to takie, które odbywa się w wybranym przez Niego miejscu i we wskazany przez Niego sposób.

`Przeczytaj Ps 87,3-7. Jakie chwalebne rzeczy są powiedziane o Syjonie w tych wersetach?`

Chwała Syjonu pociąga wszystkie narody do Boga i dzięki temu granice Królestwa Bożego zostają rozszerzone tak, iż obejmują cały świat. Zwróć uwagę, iż Bóg nie traktuje innych narodów jako poddanych drugiej kategorii, ponieważ Syjon jest przedstawiony jako miejsce duchowych narodzin wszystkich ludów, które przyjmują Pana jako swojego Zbawiciela.

Rejestrowanie osób było dokonywane stosownie do ich miejsca narodzenia (zob. Ne 7,5; Łk 2,1-3). Trzykrotnie w psalmie stwierdzono, że narody urodziły się na Syjonie, co znaczy, że Pan daje im nową tożsamość i obdarza je wszystkimi przywilejami dzieci urodzonych zgodnie z prawem na Syjonie (zob. Ps 87,4-6).

Ps 87 wskazuje na zbawienie zarówno Żydów, jak i pogan oraz na zjednoczenie ich w jednym Kościele przez odkupieńczą służbę Chrystusa (zob. Rz 3,22; 10,12; Ga 3,28-29; Kol 3,11). Przedstawienie pomyślności Syjonu w tym psalmie nawiązuje do wizji Daniela, według której Królestwo Boże stanie się wielką górą, która wypełni całą ziemię (zob. Dn 2,34-35.44-45), a także do przypowieści Jezusa o Królestwie Bożym rozrastającym się jak wielkie drzewo, które staje się mieszkaniem ptactwa (zob. Mt 13,32).

`Jak gotowość Syjonu do przyjęcia wszystkich ludów znajduje wypełnienie w wielkim ewangelizacyjnym zleceniu danym Kościołowi i nakazującym głoszenie ewangelii wszystkim narodom (zob. Mt 28,18-20)? Jak pogląd ten ma się do naszego powołania, którym jest głoszenie całemu światu przesłań trzech aniołów?`