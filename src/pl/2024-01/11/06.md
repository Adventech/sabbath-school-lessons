---
title:  Niezachwiani jak góra Syjon
date:  14/03/2024
---

`Przeczytaj Ps 125,1-2. Jak przedstawieni są w tych wersetach ci, którzy ufają Bogu?`

Ci, którzy ufają Panu, są porównani do góry Syjon, symbolu niezłomności i siły. Imponujący widok wzgórz otaczających Jerozolimę inspirował psalmistę do uznania pewności Bożej ochrony (zob. Ps 5,13; 32,7.10). W przeciwieństwie do gór pozostających pod panowaniem bezbożnych, które to góry zostaną wrzucone w morze (zob. Ps 46,3), imponująca trwałość góry, na której zbudowana została Jerozolima, budzi głęboką ufność. Zaufanie do Bożej ochrony wzmacnia się w obliczu bolesnej rzeczywistości, w której zło wydaje się często triumfować. Jednak mimo istnienia zła lud Boży może mieć nadzieję.

`Przeczytaj Ps 125,3-5. W jaki sposób sprawiedliwi bywają kuszeni? Jaka nauka wypływa z tego dla nas?`

Dzieci Boże mogą się czuć zniechęcone widząc powodzenie bezbożnych, a może nawet są kuszone, by ich naśladować (zob. Ps 73,2-13; 94,3). Nawet niewzruszoność góry Syjon nie może ochronić tych, którzy oddalają się od Pana. Ludzie mają wolność wyboru i mogą wyciągać ręce swe „ku bezprawiu” (Ps 125,3) oraz zbaczać „na kręte drogi” (Ps 125,5). Jednak Pan jest sprawiedliwy i osądzi każdego, kto uparcie będzie trwał w buncie, podobnie jak wszystkich grzeszników, którzy nie okażą skruchy.

Ten psalm jest wezwaniem skierowanym do ludu Bożego, by pozostał niewzruszony w wierze i zaufaniu do Pana, jak góra Syjon jest niezachwianym schronieniem. Nawet gdy nie wszystko rozumiemy, możemy ufać dobroci naszego Boga.

„Zaistnienie grzechu na świecie, wcielenie Chrystusa, odrodzenie, zmartwychwsta­nie i wiele innych zagadnień przedstawionych w Biblii to tajemnice zbyt głębokie dla ludzkiego umysłu, aby mógł je wytłumaczyć lub całkowicie pojąć. Jednak to, że nie możemy zrozumieć tajemnic Bożej opatrzności, nie jest powodem do wątpienia w Słowo Boże. (...). Wszędzie otaczają nas cuda wykraczające poza granice naszej zdolności pojmowania. Czy zatem powinniśmy się dziwić, że również w świecie duchowym napotykamy na tajemnice, których nie możemy zrozumieć? Trudność leży wyłącznie w słabości i ograniczoności ludzkiego umysłu. Pan dał nam w Piśmie Świętym wystarczająco wiele dowodów na to, iż pochodzi ono od Boga. Nie powinniśmy wątpić w Jego Słowo tylko dlatego, że nie rozumiemy wszystkich tajemnic Jego opatrzności”32.