---
title:  Módlcie się o pokój dla Jerozolimy
date:  11/03/2024
---

`Przeczytaj Ps 122,1-5. Jakie są odczucia czcicieli po przybyciu do Jerozolimy? Co mają nadzieję tam znaleźć?`

Ps 122 wyraża radość pielgrzymów w związku z przybyciem do Jerozolimy. Pielgrzymki do Jerozolimy były radosnymi doświadczeniami, podczas których lud Boży jednoczył się trzy razy do roku, by wspominać dobroć Boga wobec Jego ludu w przeszłości i teraźniejszości (zob. Pwt 16,16). Jerozolima była centrum życia narodu, gdyż posiadała „świadectwo Izraela” (Ps 122,4 PCM) i „trony sądu” (Ps 122,5). Świadectwo Izraela to wyrażenie nawiązujące do świątyni zwanej przybytkiem świadectwa (zob. Lb 1,50) i zawierającej skrzynię świadectwa (zob. Wj 25,22). Trony ustawione na sąd oznaczają system sądowniczy działający w Jerozolimie (zob. 2 Sm 8,15). Tak więc pielgrzymki były okazją także do domagania się i uzyskania sprawiedliwości. Wierność wobec Boga i wymierzanie sprawiedliwości ludowi były ze sobą nierozerwalnie powiązane.

`Przeczytaj Ps 122,6-9. Jaka jest zasadnicza modlitwa ludu Bożego?`

Modlitwa o pokój dla Jerozolimy przywołuje Boże błogosławieństwa dla miasta i jego mieszkańców oraz jednoczy czcicieli Boga, sprawiając, że pokój szerzy się wśród nich (zob. Ps 122,8). Jerozolima może być miastem pokoju jedynie wtedy, gdy pokój istnieje między Bogiem i Jego ludem oraz między samymi dziećmi Bożymi. Tak więc modlitwa o pokój dla Jerozolimy zawiera wezwanie dla ludu Bożego do życia w pokoju z Bogiem i między sobą. Dzięki pokojowi w Jerozolimie lud będzie pomyślnie się rozwijał (zob. Ps 147,12-14).

Psalm ten uczy, że prośba o pomyślność dla społeczności wiary powinna być jedną z najważniejszych intencji modlitewnych dzieci Bożych, gdyż jedynie silny i zjednoczony lud Boży może głosić światu dobrą nowinę o Bożym pokoju i zbawieniu (zob. J 13,34-35).

Modlitwa o pokój dla Jerozolimy jest nadal przywilejem i obowiązkiem wierzących, gdyż podtrzymuje nadzieję związaną z nastaniem ostatecznego Bożego królestwa pokoju, które będzie obejmować nie tylko nowe Jeruzalem, ale i cały świat (zob. Iz 52,7; 66,12-13; Ap 21,1-22,21).

`W jaki praktyczny sposób możemy dążyć do zgody i harmonii wśród nas jako ludu Bożego?`