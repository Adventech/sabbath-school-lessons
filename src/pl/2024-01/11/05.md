---
title:  Bezpieczeństwo i pokój Syjonu
date:  13/03/2024
---

`Przeczytaj Ps 46,2-8. Jak świat został poetycko przedstawiony w tych wersetach?`

Psalm ten podaje żywy opis zamieszania panującego w świecie symbolizowanego przez katastrofy naturalne o niespotykanych rozmiarach i niezwykłej intensywności (zob. Ps 46,3-4). Obraz wzburzonych wód często symbolizuje zbuntowane narody i rozmaite problemy powodowane przez bezbożnych w świecie (zob. Ps 93,3-4; 124,2-5). Podobnie w Ps 46 obrazy katastrof naturalnych ukazują świat opanowany przez państwa toczące wojny (zob. Ps 46,7).

Jest to świat pozbawiony poznania Boga, gdyż Bóg jest pośród swojego ludu, a gdzie mieszka Bóg, tam panuje pokój (zob. Ps 46,5-6). A choć świat odrzuca Boga, to jednak Bóg nie odrzuca świata. Bóg jest obecny w świecie, mieszkając pośród swojego ludu. Mówiąc innymi słowy, bez względu na to, jak źle wygląda sytuacja, Bóg jest obecny w świecie i możemy mieć osobistą nadzieję, znając tę podstawową prawdę.

Pan, który jest Najpewniejszym Schronieniem, jest Źródłem trwałego pokoju i bezpieczeństwa Syjonu. Słowem, które podkreśla bezpieczeństwo Syjonu, jest słowo choćby użyte w Ps 46,4. Choćby świat się burzył, lud Boży jest bezpieczny. To znaczy, że pokój nie jest wynikiem braku trudnych doświadczeń, ale darem Boga dla Jego ufnych dzieci. Nieograniczone zaufanie do Boga czyni dzieci Boże spokojnymi i bezpiecznym nawet pośród burzy (zob. Mt 8,23-27). Nasuwa się zatem pytanie:

— Czy Bóg na zawsze pozostawi świat zdany na swoje niszczycielskie wybory i działania?

`Przeczytaj Ps 46,7-12. Jak Bóg odpowiada na przemoc i zniszczenia w świecie?`

Bóg odpowiada tak silnym niezadowoleniem, iż Jego Słowo, którym stworzył ziemię, teraz sprawia, że ziemia się rozpływa (zob. Ps 46,7). Jednak to nie prowadzi do zniszczenia, ale do odnowienia. Zwróć uwagę, że Bóg rozszerza swój pokój z Syjonu aż na krańce ziemi. Bóg sprawi, że wojny ustaną, a narzędzia zagłady, którymi okrutne narody posługiwały się, by uciskać innych, zostaną unicestwione (zob. Ps 46,10). Ta wielka nadzieja chrześcijan zostanie spełniona wraz z powtórnym przyjściem Chrystusa.

`Jak uczymy się mieć pokój i pokładać nadzieję w Bogu, choć żyjemy w świecie pełnym niepokoju?`