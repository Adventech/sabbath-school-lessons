---
title:  Serce czyste stwórz we mnie
date:  12/02/2024
---

`Przeczytaj Ps 51,3-7. Dlaczego psalmista odwołuje się do miłosierdzia Boga?`

W mrocznym duchowo okresie swojego życia Dawid otwiera serce przed Panem, prosząc o przebaczenie grzechu (zob. 2 Sm 12). Przebaczenie jest nadzwyczajnym darem łaski Boga, wynikiem Jego „wielkiej litości” (Ps 51,3). Dawid prosi Boga, by postąpił z nim nie stosownie do jego grzechu (zob. Ps 103,10), ale zgodnie z charakterem Boga, to znaczy miłosiernie, wiernie i ze współczuciem (zob. Ps 51,3; Wj 34,6-7).

`Przeczytaj Ps 51,8-21. Jak w tych wersetach przedstawione zostało przebaczenie grzechu? Co jest celem Bożego przebaczenia?`

Boże przebaczenie wymaga czegoś więcej niż prawnego ogłoszenia niewinności. Wiąże się z dogłębną przemianą, która dotyczy wnętrza człowieka (zob. Ps 51,8; Hbr 4,12). Jest niejako stworzeniem na nowo (zob. Ps 51,12; J 3,3-8). Hebrajski czasownik bara, przetłumaczony jako stworzyć, wskazuje na stwórczą moc Boga (zob. Rdz 1,1). Jedynie Bóg jest w stanie stwarzać, więc jedynie On może dokonać prawdziwej i trwałej przemiany w sercu skruszonego grzesznika (zob. 2 Kor 4,6).

Dawid prosi o oczyszczenie hizopem (zob. Kpł 14,2-8; Ps 51,9). Czuje, że jego wina nie pozwala mu przyjść przed oblicze Pana, podobnie jak trędowaty był wykluczony ze społeczności, póki utrzymywał się stan jego nieczystości (zob. Ps 51,13). Obawia się, że ofiary nie przywrócą tego, co utracił, gdyż nie ma ofiary, która mogłaby zadośćuczynić za jego zuchwały grzech cudzołóstwa i morderstwa (zob. Wj 21,14; Kpł 20,10).

Jedynie bezwarunkowa łaska Boża może przyjąć jego serce skruszone i zgnębione, szczerze oddane Bogu, i przywrócić Dawida do jedności z Bogiem (zob. Ps 51,18-19). Prosząc o oczyszczenie hizopem, Dawid wyraża pragnienie powrotu przed oblicze Boga.

`Skoro Bóg przebaczył Dawidowi cudzołóstwo, oszustwo i morderstwo, czy możemy czymkolwiek usprawiedliwić brak skruchy i prośby o przebaczenie z naszej strony?`