---
title:  Chwała wielkiemu i miłosiernemu Bogu
date:  14/02/2024
---

`Przeczytaj Ps 113 i 123. Jakie dwa różne elementy charakteru Boga są przedstawione w tych psalmach?`

Ps 113 i 123 sławią majestat i miłosierdzie Pana. Majestat Pana przejawia się w wielkości Jego imienia i wzniosłości Jego tronu, który jest ponad wszystkimi narodami i ponad niebiosami (zob. Ps 113,4-5; 123,1).

— „Któż jest jak Pan, Bóg nasz (…)?” (Ps 113,5-6) — to pytanie wyrażające wiarę, iż żadna moc w świecie i wszechświecie nie może się równać z Bogiem Izraela.

Nieprzystępne wyżyny, na których mieszka Pan, zostały zilustrowane przez to, że On „zniża się, aby patrzeć na to, co jest na niebie i na ziemi” (Ps 113,6 UBG). Zamieszkiwanie na wysokości nie przeszkadza Mu widzieć tego, co dzieje się tutaj, nisko. Miłosierdzie Pana przejawia się w Jego łaskawej gotowości do zaangażowania się w dzieje świata oraz niesienia pomocy potrzebującym i ubogim w ich kłopotach. Jego szczodra ręka oczywiście nie jest ukryta przed Jego sługami, choć Jego mieszkanie jest w najdalszych niebiosach.

Wielkość i dobroć Boga, które nie mogą być w pełni pojęte w Jego zdumiewającej nieskończoności, stają się oczywiste w Jego czynach miłosierdzia i współczucia. Potrzebujący, ubodzy i uciśnieni mogą bezpośrednio doświadczyć najwyższej mocy Boga w niezwykłej odmianie losu, jakiej On dokonuje dla nich. Wywyższony Bóg przejawia swoją wielkość, używając swojej mocy w celu podniesienia poniżonych. Ludzie mogą przychodzić do Pana, gdyż Jego najwyższy majestat i władza nie zmieniają faktu, iż jest On ich Łaskawym Stwórcą i Dawcą Życia, a oni są Jego sługami i umiłowanymi dziećmi. Tak więc oddawanie czci Bogu jest motywowane nie tylko potęgą Boga, ale także Jego dobrocią. Chwała dla Boga nie jest ograniczona czasem ani przestrzenią (zob. Ps 113,2-3). Wielkoduszność i miłosierdzie Boga zostały najpełniej objawione w Jezusie Chrystusie, który był gotowy opuścić niebo i uniżyć się aż do śmierci na krzyżu, by podnieść z upadku upadłą ludzkość (zob. Flp 2,6-8). Ukrzyżowany Chrystus jest najważniejszym z możliwych powodów, by czcić i chwalić Boga za wszystko, czego dokonał dla nas.

`Pomyśl, co śmierć Chrystusa na krzyżu oznacza dla ciebie osobiście. Od czego Jezus cię wybawił? Dlaczego ważne jest to, byśmy zawsze o tym pamiętali?`