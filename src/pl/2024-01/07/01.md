---
title:  Łaska Twoja sięga aż do niebios
date:  10/02/2024
---

### Studium Bieżącego Tygodnia
Ps 136,1-26; 51,1-21; 130,1-8; 113,1-9; 123,1-4.

> <p>Tekst Pamięciowy</p>
> „Wysławiać cię będę, Panie, wśród ludów, będę grał tobie wśród narodów, bo wielka jest łaska twoja aż do niebios i aż do obłoków sięga wierność twoja” (Ps 57,10-11).

Psalmiści uświadamiają sobie swoje duchowe ubóstwo. Wiedzą, że nie mają nic, co mogliby zaoferować Bogu. Sami w sobie nie mają niczego, co mogłoby zyskać im jakiekolwiek szczególne względy przed tronem świętego Boga (zob. Ps 40,18). Rozumieją, że podobnie jak to jest ze wszystkimi ludźmi, także oni sami potrzebują łaski Bożej. Krótko mówiąc, potrzebują ewangelii.

Psalmy podkreślają fakt, że ludzie są w pełni zależni od Bożego miłosierdzia. Na szczęście Boże miłosierdzie trwa wiecznie, o czym świadczą zarówno dzieło stworzenia, jak i dzieje ludu Bożego (zob. Ps 136). Wobec wiecznego Boga ludzkie życie jest przemijające jak trawa, ale Bóg okazuje litość ludziom i odnawia ich siły (zob. Ps 103,3.5.15). W swojej łasce daje im obietnicę życia wiecznego.

Lud Boży znajduje pocieszenie w fakcie, iż Pan jest wierny swojemu przymierzu. Prośby wierzących, bez względu na ich pilność, często są pełne nadziei, gdyż są kierowane do współczującego niebiańskiego Ojca (zob. Ps 103,13; 68,6; 89,27). Doświadczanie łaski i miłości Boga wzmacnia pragnienie oddawania czci Bogu i służenia wyłącznie Jemu.