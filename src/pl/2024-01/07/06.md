---
title:  Nie zapominaj wszystkich dobrodziejstw Jego
date:  15/02/2024
---

`Przeczytaj Ps 103. Jak Boże miłosierdzie zostało przedstawione w tym psalmie?`

Ps 103 wymienia liczne błogosławieństwa Pana. Błogosławieństwa te obejmują wszystkie dobrodziejstwa (zob. Ps 103,2) niezbędne do spełnionego życia (zob. Ps 103,3-6). Błogosławieństwa te wypływają z łaskawego charakteru Boga i Jego wierności wobec przymierza zawartego z Izraelitami (zob. Ps 103,7-18). Pan pamięta o kruchości ludzi i ich przemijalności, więc ze współczuciem zwraca się ku swemu ludowi (zob. Ps 103,13-17).

Pamiętanie to nie tylko funkcja umysłu. Pociąga ona za sobą zaangażowanie, które wyraża się także w działaniu. Bóg wyzwala i podtrzymuje swój lud (zob. Ps 103,3-13). Przejmujące obrazy zawarte w Ps 103,11-16 ilustrują niezmierzoną wielkość łaski Bożej, która może być porównana jedynie z nieskończonym ogromem niebios (zob. Iz 55,9).

Jak zatem ludzie powinni reagować na dobroć Boga?

Po pierwsze powinni błogosławić Pana (zob. Ps 103,1-2). Błogosławienie jest z reguły rozumiane jako akt udzielenia materialnych i duchowych dobrodziejstw (zob. Rdz 49,25; Ps 5,13). Skoro Bóg jest Źródłem Wszelkich Błogosławieństw, jak człowiek może błogosławić Boga? Ktoś stojący niżej w hierarchii może błogosławić stojącego wyżej przez dziękowanie i chwalenie go (zob. 1 Krl 8,66; Hi 29,13). Bóg błogosławi ludzi, obdarzając ich dobrem, a ludzie błogosławią Boga, chwaląc dobro w Nim, czyli ze czcią odnosząc się do Niego ze względu na Jego łaskawy charakter.

Po drugie ludzie powinni pamiętać o wszystkich dobrodziejstwach otrzymanych od Boga oraz o Jego przymierzu (zob. Ps 103,2.18-22), jak Pan pamięta o ich słabościach i przymierzu ze swoim ludem (zob. Ps 103,3-13). Pamiętanie jest bardzo ważnym elementem więzi Boga z Jego ludem. Jak Bóg pamięta swoje obietnice dane ludowi, tak lud ma obowiązek pamiętać o wierności Boga i odpowiadać na nią miłością i posłuszeństwem.

W tym kontekście warto przytoczyć poniższy cytat: „Byłoby dla nas bardzo pożyteczne spędzanie codziennie godziny na rozmyślaniu o życiu Chrystusa. Powinniśmy rozważać je punkt po punkcie i pozwolić swej wyobraźni ogarnąć każdą scenę, a szczególnie ostatnie chwile Jego życia. Jeżeli w ten sposób zatrzymamy się przy Jego wielkiej ofierze dla nas, to nasza ufność do Niego się utrwali, nasza miłość się ożywi i napełnieni będziemy do głębi Jego duchem. Jeżeli chcemy w końcu dostąpić zbawienia, musimy nauczyć się skruchy i pokory u stóp krzyża”19.