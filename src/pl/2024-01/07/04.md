---
title:  Jeżeli będziesz zważał na winy, Panie…
date:  13/02/2024
---

`Przeczytaj Ps 130. Jak przedstawione zostały w tym psalmie ciężar grzechu i nadzieja dla grzeszników?`

Psalmista bardzo cierpi z powodu grzechów własnych i grzechów swojego ludu (zob. Ps 130,3.8). Grzechy te są tak wielkie, iż grożą wiecznym odłączeniem grzeszników od Boga (zob. Ps 130,3). Pismo Święte mówi o rejestrze grzechów zachowanym na dzień sądu (zob. Dn 7,10; Ap 20,12) oraz usunięciu imion grzeszników z Księgi życia (zob. Wj 32,32; Ps 69,29; Ap 13,8).

Tak więc psalmista prosi Boga o przebaczenie i wymazanie rejestru grzechów (zob. Ps 51,3.11; Jr 31,34; Mi 7,19). Wie, że „Bóg nie jest z natury gniewny. Jego miłość jest wieczna. Jego gniew rozpala się jedynie przeciwko odrzuceniu Jego miłości przez człowieka. (...). Celem Jego gniewu nie jest zranienie, ale uzdrowienie człowieka — nie zniszczenie, ale zbawienie Jego ludu przymierza (zob. Oz 6,1-2)”18. Co istotne, to gotowość Boga, by przebaczyć grzechy, a nie ukarać je, inspiruje ludzi do oddawania czci dla Niego (zob. Ps 130,4; Rz 2,4). Prawdziwe oddawanie czci Bogu jest oparte na podziwie dla Jego charakteru nacechowanego miłością, a nie na lęku przed karą.

Dzieci Boże zostały dosłownie wezwane do czekania na Pana (zob. Ps 27,14 BG; 37,34 BG). Hebrajskie słowo kawah (czekać) dosłownie znaczy: rozciągać i stanowi źródłosłów hebrajskiego słowa tłumaczonego jako nadzieja. Tak więc czekanie na Pana nie jest biernym poddaniem się niesprzyjającym okolicznościom, ale raczej pełnym nadziei wyczekiwaniem czy gorliwym oczekiwaniem Bożej interwencji. Nadzieja psalmisty opiera się nie na jego osobistym optymizmie, ale na Słowie Bożym (zob. Ps 130,5). Wierne czekanie na Pana nie jest daremne, gdyż po ciemnej nocy nadejdzie poranek Bożego wybawienia.

Zwróć uwagę, jak osobiste błaganie psalmisty staje się udziałem całej społeczności (zob. Ps 130,7-8). Dobro jednego człowieka nierozerwalnie wiąże się z dobrem całego jego ludu. Tak więc wierzący modli się nie tylko za siebie, ale za całą społeczność. Jako ludzie wierzący jesteśmy częścią danej społeczności, a to, co wpływa na jednego uczestnika społeczności, wpływa na nią całą.

`Zastanów się nad pytaniem zadanym przez psalmistę Bogu:`

`— „Jeżeli będziesz zważał na winy, Panie, Panie, któż się ostoi?” (Ps 130,3).`

`Co to pytanie oznacza dla ciebie osobiście? Jaka byłaby twoja sytuacja, gdyby Bóg pociągnął cię do odpowiedzialności z powodu twoich win?`