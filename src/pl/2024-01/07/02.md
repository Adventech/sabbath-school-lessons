---
title:  Jego łaska trwa na wieki
date:  11/02/2024
---

`Przeczytaj Ps 136. Jakie myśli dominują w tym psalmie? Jak psalmista uzasadnia swoje zasadnicze twierdzenie?`

Ps 136 wzywa lud Boży do oddawania chwały Panu za Jego miłosierdzie objawione w dziele stworzenia (zob. Ps 136,4-9) i dziejach Izraela (zob. Ps 136,10-22). Łaska (hebr. chesed — niezłomna miłość) oznacza dobroć i wierność Boga wobec Jego stworzenia oraz Jego przymierza z Izraelitami. Psalm wskazuje na to, że nieskończona moc i potęga Boga są oparte na Jego niezłomnej miłości.

Jahwe jest Bogiem nad bogami i Panem nad panami. Ten hebrajski idiom oznacza Najwyższego Boga (zob. Ps 136,1-3) nie w tym sensie, jakoby istnieli jacyś inni bogowie, ale jako jedynego Boga, jaki istnieje.

Cudowne dokonania Boga, nie do powtórzenia przez nikogo innego, są niewątpliwie dowodem Jego panowania (zob. Ps 136,4). Bóg stworzył niebo, ziemię i ciała niebieskie, którym poganie oddają cześć (zob. Pwt 4,19). Księga Psalmów demaskuje pogańskich bogów, podważając podstawy pokładania w nich ufności i przypisywania im jakiejkolwiek władzy. Obiekty, którym poganie oddają część, są tylko stworzonymi rzeczami i nie mają w sobie nic boskiego, w przeciwieństwie do Stwórcy.

Obraz silnej ręki i podniesionego ramienia Boga (zob. Ps 136,12) podkreśla skuteczność mocy Boga i szeroki zakres działania Jego miłosierdzia.

Boże miłosierdzie objawione w przyrodzie i historii powinno inspirować lud Boży do ufania Bogu i dochowywania wierności Jego przymierzu. Refren: „Albowiem na wieki trwa łaska jego!”, powtarza się dwadzieścia sześć razy w Ps 136, co ma upewniać czcicieli, że Pan się nie zmienia i odnawia swoją łaskę dla każdego pokolenia. Bóg pamięta o swoim ludzie (zob. Ps 136,23) i jest wierny swojemu przymierzu łaski. Wiara w niezłomne miłosierdzie Pana jest sednem biblijnej wiary, która obejmuje radosne oddawanie czci Bogu i pokładanie ufności w Nim, jak również okazywanie powściągliwości i skruchy.

Ps 136,23-25 kończy się zapewnieniem powszechnej troski Boga o cały świat. Miłosierdzie Boga jest okazywane nie tylko Izraelitom, ale całemu stworzeniu. Tak więc psalm ten mówi o powszechności zbawiennej łaski Bożej i wzywa cały świat, by przyłączył się do Izraelitów w oddawaniu chwały Panu (zob. także Łk 2,10; J 3,16; Dz 15,17).

`Jak obraz Jezusa na krzyżu, umierającego za nasze grzechy, w najmocniejszy sposób objawia doniosłą prawdę o Bogu, którego łaska trwa na wieki?`