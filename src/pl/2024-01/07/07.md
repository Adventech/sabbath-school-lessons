---
title:  Do Dalszego Studium
date:  16/02/2024
---

W Księdze Psalmów głosy ludu Bożego łączą się w jeden powtarzający się utwór chóralny: Łaska Jego trwa na wieki, który wysławia wieczną miłość Boga (zob. Ps 106,1; 107,1; 118,1-4.29; 136,1-26). „Zaniedbywanie oddawania chwały Bogu świadczy o zapominaniu wszystkich Jego dobrodziejstw i niedocenianiu Jego darów. Jedynie ci, którzy chwalą Boga, nie zapominają. Myślenie i mówienie o Bogu to jeszcze nie chwalenie Go. Chwalenie Go zaczyna się od uznania majestatu Boga i Jego dzieł oraz odpowiadania na nie uwielbieniem Jego dobroci, miłosierdzia i mądrości”20.

Znaczenie uroczystego wyznania dotyczącego niezłomnego Bożego miłosierdzia nabiera jeszcze większej wagi, gdy uświadamiamy sobie, że Boża chesed — czyli dobroć i wierność związane z Bożym przymierzem — jest niewzruszona i niezmienna niezależnie od ludzkiego grzechu i buntu przeciwko Bogu.

„To my zgrzeszyliśmy przeciwko Niemu i nie zasługujemy na Jego przychylność, a jednak to On dał nam jedną z najwspanialszych próśb:

— »Nie pogardź nami przez wzgląd na twoje imię, nie dopuść do zbezczeszczenia tronu twojej chwały; wspomnij, a nie zrywaj twojego przymierza z nami!« (Jr 14,21).

Gdy przychodzimy do Niego, wyznając naszą niegodność i grzech, On obiecuje wysłuchać nasze wołanie. Cześć Jego tronu stanowi gwarancję spełnienia Jego słowa”21.

Doświadczenie Bożej dobroci (zob. Ps 103,2) zachęca psalmistę do wyznania:

— „Pan wymierza sprawiedliwość i przywraca prawo wszystkim uciśnionym” (Ps 103,6).

Tak więc ostatecznym celem osobistego świadectwa psalmisty i chwalenia Boga za Jego miłosierdzie jest upewnienie innych o Bożej dobroci, aby i oni otworzyli serce przed Bogiem, by przyjąć Jego zbawienną łaskę i chwalić Go (zob. Ps 9,12-13; 22,23-28; 66,16)22.

**Pytania Do Dyskusji**

`1. Jakie praktyczne skutki w kwestii zbawienia ludzi wynikają z faktu, iż Boże miłosierdzie jest wieczne? Dlaczego nie znaczy to, że można grzeszyć w nieskończoność?`

`2. Jak możemy pogodzić Boże przebaczenie grzechów z Bożym sądem z powodu grzechów?`

`3. Jak odniesienia do Bożego miłosierdzia w Nowym Testamencie mają się do tego, co o Bożym miłosierdziu mówi Księga Psalmów (zob. Ef 2,4-5; 1 Tm 1,16; Tt 3,5; Hbr 4,16)?`