---
title:  Obrońca i Wyzwoliciel
date:  24/01/2024
---

`Przeczytaj 1 Kor 10,1-4. Jak Paweł opisuje historię wyjścia z niewoli egipskiej? Czego chce nas nauczyć na podstawie tego wydarzenia?`

`Przeczytaj Ps 114. Jak wyzwolenie ludu Bożego z niewoli egipskiej zostało poetycko opisane w tym psalmie?`

Ps 114 jest poetyckim opisem wyzwolenia ludu Bożego z egipskiej niewoli. Zarówno w Starym Testamencie, jak i Nowym Testamencie wyzwolenie z niewoli egipskiej jest symbolem mocy Boga ratującego swój lud. W wymienionych wersetach z 1. Listu do Koryntian Paweł nawiązuje do tej historii jako metafory i symbolu zbawienia w Jezusie Chrystusie.

Ps 114 opisuje także Boże wyzwolenie dokonywane dzięki najwyższej władzy Boga jako Stwórcy mającego moc nad siłami przyrody, dzięki czemu mógł On wyzwolić swój lud z niewoli egipskiej. Morze, rzeka Jordan, góry i pagórki poetycko symbolizują siły przyrody i ludzkości sprzeciwiające się Izraelitom w ich drodze do Ziemi Obiecanej (zob. Pwt 1,44; Joz 3,14-17). Jednak Bóg panuje nad wszystkimi tymi siłami.

Dla wielu dzieci Bożych we wszystkich czasach i we wszystkich miejscach droga do niebiańskiego Jeruzalem jest pełna niebezpieczeństw. Księga Psalmów wzywa wierzących, by wznieśli wzrok ponad ziemskie wzgórza ku Stwórcy nieba i ziemi (zob. Ps 121,1).

Duch Ps 114 przejawia się w uciszeniu burzy na jeziorze przez Jezusa oraz w Jego oświadczeniu, że Kościół nie musi się niczego obawiać, gdyż On zwyciężył świat (zob. Mt 8,23-27; J 16,33).

Wielkie dokonania Boga dla Jego ludu powinny inspirować wszystkich mieszkańców ziemi do bojaźni przed Nim (zob. Ps 114,7). Bojaźń tę należy rozumieć jako uznanie i cześć, a nie lęk czy przerażenie (zob. Ps 96,9; 99,1). Ponieważ Bóg jest po ich stronie, wierzący nie mają się czego bać.

`Jakie duchowe niebezpieczeństwa zagrażają wierzącym i jak możemy się nauczyć polegać na mocy Pana chroniącej nas przed zagrożeniami, tak samo realnymi, jak te, z którymi borykał się psalmista?`