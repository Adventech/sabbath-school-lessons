---
title:  Pomoc ze świątyni
date:  25/01/2024
---

`Przeczytaj Ps 3,5; 14,7; 20,1-4; 27,5; 36,9; 61,5; 68,6.36. Skąd przychodzi pomoc dla wierzących według tych wersetów?`

Motyw duchowej i fizycznej ucieczki i pomocy występuje w znaczący sposób w kontekście świątyni. Świątynia jest miejscem pomocy, bezpieczeństwa i zbawienia. Świątynia daje schronienie znękanym. Bóg chroni sieroty i wdowy oraz udziela siły swojemu ludowi właśnie ze świątyni. Gdy „Bóg jaśnieje z Syjonu blaskiem swej piękności” (Ps 50,2 BC), zostaje ogłoszony sprawiedliwy sąd Boży, a błogosławieństwo Pańskie staje się udziałem ludu Bożego (zob. Ps 84,5; 128,5; 134,3).

Schronienie w świątyni jest pewniejsze niż gdziekolwiek indziej na świecie, gdyż w świątyni Bóg mieszka osobiście. Bezpieczeństwo zależy nie od samej świątynnej budowli, ale właśnie od obecności Boga. Podobnie schronienie na górze, na której mieszka Bóg — górze Syjon — jest bezpieczniejsze niż na jakiejkolwiek innej górze, choć sama góra Syjon jest właściwie niewielkim wzgórzem (zob. Ps 68,16-17; Iz 2,2).

`„Nie mamy bowiem arcykapłana, który by nie mógł współczuć ze słabościami naszymi, lecz doświadczonego we wszystkim, podobnie jak my, z wyjątkiem grzechu. Przystąpmy tedy z ufną odwagą do tronu łaski, abyśmy dostąpili miłosierdzia i znaleźli łaskę ku pomocy w stosownej porze” (Hbr 4,15-16). W jaki sposób wersety te nawiązują do tego, co psalmista powiedział o świątyni?`

Świętość Bożego przybytku skłania psalmistę do uznania, że wszyscy ludzie są grzeszni i zupełnie nie zasługują na przychylność Boga. Zbawienie Boże jest oparte wyłącznie na wierności i łasce Boga (zob. Ps 143,2.9-12). Nic w nas nie daje nam żadnych zasług przed Bogiem. Jedynie gdy ludzie trwają we właściwej więzi z Bogiem przez skruchę oraz przyjęcie Bożej łaski i przebaczenia, mogą prosić Boga o bezpieczeństwo i ratunek. Służba świątynna jest symbolicznym przedstawieniem zbawienia dostępnego w Jezusie.