---
title:  Żadna kość moja nie była ukryta przed tobą
date:  21/01/2024
---

`Przeczytaj Ps 139,1-18. W jaki sposób wersety te przedstawiają moc Boga (zob. Ps 139,1-6), Jego obecność (zob. Ps 139,7-12) i dobroć (zob. Ps 139,13-18)? Co dobroć Boga mówi o Jego obietnicach?`

Czy zdarzało ci się, że chciałeś pomóc komuś, ale nie miałeś środków, by to uczynić? Podobnie niektórzy mogliby chcieć pomóc tobie, nie rozumiejąc twoich prawdziwych potrzeb. W przeciwieństwie do takich ludzi — miłujących i o dobrych intencjach — Bóg posiada doskonałą wiedzę o nas i okolicznościach naszego życia, jak również dysponuje nieograniczonymi środkami, by przyjść nam z pomocą. Dlatego Jego obietnice dotyczące pomocy i wyzwolenia nie są płytkimi deklaracjami, ale rzetelnymi zapewnieniami.

Bóg zna psalmistę tak dobrze i dogłębnie, iż nie był on w stanie ukryć się przed Bogiem nawet w łonie matki (zob. Ps 139,13.15). Boska wiedza odnosi się do czasu (zob. Ps 139,2), wewnętrznej istoty (zob. Ps 139,2.4) i przestrzeni życiowej (zob. Ps 139,3) — całego jestestwa psalmisty. Wspaniała Boża wiedza jest wynikiem Jego stwórczej potęgi i wnikliwej znajomości człowieka, a przejawia się w Jego trosce o ludzi.

Ta niepojęta prawda o Bogu, który zna nas lepiej niż my sami, nie powinna nas przerażać, ale raczej prowadzić w ramiona Jezusa i skłaniać do przyjęcia tego, czego On dla nas dokonał na krzyżu. Przez wiarę w Jezusa otrzymaliśmy Jego sprawiedliwość — sprawiedliwość Bożą (zob. Rz 3,5.21).

Boża obecność została podkreślona przez przedstawienie Boga jako sięgającego aż do krainy umarłych (hebr. szeol — grób) i ciemności (zob. Ps 139,8.11-12) — miejsc niekojarzonych zwykle z przebywaniem Boga (zob. Ps 56,14). Jego obecność została ponadto przedstawiona jako rozciągająca się od skrzydeł rannej zorzy (wschodu) po krańce morza (zachód) (zob. Ps 139,9). Obrazy te wyrażają prawdę, iż nie ma miejsca we wszechświecie, gdzie moglibyśmy się znaleźć poza zasięgiem Boga. Choć Bóg nie jest częścią wszechświata, jest bliski wszystkim, gdyż nie tylko nas stworzył, ale także podtrzymuje nasze istnienie (zob. Hbr 1,3).

Jako Ten, który wie o nas wszystko, Bóg może przyjść nam z pomocą i odrodzić nas. Pełniejsze uświadomienie sobie Jego wielkości skłania nas do oddania Mu chwały i okazania zaufania, jak w przypadku psalmisty, który przyjmuje Bożą wszechwiedzę jako środek służący usunięciu z jego życia wszystkiego, co stoi na przeszkodzie jego więzi z Bogiem.

`Niektórzy reagują przerażeniem na myśl, że Bóg wie o nich wszystko i zna nawet ich najgłębsze tajemnice. Dlaczego ewangelia jest naszą jedyną nadzieją?`