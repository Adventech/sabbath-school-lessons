---
title:  Pan jest ucieczką w przeciwnościach losu
date:  23/01/2024
---

`Przeczytaj Ps 17,7-9; 31,1-4; 91,2-7. Co robi psalmista w trudnym czasie?`

Psalmista doświadcza różnych trudności i zwraca się do Pana, który jest jego ucieczką we wszystkich przeciwnościach losu. Ufność to dobrowolny wybór, by uznać Boże panowanie nad naszym życiem w każdych okolicznościach. Jeśli ufność nie działa w trudnym czasie, to nie będzie działać nigdy.

Świadectwo psalmisty: „Ten mówi do Pana: Ucieczko moja i twierdzo moja, Boże mój, któremu ufam” (Ps 91,2), wynika z jego dotychczasowych doświadczeń z Bogiem, które obecnie wzmacniają jego wiarę na przyszłość. Psalmista nazywa Boga Najwyższym i Wszechmocnym (zob. Ps 91,1-2), pamiętając o Jego niepojętej wielkości.

Psalmista mówi też o bezpieczeństwie, które można znaleźć wyłącznie w Bogu. Wspomina o osłonie i cieniu (zob. Ps 91,1), ucieczce i twierdzy (zob. Ps 91,2), skrzydłach, tarczy i puklerzu (zob. Ps 91,4) oraz ostoi (zob. Ps 91,9). Te rzeczy kojarzyły się z bezpieczeństwem w środowisku psalmisty. Wystarczy wyobrazić sobie nieznośny skwar w środku dnia w tej części świata, by docenić cień, albo przypomnieć sobie wojny w dziejach Izraela, by docenić bezpieczeństwo, jakie dają tarcza czy twierdza.

`Przeczytaj Ps 17,8 i Mt 23,37. Jaka metafora została użyta w tych wersetach i co objawia?`

Jedna z metafor wskazujących na szczególną bliskość mówi o ukryciu w cieniu skrzydeł Boga (zob. Ps 17,8; 57,2; 63,8). Metafora ta, nawiązując do tego, jak ptaki opiekują się swoimi pisklętami i strzegą ich, daje pociechę i pewność. Pan został porównany także do orła, który chroni swoje pisklęta za pomocą skrzydeł (zob. Wj 19,4; Pwt 32,11), oraz do kokoszy, która zgromadza pisklęta pod swoje skrzydła (zob. Mt 23,37).

`Co możemy zrobić, gdy spotykają nas nieszczęścia i nie widzimy ochrony ze strony Pana? Dlaczego mimo wszystko powinniśmy wiedzieć, że Pan jest z nami?`