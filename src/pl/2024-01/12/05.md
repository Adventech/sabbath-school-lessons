---
title:  Głoście wśród narodów chwałę Jego
date:  20/03/2024
---

`Przeczytaj Ps 96. Jakie różne elementy składające się na nabożeństwo są wspomniane w tym psalmie?`

Nabożeństwo obejmuje śpiewanie Panu (zob. Ps 96,1-2), wychwalanie Jego imienia (zob. Ps 96,2), głoszenie Jego dobroci i wielkości (zob. Ps 96,3-4) oraz przynoszenie darów do Jego świątyni (zob. Ps 96,8). Obok dobrze znanych elementów nabożeństwa w Ps 96 wymieniony jest jeden nieoczywisty — ewangelizacyjny wymiar polegający na głoszeniu Królestwa Bożego ludziom, którzy o nim nie słyszeli (zob. Ps 96,2-3.10).

Jednak śpiewanie, chwalenie Boga, składanie darów i głoszenie ewangelii nie są odrębnymi działaniami, ale poszczególnymi wyrazami oddawania czci Bogu. Głoszenie Bożego zbawienia wszystkim narodom nadaje treść oddawaniu chwały Bogu i nabożeństwu. Zwróć uwagę, jak uzasadnienie oddawania czci Bogu jest zbieżne z przesłaniem głoszonym innym ludziom:

— „Gdyż wielki jest Pan (…). Nicością są bowiem wszyscy bogowie ludów, Pan zaś uczynił niebiosa. (…) Pan jest królem! (…) Zaiste idzie, by sądzić ziemię” (Ps 96,4-5.10.13).

Tak więc celem ewangelizacji jest zjednoczenie innych ludzi z ludem Bożym, aby ostatecznie całe stworzenie oddawało cześć Panu (zob. Ps 96,11-13).

Nabożeństwo rodzi się z wewnętrznego uznania, kim jest Pan — Stwórcą, Królem i Sędzią (zob. Ps 96,5.10.13). Zatem obejmuje ono pamiętanie o przeszłych dokonaniach Boga (stworzeniu), radowanie się Jego aktualnymi działaniami (podtrzymywaniem istnienia świata i Bożym panowaniem) oraz oczekiwanie na Jego przyszłe dokonania (sąd ostateczny oraz nowe życie w nowym niebie i na nowej ziemi).

Sąd w Księdze Psalmów oznacza odrodzenie Bożego porządku — pokoju, sprawiedliwości i dobra w świecie obecnie uciśnionym przez niesprawiedliwość i cierpienie. Dlatego cała ziemia raduje się w oczekiwaniu sądu Bożego (zob. Ps 96,10-13; 98,4-9). Fakt, iż Pan jest Sprawiedliwym Sędzią, powinien dodatkowo motywować ludzi do oddawania Mu czci w świętości i ze drżeniem oraz ostrzegać przed lekceważeniem nabożeństwa (zob. Ps 96,9). Nabożeństwo wiąże się także z ogromną radością i ufnością (zob. Ps 96,1-2.11.13) oraz świętą bojaźnią i respektem (zob. Ps 96,4.9).

Powszechne wezwanie Ps 96 do oddawania czci Stwórcy i Sędziemu znajduje odzwierciedlenie w ostatecznym głoszeniu światu ewangelii Bożej w formie przesłań trzech aniołów z Ap 14,6-12. Pod wieloma względami psalm ten zawiera przesłanie na czasy ostateczne: naukę o stworzeniu, zbawieniu (ewangelia wieczna), oddawaniu czci Bogu i sądzie. Wszystko to jest wyraźnie podkreślone w Ps 96.

`Porównaj Ps 96 z przesłaniami trzech aniołów (zob. Ap 14,6-12). W jaki sposób uczy on tych samych podstawowych prawd, co przesłanie na czasy ostateczne głoszone przez nas w świecie?`