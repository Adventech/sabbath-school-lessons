---
title:  Do Dalszego Studium
date:  22/03/2024
---

Autentyczna skrucha odgrywa kluczową rolę w prawdziwym nabożeństwie: „Jest wielu takich, którzy nie pojmują istoty prawdziwej skruchy. Ogromna liczba ludzi żałuje, że popełniła grzech, i nawet dokonuje pewnej zewnętrznej zmiany, ponieważ ludzie ci obawiają się, iż ich zły czyn sprowadzi na nich cierpienie. Nie jest to jednak skrucha w biblijnym zrozumie­niu. Ubolewają nad cierpieniem, zamiast ubolewać nad popełnionym grzechem. Taki właśnie był smutek Ezawa, gdy spostrzegł, że stracił swoje pierworództwo na zawsze. Bileam, przerażony postacią anioła stojącego na jego drodze z wyciągniętym mieczem, uznał swoją winę, aby nie stracić życia. Nie było tam jednak prawdziwego żalu za grzech, ustanowienia nowego celu w życiu ani wstrętu odczuwanego w stosunku do zła. Po zdradzeniu swojego Pana Judasz zawołał:

— »Zgrzeszyłem, gdyż wydałem krew niewinną« (Mt 27,4)”35.

„Choć Bóg nie mieszka w świątyniach wzniesionych rękami ludzkimi, to jednak zaszczyca swoją obecnością zgromadzenia swego ludu. Pan obiecał, że gdy Jego wierni spotkają się, by Go szukać, wyznawać swoje grzechy i modlić się za siebie nawzajem, wówczas On będzie obecny wśród nich przez swego Ducha. Jednak ci, którzy zgromadzają się, by Go czcić, powinni odrzucić wszelkie zło. Ich spotkania religijne będą daremne, jeżeli nie będą Go czcić w duchu i prawdzie oraz w świętości. O takich Pan powiedział:

— »Lud ten czci mnie wargami, ale serce ich daleko jest ode mnie« (Mt 15,8).

Ci, którzy czczą Boga, muszą Go czcić »w duchu i w prawdzie; bo i Ojciec takich szuka, którzy by mu tak cześć oddawali« (J 4,23)”36.

**Pytania Do Dyskusji**

`1. Co jest największą ofiarą czcicieli składaną Bogu (zob. Ps 40,7-11; Rz 12,1-2)?`

`2. Jak indywidualne nabożeństwo wiąże się z nabożeństwem wspólnotowym? Dlaczego potrzebujemy jednego i drugiego? Jak jedno wzmacnia drugie?`

`3. Wielu ludzi rozumie nabożeństwo jako modlitwę, śpiewanie pieśni oraz studiowanie Biblii i publikacji o tematyce duchowej. Choć te elementy nabożeństwa są ważne, dlaczego nabożeństwo nie ogranicza się do nich? Podaj przykłady innych praktyk i form nabożeństwa.`

`4. Ellen G. White napisała: „Nasz Bóg jest łagodnym i miłosiernym Ojcem. Nie powinniśmy postrzegać służenia Mu jako smutnego i przy­gnębiającego zadania. Oddawanie czci naszemu Panu i branie udziału w Jego dziele powinno być przyjemnością”37. W jaki sposób oddawanie czci Panu może stać się przyjemnością?`