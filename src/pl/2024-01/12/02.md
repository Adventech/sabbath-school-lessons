---
title:  Podnoście ręce ku świątyni
date:  17/03/2024
---

`Przeczytaj Ps 134. Gdzie wierni oddają cześć Bogu? Jaki jest efekt oddawania czci Panu?`

Ps 134 wspomina kapłańskie błogosławieństwo Aaronowe zapisane w Lb 6,24-26 (także w Ps 67,2) i zwraca uwagę na to błogosławieństwo jako fundamentalną zasadę i efekt więzi Boga z Izraelitami. Lud błogosławi Boga w świątyni, a Bóg błogosławi swój lud z Syjonu. Błogosławieństwa rozciągają się na wszystko, co żyje, gdyż Pan jest Stwórcą Nieba i Ziemi. Wzmianka o Syjonie jako o miejscu szczególnych Bożych błogosławieństw podkreśla więź przymierza Pana z Jego ludem. W ramach przymierza łaski Izraelici korzystają z przywileju błogosławienia Pana i bycia błogosławionymi przez Niego.

`Przeczytaj Ps 18,1-2; 36,1-2; 113,1; 134,1-2; 135,1-2. Jak czciciele Boga są przedstawieni w tych wersetach?`

Psalmy często przedstawiają czcicieli Boga jako Jego sługi. Wyrażenie: „którzy co noc służycie w domu Pana” (Ps 134,1), odnosi się przypuszczalnie do nocnych strażników pochodzących z Lewitów (zob. 1 Krn 9,23-27) albo do dyżurujących Lewitów, którzy oddawali cześć Bogu dniem i nocą (zob. 1 Krn 9,33).

Ponieważ Izraelici czcili Niewidzialnego Boga, którego nie można było przedstawić przy pomocy jakichkolwiek wizerunków, świątynia służyła jako odzwierciedlenie chwały Pana i stanowiła bezpieczne środowisko dla grzesznego ludu, by mógł przybliżyć się do swojego Świętego Króla. To spotkanie było inicjowane przez samego Pana i regulowane Jego przepisami i postanowieniami.

„Przystąpcie do niego, do kamienia żywego, przez ludzi wprawdzie odrzuconego, lecz przez Boga wybranego jako kosztowny. I wy sami jako kamienie żywe budujcie się w dom duchowy, w kapłaństwo święte, aby składać duchowe ofiary przyjemne Bogu przez Jezusa Chrystusa” (1 P 2,4-5). W tych słowach apostoła Piotra widzimy nowotestamentowy wyraz tej samej idei, która była zawarta w psalmach — idei ludu Bożego, świętego kapłaństwa składającego chwałę i dziękczynienie Panu Jezusowi Chrystusowi, swemu Stwórcy i Odkupicielowi za wszelkie dobro, jakiego dokonał dla swoich wiernych.

`Jako nowotestamentowi wierzący my także mamy do wypełnienia kapłańską rolę, będąc powołani do przekazywania dobrej nowiny, czyli ewangelii, światu. W jaki najskuteczniejszy sposób możemy to czynić?`