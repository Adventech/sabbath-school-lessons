---
title:  Panie, kto przebywać będzie w namiocie Twoim?
date:  19/03/2024
---

`Przeczytaj Ps 15. Kim są ludzie uznani za godnych oddawać cześć Bogu w Jego obecności?`

Odpowiedź udzielona w tym psalmie jest podsumowaniem wymagań podanych w Prawie i Prorokach: Ten, którego czyny, sprawiedliwość, charakter i serce (zob. Pwt 6,5; Mi 6,6-8) są odzwierciedleniem sprawiedliwości i charakteru Boga. Tak więc świętość jest niezbędnym wymogiem wobec tych, którzy wkraczają przed oblicze Boga. Świętość Izraelitów miała się przejawiać we wszystkich obszarach życia, czyli w pełnym połączeniu oddawania czci Bogu z biblijną moralnością. Prawo zostało dane ludowi Bożemu, by uzdolnić wierzących do wykorzystania ich największych możliwości, czyli życia w roli królewskich kapłanów. Królewskie kapłaństwo obejmuje życie w świętości w obecności Boga oraz przekazywanie błogosławieństw przymierza innym narodom.

`Przeczytaj Ps 24,3-6; 101,1-3. Co to znaczy być świętym?`

Niewinne serce (zob. Ps 101,2) to wyróżnik jakości czcicieli w oczach Boga. Hebrajskie słowo tamim, doskonały (zob. Ps 101,2), zawiera w sobie znaczenie kompletności i pełni. Nietknięta (hebr. tamim) winorośl jest cała, nieuszkodzona i zdrowa (zob. Ez 15,5). Zwierzęta ofiarne musiały być tamim, czyli bez skazy (zob. Kpł 22,21-24). „Doskonale obeznany” (zob. Hi 36,4) człowiek mówi zawsze prawdę. Tak więc doskonałe serce to „niewinne serce” (Ps 24,4), czyli serce uczciwe (zob. Ps 15,2). Takie serce poszukuje Boga (zob. Ps 24,6) i zostaje odrodzone dzięki Bożemu przebaczeniu (zob. Ps 51,4-12). Niewinne życie wypływa z uznania łaski i sprawiedliwości Boga. Łaska Boża inspiruje i uzdalnia sługi Boże do życia w bojaźni Pańskiej, to znaczy w pełnej więzi z Bogiem i uległości wobec Jego Słowa. Świadectwo poświęconego i pobożnego życia głosi chwałę Bożą, a nie chwałę człowieka. Zwróć uwagę, że większość wymagań wymienionych w Ps 15 została podana w formie negatywnej (zob. Ps 15,3-5). Nie chodzi tu o zasłużenie na Bożą przychylność, ale o unikanie tego, co może nas odłączyć od Boga.

`Jak możemy dokonywać świadomych wyborów, by unikać tego, co odwodzi nas od Boga? Wymień tego rodzaju czynniki, które ci zagrażają, i zastanów się, jak możesz się ich ustrzec.`