---
title:  Wielbienie Boga nigdy się nie skończy
date:  16/03/2024
---

### Studium Bieżącego Tygodnia
Ps 134,1-3; Iz 42,10-12; Ap 14,3; Ps 15,1-5; 101,1-3; 96,1-13; Ap 14,6-12; J 4,23-24.

> <p>Tekst Pamięciowy</p>
> „Będę śpiewał Panu, pókim żyw, będę grał Bogu memu, póki jestem” (Ps 104,33).

W miarę pogłębiania się naszego doświadczenia łaski i mocy Bożej zadamy wraz z psalmistą pytanie:

— „Czym odpłacę Panu za wszystkie dobrodziejstwa, które mi wyświadczył?” (Ps 116,12).

Niewątpliwie odpowiedzią na to pytanie będzie jeszcze większa wierność wobec Boga.

W psalmach Izraelici są nazwani nie tylko narodem, ale także wielkim zgromadzeniem (zob. Ps 22,23.26; 35,18). To świadczy o tym, że Izraelici zostali powołani przede wszystkim do oddawania chwały Bogu i składania świadectwa o Nim innym narodom, gdyż Pan pragnie, by cały świat przyłączył się do Jego ludu w oddawaniu czci Stwórcy. Lud Pana to sprawiedliwi, którzy czczą Go oraz pokładają nadzieję w Nim i Jego miłości.

Chwalenie Pana w zgromadzeniu jest postrzegane jako ideał oddawania czci Bogu. Nie znaczy to, że indywidualna modlitwa i nabożeństwo mają marginalne znaczenie. Przeciwnie, to właśnie indywidualna pobożność sprawia, że wspólnota czci Boga z nową energią (zob. Ps 22,23.26), zaś osobiste nabożeństwo osiąga swój pełny potencjał dzięki wpływowi więzi budowanych w społeczności. Społeczność oddająca cześć Bogu jest nazywana gronem prawych (zob. Ps 111,1). Prawi to ci, którzy znają Boga (zob. Ps 36,11) i są Mu znani (zob. Ps 37,18), a to doświadczenie oddziałuje na wszystkie sfery ich życia.