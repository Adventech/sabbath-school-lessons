---
title:  Kiedy Bóg nie ma upodobania w ofiarach?
date:  21/03/2024
---

`Przeczytaj Ps 40,7-9; 50,7-23; 51,18-21. Do jakiej ważnej kwestii odnoszą się te fragmenty psalmów? Dlaczego Bóg nie ma upodobania w ofiarach, których składanie sam nakazał w swoim Słowie (zob. Wj 20,24)?`

Podobnie jak to było z prorokami, także psalmiści wskazywali szereg nadużyć związanych z nabożeństwem. Ich zasadniczym przesłaniem w tej kwestii nie była niechęć Pana wobec ofiar składanych przez Izraelitów i świąt obchodzonych przez nich, ale powód tej niechęci, czyli daleko idąca rozbieżność między formalnym nabożeństwem a duchowym poziomem jego uczestników.

Bóg nie gani swego ludu z powodu składania ofiar i całopaleń, ale z powodu niegodziwości i niesprawiedliwości (zob. Ps 50,8.17-21). Psalmy nie potępiają ofiarności i nabożeństwa, ale daremne ofiary i nieszczere nabożeństwo, których jałowość przejawia się w niesprawiedliwym postępowaniu ludzi.

Gdy jedność między zewnętrznym przejawem nabożeństwa i właściwą wewnętrzną motywacją do oddawania czci Bogu zostaje rozerwana, rytuały stają się ważniejsze i zaczynają być praktykowane dla nich samych, a nie w ramach autentycznego doświadczenia przybliżania się do Boga. Formy nabożeństwa zostają obwarowane sztywnymi regułami i tracą swój pierwotny sens, zamiast wskazywać na Boga i objawiać Go.

`Przeczytaj J 4,23-24. Co Jezus wyraził w tych słowach i jak zbiega się to z ostrzeżeniem zawartym w psalmach, które studiujemy w dzisiejszej części lekcji?`

Same ofiary nie wystarczą. Co dobrego może przynieść składanie ofiar, gdy serce ofiarującego nie jest pełne skruchy, wiary i smutku z powodu grzechu? Jedynie ofiary, którym towarzyszy skrucha i szczere dziękczynienie, mogą podobać się Bogu jako „ofiary sprawiedliwości” (Ps 51,21 BG; zob. także Ps 50,14). Cytując Izajasza, Jezus wyraził to następująco:

— „Lud ten czci mnie wargami, ale serce ich daleko jest ode mnie” (Mt 15,8).

Problemy, jakie dostrzegali psalmiści, istniały także w czasach Jezusa i dotyczyły niektórych wierzących, w tym zwłaszcza przywódców, z którymi Jezus stykał się podczas swojej działalności.

`Jak możemy się upewnić, że jako adwentyści, mając tak wielkie światło i poznanie, nie wpadamy w pułapkę przekonania, że sama znajomość prawdy i przestrzeganie form pobożności wystarczą?`