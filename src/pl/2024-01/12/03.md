---
title:  Śpiewajcie Panu pieśń nową
date:  18/03/2024
---

`Przeczytaj Ps 33,3; 40,4; 96,1; 98,1; 144,9; 149,1. Co jest wspólnym elementem we wszystkich tych wersetach?`

Psalmy wzywają lud do śpiewania nowej pieśni. Co oznacza w tym kontekście wyrażenie nowa pieśń? Powodem śpiewania nowej pieśni jest uznanie na nowo majestatu i panowania Boga nad światem oraz wdzięczność za Jego troskę i zbawienie, okazywane Mu jako Stwórcy i Sędziemu Całej Ludzkości. Wyzwolenie z mocy wrogów i śmierci oraz szczególna przychylność Boga wobec Izraelitów to bardziej osobiste motywy śpiewania nowej pieśni. Podczas gdy inne pieśni także chwalą Pana za Jego dobroć i cuda, to jednak nowa pieśń jest szczególna, wyraża bowiem na nowo rozbudzoną radość i obietnicę odnowienia poświęcenia dla Boga. Nowe doświadczenie Bożego wyzwolenia inspiruje ludzi do uznania Pana jako ich Stwórcy i Króla. Wspólnymi tematami psalmów nawiązujących do nowej pieśni są między innymi zaufanie do Boga oraz oddawanie Mu chwały za Jego nadzwyczajne dokonania oraz wyzwolenie z ucisku.

`Przeczytaj Iz 42,10-12; Ap 5,9; 14,3. Co możemy powiedzieć o nowej pieśni na podstawie tych wersetów?`

Lud Boży, Izrael, jest przedstawiony w miłych słowach jako lud bliski Bogu (zob. Ps 148,14), co wskazuje, że wśród całego stworzenia Izraelici otrzymali szczególny status, a zatem mieli największy obowiązek i przywilej oddawania chwały Bogu. Tak więc Biblia zachęca wierzących we wszystkich pokoleniach, by śpiewali nową pieśń chwały Odkupicielowi zawierającą szczególne świadectwo zbawienia przez krew Baranka. Nowa pieśń może oznaczać pieśń, której nikt nigdy wcześniej nie słyszał, upamiętniającą żywe doświadczenie łaski Bożej w życiu człowieka. Nowa pieśń może także wyrażać nadzieję, a wówczas nowość pieśni polega na oczekiwaniu wyjątkowego i niespotykanego dotąd doświadczenia Bożego majestatu w przyszłości. Prawdziwe oddawanie czci Bogu to nie tylko składanie ofiar i darów. Odzwierciedla ono żywą więź z Bogiem, która jest zawsze świeża i dynamiczna. W pewnym sensie można powiedzieć, że nowa pieśń jest nowym przejawem — nawet każdego dnia — naszej miłości i uznania dla Boga za to, czego dokonał dla nas.

`Zastanów się nad Bożymi błogosławieństwami, których doświadczyłeś. Gdybyś miał zaśpiewać nową pieśń, jaka byłaby jej treść?`