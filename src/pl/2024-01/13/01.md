---
title:  Czekaj na Pana
date:  23/03/2024
---

### Studium Bieżącego Tygodnia
Ps 27,14; Rz 8,18-25; Ps 131,1-3; Mt 18,3; Ps 126,1-6; 92,1-16; Mk 16,1-8; 2 P 1,19.

> <p>Tekst Pamięciowy</p>
> „Miej nadzieję w Panu! Bądź mężny i niech serce twoje będzie niezłomne! Miej nadzieję w Panu!” (Ps 27,14).

Dotarliśmy w bieżącym kwartale do ostatniego tygodnia studium Księgi Psalmów. Ta duchowa podróż wiodła nas przez doświadczenie podziwu dla majestatycznego Stwórcy, Króla i Sędziego, przez radość z Bożego przebaczenia i zbawienia, przez poddanie się Bogu w smutku i lamentacji, a także przez wspaniałe obietnice dotyczące wiecznej obecności Boga oraz nieskończonego i powszechnego oddawania Mu czci. Jednak nasza podróż trwa nadal, gdyż żyjemy w nadziei przyjścia Pana, które będzie spełnieniem naszych tęsknot. Jeśli jest jakieś ostateczne hasło, które możemy zapamiętać z psalmów, to z pewnością jest nim:

— „Miej nadzieję w Panu!” (Ps 27,14).

Czekanie na Pana nie jest biernym ani rozpaczliwym wyrazem bezradności. Jest raczej przejawem rozsądnej ufności i wiary, które prowadzą do działania. Czekanie na Pana zmienia nasze ponure wieczory w pełen nadziei jasny poranek (zob. Ps 30,6; 143,8). Wzmacnia nasze serca odnawiającą się nadzieją i pokojem. Motywuje nas do wytrwałej pracy przez przynoszenie snopów obfitego żniwa z Pańskich pól misyjnych (zob. Ps 126,6; Mt 9,36-38). Czekanie na Pana nigdy nie doprowadzi nas do zawstydzenia, ale zostanie szczodrze wynagrodzone, bo Pan dotrzymuje obietnic (zob. Ps 37,7-11.18.34; 71,1; 119,137-138).