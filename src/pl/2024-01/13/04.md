---
title:  Przynieście snopy
date:  26/03/2024
---

`Przeczytaj Ps 126. Co daje siłę i nadzieję ludowi Bożemu? Jak możemy zastosować w naszym codziennym życiu przesłanie tego psalmu?`

Cudowne wyzwolenie dokonane przez Pana w przeszłości jest niewyczerpanym źródłem inspiracji dla ludu Bożego oraz źródłem nadziei na przyszłość. Wyzwolenie w przeszłości było tak wielkie, iż można je opisać jako spełnienie marzeń (zob. Iz 29,7-8). Zwróć uwagę na to, że pokolenie, które chwali Pana w Ps 126 za Jego przeszłe wyzwolenie z niewoli (zob. Ps 126,1), obecnie samo znajduje się w niewoli (zob. Ps 126,4).

Jednak radość i wyzwolenie z przeszłości są wyrażane w pieśniach i wplatane w teraźniejsze doświadczenie. Nowe pokolenia podtrzymują żywą biblijną historię, identyfikując się z tymi, którzy osobiście doświadczyli opisanych zdarzeń. Tak więc żywa wiara ceni wielkie dokonania Boga dla Jego ludu w przeszłości jako coś, co Pan uczynił także dla nas, a nie jedynie dla wierzących z dawnych pokoleń.

W gruncie rzeczy pamiętanie o przeszłości budzi nową nadzieję na dzień dzisiejszy. Obraz strumieni „w ziemi południowej” (Ps 126,4) jest mocną metaforą działania Boga w sposób nagły i potężny dla dobra swojego ludu. Południe Judei było terenem pustynnym. Strumienie powstawały tam nagle w wyniku obfitych opadów w porze deszczowej. Wczesne i późne deszcze wywierały decydujący wpływ na plony (zob. Pwt 11,14; 28,12). Podobnie obraz siewu ze łzami i zbioru z radością (zob. Ps 126,5-6) jest mocną obietnicą Bożego prowadzenia od trudnej teraźniejszości do szczęśliwej przyszłości.

Zakończenie pory żniw było czasem, gdy pielgrzymujący Hebrajczycy przynosili płody rolne do świątyni Bożej w Jerozolimie (zob. Wj 34,22.26). Motyw żniwa stanowił mocną duchową lekcję dla ludu Bożego w tamtym czasie. Jak trud siewu i pielęgnacji pól, ogrodów i winnic zostaje nagrodzony radością obfitych zbiorów, tak obecne trudności przeżywane przez lud Boży zostaną ukoronowane radością zbawienia w czasie końca. Obraz wielkiego żniwa wskazuje na przywrócenie przez Boga Jego królestwa na ziemi wraz z powtórnym przyjściem Chrystusa (zob. Am 9,13-15; Mt 9,37). Podobnie jak rolnik czeka na żniwo, tak my musimy czekać, by ujrzeć owoce i rezultaty naszego trudu.

`Przypomnij sobie chwile, gdy wyraźnie i bezbłędnie widziałeś działanie Pana w swoim życiu i życiu innych ludzi. Jak możesz czerpać nadzieję z tych doświadczeń, by przetrwać to, przez co obecnie przechodzisz?`