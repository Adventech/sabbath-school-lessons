---
title:  Czekanie i Boży odpoczynek sobotni
date:  27/03/2024
---

`Przeczytaj Ps 92. Jakie dwie rzeczy dotyczące soboty są podkreślone w tym psalmie, który jest psalmem na dzień sobotni?`

Chwała dla Boga za wielkie dzieła Jego rąk (zob. Ps 92,5-6) i nawiązujący do Edenu obraz sprawiedliwych (zob. Ps 92,13-15) wyraźnie wskazują na akt stworzenia, czyli pierwsze dzieło, które upamiętnia sobota. Psalm wywyższa Pana także za Jego zwycięstwo nad wrogami, jako Boga sprawiedliwości (zob. Ps 92,8-16), i w ten sposób podkreśla drugą rzecz dotyczącą soboty — odkupienie z mocy zła (zob. Pwt 5,12-15). Tak więc Ps 92 wywyższa Boga za Jego przeszłe stworzenie i obecne podtrzymywanie istnienia świata, a także wskazuje ostateczną nadzieję na wieczny Boży pokój i porządek.

Ludzie mogą się cieszyć odpoczynkiem sobotnim, gdyż Bóg jest Najwyższy (zob. Ps 92,2). Jego najwyższa pozycja daje Mu ogromną przewagę nad jego wrogami.

A choć Bóg jest Bytem Najwyższym, to jednak bez wahania zniża się, by ratować tych, którzy wołają do Niego. Boże dzieło stworzenia, a zwłaszcza odkupienia powinno skłaniać ludzi do oddawania czci Bogu i miłowania Go. Życie w upadłym świecie bez nadziei odkupienia nie jawi się jako szczególnie atrakcyjne. Kochamy, cierpimy i umieramy i nie ma w tym żadnej nadziei. Dlatego czcimy Pana nie tylko jako naszego Stwórcę, ale także jako naszego Odkupiciela, w którym spoczywa cała nasza nadzieja na życie wieczne.

Świeży olejek (zob. Ps 92,11) oznacza odnowione poświęcenie psalmisty, by służyć Bogu jako Jego nawrócony sługa. Namaszczenie olejkiem było dokonywane podczas poświęcenia wybranych ludzi, takich jak kapłani i królowie (zob. Wj 40,15; 1 Sm 10,1). Jednak psalmista wybrał niezwykłe hebrajskie słowo balal, by opisać swoje namaszczenie. Słowo to nie jest używane w kontekście namaszczania sług Bożych, ale oznacza zmieszanie oliwy z innymi częściami ofiary (zob. Wj 29,2; Kpł 2,4-5). Szczególne użycie tu słowa balal przez psalmistę wskazuje na to, że pragnie on złożyć siebie jako żywą ofiarę Panu i poświęcić się zupełnie Jemu (zob. Rz 12,1).

Nic dziwnego, że myśl o poświęceniu została zawarta w psalmie o sobocie, gdyż sobota jest znakiem, iż Pan uświęca swój lud (zob. Wj 31,13). Obrazy palm i cedrów Libanu przedstawiają lud Boży rosnący w wierze i szczerym docenieniu wielkich Bożych zamierzeń i miłości Bożej. Sobota jest znakiem wiecznego przymierza Pana z Jego ludem (zob. Ez 20,20). Tak więc odpoczynek sobotni jest niezbędny dla ludu Bożego, gdyż uczy wierzących ufnie czekać na Pana i wierzyć, że wypełni On obietnice dotyczące swojego przymierza (zob. Hbr 4,1-10).

`Przeczytaj jeszcze raz Ps 92. Jaka wielka nadzieja jest wskazana w tym psalmie i jak możemy czerpać z niego pociechę?`