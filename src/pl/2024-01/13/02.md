---
title:  Wezwanie do czekania
date:  24/03/2024
---

`Przeczytaj Ps 27,14; 37,7.9.34; 39,8; 40,2; 69,7; Ga 5,5; Rz 8,18-25. Do czego wersety te wzywają lud Boży?`

Czekanie jest chyba jedną z najbardziej stresujących rzeczy. Kimkolwiek jesteśmy, gdziekolwiek żyjemy i jakakolwiek jest nasza życiowa sytuacja, wszyscy musimy czasem czekać. Począwszy od czekania w kolejce do kasy, a skończywszy na czekaniu na diagnozę lekarską, czekanie jest częścią naszej rzeczywistości, choć z pewnością nie jest ulubioną.

Jak należy rozumieć czekanie na Boga? Myśl o czekaniu na Pana pojawia się nie tylko w psalmach, ale także w wielu innych częściach Biblii. Czasami towarzyszy jej słowo wytrwałość. Wytrwałość to nasze największe zaangażowanie polegające na niepoddawaniu się lękowi przed rozczarowaniem z powodu domniemanego zawodu, jaki może nas spotkać ze strony Boga. Poświęcone dziecko Boże czeka świadomie i z poczuciem pewności. Wie, że Bóg jest wierny i że ci, którzy pokładają ufność w Nim, mogą być pewni tego, że powierzając Mu swój los, doświadczą z Jego strony działania dla ich dobra nawet wtedy, gdy działanie to nie będzie się im jawić jako oczywiste.

Czekanie na Pana to coś więcej niż bierność. To głęboka tęsknota za Bogiem porównana do intensywnego pragnienia w miejscu, gdzie brakuje wody (zob. Ps 63,1-2). Psalmista czeka na wiele błogosławieństw Bożych, ale pragnienie bliskości Boga jest silniejsze niż pragnienie czegokolwiek innego.

Jak to już dowiedzieliśmy się z niezwykłych słów apostoła Pawła zamieszczonych w Liście do Rzymian, Bóg i całe stworzenie czekają na odnowienie świata i błogosławione spotkanie Boga z Jego ludem w czasie końca. Paweł napisał, że „stworzenie z tęsknotą oczekuje objawienia synów Bożych” (Rz 8,19).

To niesamowita obietnica!

Gdy czekamy na ostateczne wybawienie i zjednoczenie z Bogiem, a „całe stworzenie wespół wzdycha i wespół boleje aż dotąd” (Rz 8,22), Pan pozostaje ze swoim ludem przez Ducha Świętego.

Czekając, mamy składać świadectwo (zob. Dz 1,4-8) o planie zbawienia, którego zwieńczeniem będzie nowe stworzenie. To nowe stworzenie jest w końcu tym, na co czekamy — ostatecznym spełnieniem naszych nadziei jako adwentystów, albowiem sama nasza nazwa wskazuje cel naszego oczekiwania. Czekamy i wiemy, że nie na próżno. Śmierć i zmartwychwstanie Chrystusa podczas Jego pierwszego przyjścia są gwarantem Jego powtórnego przyjścia.

`Na co czekasz obecnie, licząc, że otrzymasz to od Boga? Jak możemy się nauczyć czekania z wiarą i ufnością, zwłaszcza gdy modlimy się o coś, co ma się spełnić w nieznanym dla nas czasie?`