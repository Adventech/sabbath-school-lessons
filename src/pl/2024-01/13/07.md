---
title:  Do Dalszego Studium
date:  29/03/2024
---

Księga Psalmów zawiera usilne wezwania, by czekać cierpliwie na Pana: „Zdaj się w milczeniu na Pana i złóż w nim nadzieję” (Ps 37,7). Gdy czekanie wydaje się nam trudne, niepewne i pełne poczucia osamotnienia, powinniśmy pamiętać o uczniach Jezusa w dniu Jego wniebowstąpienia (zob. Dz 1,4-11). Otóż Jezus został zabrany do nieba sprzed ich oczu, a oni zostali tam, by czekać na Jego powtórne przyjście pewnego dnia w przyszłości. Kto kiedykolwiek doświadczył silniejszego pragnienia otrzymania Bożego błogosławieństwa niż uczniowie Jezusa tamtego dnia? Z pewnością pragnieniem ich duszy było podążyć za Panem natychmiast. Ale otrzymali polecenie czekania na obietnicę Ojca i powtórne przyjście Jezusa. Jednak jeśli sądzimy, że uczniowie byli zrozpaczeni i rozczarowani, to będziemy zaskoczeni. Wrócili bowiem do Jerozolimy i czynili to, co Jezus im nakazał — czekali na dar Ducha Świętego, a następnie z całą mocą głosili ewangelię światu (zob. Dz 1,12-14; 2,1-47).

Polecenie naszego Pana, by czekać na Niego, jest dla nas możliwe do spełnienia jedynie wtedy, gdy On działa w nas przez Ducha Świętego. Żaden ludzki entuzjazm nie wytrzyma napięcia, jakie nakłada na naszą kruchą psychikę to oczekiwanie. Jedno może pozwolić nam wytrwać w tym napięciu — trwanie w Jezusie Chrystusie, czyli w osobistej więzi z Nim. „Zatem jeśli Chrystus jest w naszych sercach, będzie sprawiał w nas »i chcenie, i wykonanie« (Flp 2,13). Będziemy pracowali tak, jak On pracował, i będziemy przejawiali takiego samego ducha. W ten sposób, miłując Go i trwając w Nim, będziemy »wzra­stali pod każdym względem w niego, który jest Głową, w Chrystusa« (Ef 4,15)”39. Czekając na Pana, znajdziemy pokój i pocieszenie w psalmach. Nasze modlitwy i pieśni są tam, gdzie serce Boga codziennie spotyka się z naszymi sercami40.

**Pytania Do Dyskusji**

`1. Dlaczego czekanie jest ważne w naszym duchowym życiu? Podczas wspólnego studium biblijnego omówcie, jak i na co czekali niektórzy biblijni bohaterowie wiary. Jak czekanie oczyszczało i wzmacniało ich wiarę? (Zob. Rz 4,19-22; Hbr 11,1-40).`

`2. Jaki jest cel naszego czekania? (Zob. Ps 37,34-40). Co obiecano nam ostatecznie? Co psalmy mówią na przykład o sprawiedliwości, której tak bardzo brakuje w tym życiu?`

`3. Dlaczego z punktu widzenia stanu człowieka po śmierci i indywidualnego doświadczenia ludzi (zob. Koh 9,5) czekanie na Jezusa niemal dobiega końca? Jaką nadzieję daje nam odpowiedź na to pytanie?`