---
title:  Spokój nakarmionego dziecka
date:  25/03/2024
---

`Przeczytaj Ps 131. Czego ten psalm uczy nas o naszej więzi z Bogiem?`

Lud Boży żyje w świecie, który uciska wiernych — w świecie pełnym pokus i trudności, które spotykają wszystkich ludzi. Odnowione przekonanie, że jest dzieckiem Bożym i że jego życie zależy od Boga, jest dla psalmisty pocieszeniem i skłania go do przyznania, iż ludzka pycha nie ma żadnej wartości. Zwodniczość pychy polega na tym, iż skłania ona ludzi do egocentryzmu i czyni ich niezdolnymi do dostrzegania tego, co jest poza nimi samymi. Pyszałkowie są więc ślepi na wyższą realność Boga.

W przeciwieństwie do nich sprawiedliwi wznoszą oczy ku Bogu (zob. Ps 123,1-2). Uznanie Bożej wielkości czyni ich pokornymi, wolnymi od egoizmu i próżnej ambicji. Psalmista wyznaje, iż nie szuka rzeczy zbyt wielkich ani zbyt cudownych dla niego (zob. Ps 131,1). Te wyrażenia wskazują na dokonania Boga w świecie wykraczające poza granice ludzkiego pojmowania. Współczesna nauka wykazała, że to, co niegdyś uważano za najprostsze formy życia, jest w rzeczywistości w niepojęty sposób złożone. Paradoksalnie im więcej dowiadujemy się o otaczającym nas świecie, tym bardziej tajemniczy się nam on jawi.

Tymczasem metafora w Ps 131,2 — „jak dziecię odstawione od piersi u swej matki” — jest mocnym obrazem tego, kto znajduje spokój i ukojenie w obecności Boga. Więź człowieka z Bogiem jest porównana do więzi dziecka całkowicie zależnego od jego matki.

Bóg uwalnia nas od wybujałych ambicji i pychy, a karmi nas dobrym pokarmem, którym jest „pełnić wolę tego, który mnie posłał, i dokonać jego dzieła” (J 4,34; zob. także Hbr 5,12-14). Dziecięca ufność przedstawiona w Ps 131 to dojrzała wiara, która została wypróbowana i doświadczona w trudach życia. Zgodnie z tą wiarą Bóg jest wiarygodny i dotrzymuje tego, co obiecał w swoim Słowie.

Na koniec psalmista zwraca uwagę na dobro ludu Bożego. Ostatecznie jesteśmy powołani do tego, by wykorzystywać nasze doświadczenie z Bogiem dla budowania Jego Kościoła. Tym, czego osobiście nauczyliśmy się o Bożej wierności i dobroci, mamy dzielić się z innymi, którzy z jakiegoś powodu toczą zmagania o zachowanie wiary. Nasze świadectwo o Chrystusie może być potrzebne także wewnątrz Kościoła, gdzie wielu ludzi potrzebuje pełniejszego poznania Zbawiciela.

`— „Zaprawdę powiadam wam, jeśli się nie nawrócicie i nie staniecie jak dzieci, nie wejdziecie do Królestwa Niebios” (Mt 18,3).`

`Co Jezus wyraził w tych słowach? Co to oznacza dla nas?`