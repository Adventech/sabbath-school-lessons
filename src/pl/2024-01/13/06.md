---
title:  Radość o poranku
date:  28/03/2024
---

`Przeczytaj Ps 5,4; 30,6; 49,15; 59,17; 92,3; 119,147; 2 P 1,19; Ap 22,16. Jaka pora dnia jest symbolicznie wskazana w tych wersetach jako pora Bożego odkupienia? Dlaczego?`

W psalmach poranek jest z reguły czasem, gdy wierzący oczekują Bożego odkupienia. Poranek objawia Bożą przychylność, która kończy długą noc rozpaczy i ucisku (zob. Ps 130,5-6). W Ps 143 Boże wyzwolenie kładzie kres obecnej ciemności śmierci (zob. Ps 143,3) i przynosi światło nowego poranka (zob. Ps 143,8), a przebywanie w grobie (zob. Ps 143,7) zmienia w przebywanie na „równej ziemi” (Ps 143,10).

`Przeczytaj Mk 16,1-8. Co stało się o poranku, o którym mowa w tych wersetach, i dlaczego jest to dla nas tak ważne?`

Poranek zmartwychwstania Jezusa Chrystusa otworzył drogę do wiecznego poranka Bożego zbawienia dla wszystkich, którzy wierzą w Niego. Uczniowie Jezusa doświadczyli pełni siły obietnicy zawartej w Ps 30,6: „Wieczorem bywa płacz, ale rankiem wesele”, gdy spotkali zmartwychwstałego Pana. Jedynie dzięki przychylności Boga i Jego bezwarunkowej miłości nasz płacz zmienia się w radość (zob. Ps 30,6.8).

Jak gwiazda poranna zapowiada nastanie nowego dnia, tak wiara zapowiada nową rzeczywistość życia wiecznego dzieci Bożych (zob. 2 P 1,19). Jezus został nazwany Gwiazdą Jasną Poranną (zob. Ap 22,16). Czekamy gorliwie na dzień, w którym ustanowi On swoje królestwo, gdzie nie będzie więcej nocy, zła ani śmierci (zob. Ap 21,1-8.25). Ostatecznie, ponad wszystko, czekamy właśnie na to, gdy mówimy o czekaniu na przyjście Pana. Z pewnością warto na to czekać.

„Nad otwartym grobowcem Józefa Chrystus oznajmił triumfalnie:

— Ja jestem zmartwychwstanie i życie.

Słowa te mógł wyrzec jedynie Bóg. Wszystkie stworzone przez Niego istoty żyją z Jego woli i mocy. Są uzależnionymi od Niego odbiorcami Bożego życia. Poczynając od najwyższego serafina, a kończąc na najskromniejszej żyjącej istocie, wszyscy czerpią z tego samego Źródła. Jedynie Ten, który jest jedno z Bogiem, może powiedzieć:

— Mam moc oddać życie i mam moc znowu je odzyskać.

W swej boskości Chrystus miał moc, aby zerwać kajdany śmierci”38.

`Niektórzy powiadają, że śmierć jest częścią życia, gdyż została zaprogramowana w każdej komórce naszego ciała. Choć jest to prawdą w naszym upadłym stanie, co zmartwychwstanie Jezusa obiecuje nam w kwestii przemijalności zjawiska śmierci? Dlaczego musimy pamiętać, że śmierć jest czymś obcym w naszej rzeczywistości i musi przeminąć?`