---
title:  W sercu moim przechowuję słowo Twoje
date:  18/02/2024
---

`Przeczytaj Ps 119,1-16.161-168. Jak powinniśmy przestrzegać Bożych przykazań i jakie błogosławieństwa wypływają z tego?`

Biblia przedstawia codzienne życie wiary jako pielgrzymkę (chodzenie) z Bogiem ścieżką Jego sprawiedliwości. Życie wiary jest utrzymywane przez chodzenie „zgodnie z Prawem Jhwh” (Ps 119,1 BD) i „w światłości oblicza twego” (Ps 89,16). Nie są to dwie różne drogi. Chodzenie w światłości oblicza Boga oznacza przestrzeganie Jego prawa, podobnie jak chodzenie zgodnie z prawem Pana obejmuje szukanie Go z całego serca (zob. Ps 119,1-2.10).

Życie nienaganne to kolejny sposób, w jaki Księga Psalmów określa sprawiedliwe postępowanie (zob. Ps 119,1). Nienaganność to cecha ofiary „bez skazy” (Wj 12,5), akceptowalnej dla Boga. Podobnie życie sprawiedliwego człowieka, które jest żywą ofiarą (zob. Rz 12,1), ma być nieskażone umiłowaniem grzechu. Życie poświęcone Bogu jest także drogą doskonałą, co oznacza, że człowiek obiera właściwy kierunek życia podobający się Bogu (zob. Ps 101,2.6; zob. także Ps 18,33).

Przestrzeganie przykazań Bożych nie ma nic wspólnego z jedynie legalistycznym przestrzeganiem Bożych przepisów. Przeciwnie, obejmuje prawdziwą mądrość rozróżniającą między tym, co prawe, a tym, co zdrożne, między dobrem a złem (zob. Ps 111,10; zob. także 1 Krn 22,12), i dotyczy całego człowieka, a nie jedynie czynów na pokaz. Bycie nienagannym, przestrzeganie Bożych przykazań i szukanie Boga z całego serca to nierozłączne elementy właściwej życiowej postawy (zob. Ps 119,1-2).

Przykazania Boga są objawieniem Jego woli wobec ludzkości. Uczą ludzi, jak stać się mądrymi, by żyć w wolności i pokoju (zob. Ps 119,7-11.133). Psalmista ma upodobanie w prawie Bożym, gdyż zapewnia go ono o wierności Boga (zob. Ps 119,77.174).

„Pokój pełny mają ci, którzy kochają twój zakon, na niczym się nie potkną” (Ps 119,165). Obraz potknięcia przedstawia moralny upadek. Jak lampa oświetlająca miejsce, gdzie psalmista stawia stopy (zob. Ps 119,105), Słowo Boże chroni nas przed upadaniem pod wpływem pokus (zob. Ps 119,110).

`W jaki sposób Chrystus okazał moc Słowa Bożego w swoim życiu (zob. Mt 4,1-11)? Co mówi to nam o mocy płynącej z serca nastawionego na posłuszeństwo prawu Bożemu?`