---
title:  Do Dalszego Studium
date:  23/02/2024
---

W naszych czasach pozyskiwanie mądrości jawi się jako daleko mniej popularne niż poszukiwanie szczęścia. Ludzie wolą być szczęśliwi niż mądrzy. Ale czy możemy być naprawdę szczęśliwi i wieść spełnione życie, nie mając mądrości danej nam przez Boga? Psalmy jasno mówią, że nie. Dobra nowina jest taka, że nie musimy wybierać między mądrością a szczęściem. Mądrość od Boga prowadzi do prawdziwego szczęścia.

Prosty przykład z języka hebrajskiego dobrze ilustruje tę kwestię. W języku hebrajskim słowo aszur, oznaczające krok, brzmi podobnie jak inne hebrajskie słowo oszer (szczęście). Choć w polskim przekładzie to podobieństwo nie występuje, to jednak w hebrajskim oryginale stanowi mocne przesłanie. Kroki stawiane na Bożej ścieżce prowadzą do szczęśliwego życia (zob. Ps 1,1; 17,5; 37,31; 44,19; 89,16; 119,1). W Biblii mądrość i szczęście nie są abstrakcyjnymi pojęciami, ale realnym doświadczeniem. Znajduje się je w więzi z Bogiem, która obejmuje oddawanie Mu czci, chwalenie Go, poszukiwanie siły u Niego i ufanie Mu. W Ps 25,14 czytamy: „Społeczność z Panem mają ci, którzy się go boją, On też obwieszcza im przymierze swoje”.

„Dziękujmy Bogu za wspaniałe wizje, jakie przed nami roztacza. Zbierzmy w naszych myślach wszystkie błogosławione zapewnienia Jego miłości tak, abyśmy stale mogli na nie spoglądać: Na Syna Bożego opuszczającego tron Ojca i okrywającego swoją boskość człowieczeństwem, aby mógł wyratować człowieka z mocy szatana; na Jego triumf odniesiony w naszym imieniu otwierający ludziom drogę do nieba i odsłaniający przed człowiekiem przybytek, w którym Bóg objawia swoją chwałę; na upadły rodzaj ludzki podniesiony z dna przepaści, w której pogrążył go grzech, i na przywrócony do łączności z nieskończonym Bogiem; na ludzi, którzy przetrwali Boży sprawdzian dzięki wierze w naszego Odkupiciela, którzy będąc odziani w sprawiedliwość Chrystusa, zostaną wyniesieni do Jego tronu. Pan pragnie, abyśmy rozmyślali właśnie o tych sprawach”25.

**Pytania Do Dyskusji**

`1. W jaki sposób Słowo Boże może się stać źródłem radości, a nie jedynie pouczenia? Jak karmienie się Słowem Bożym wiąże się z trwaniem w Jezusie Chrystusie, Żywym Słowie (zob. J 1,1; 15,5.7)?`

`2. Co się dzieje, gdy ludzie świadomie i stale odrzucają Bożą naukę (zob. Ps 81 i 95)? Dlaczego tak się dzieje?`

`3. Dlaczego droga bezbożnych czasami wydaje się bardziej atrakcyjna niż rada sprawiedliwych (zob. Ps 141)? Jak możemy uporać się z faktem, iż często bezbożnym powodzi się lepiej niż sprawiedliwym?`