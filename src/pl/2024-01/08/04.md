---
title:  Boża próba
date:  20/02/2024
---

`Przeczytaj Ps 81,8-9; 95,7-11; 105,17-22. Co według tych wersetów oznacza poddawanie ludzi próbie przez Boga?`

Meriba to miejsce, gdzie Izraelici wystawili Boga na próbę, chcąc się upewnić co do Jego wierności i mocy oraz co do tego, czy zadba On o ich potrzeby (zob. Wj 17,1-7; Ps 95,8-9). Ps 81 stanowi interesujące odwrócenie tego doświadczenia i interpretuje to samo wydarzenie jako próbę Boga dla Izraelitów (zob. Ps 81,8). Wskutek nieposłuszeństwa i braku zaufania (zob. Ps 81,12) Izraelici nie zdali Bożego egzaminu.

Nawiązanie do Meriba stanowi podwójne przesłanie. Po pierwsze lud Boży nie powinien powtarzać błędów z przeszłości. Wierzący mają ufać Bogu i iść Jego drogą (zob. Ps 81,14). Po drugie, choć ludzie nie zdali egzaminu, Bóg przyszedł im na ratunek, gdy znaleźli się w kłopocie (zob. Ps 81,8). Boża zbawienna łaska okazana w przeszłości daje pewność Bożej łaski w kolejnych pokoleniach.

Ps 105 wskazuje, że próby były Bożym sposobem testowania wierności Józefa słowu Bożemu dotyczącemu jego przyszłości (zob. Rdz 37,5-10; Ps 105,19). Hebrajskie słowo caraf (doświadczyć) w Ps 105,19 (BG) jest użyte w znaczeniu: oczyścić, uszlachetnić. Tak więc celem Bożego wypróbowania wiary Józefa było usunięcie wszelkich wątpliwości co do spełnienia Bożej obietnicy i wzmocnienie ufności Józefa pokładanej w Bożym prowadzeniu.

Celem Bożej karności jest wzmocnienie dzieci Bożych i przygotowanie ich do spełnienia obietnicy, jak wskazuje na to przykład Józefa (zob. Ps 105,20-22).

Jednak odrzucenie Bożych pouczeń prowadzi do utwierdzenia się w uporze i zatwardziałości krnąbrnego ludzkiego serca.

„Bóg wymaga natychmiastowego i niepodlegającego dyskusji posłuszeństwa prawu, ale ludzie są zaślepieni i sparaliżowani oszustwami szatana, który skłania ich do rozmaitych wybiegów, usprawiedliwień, przezwyciężania skrupułów i mówi tak, jak kiedyś do Ewy:

— »Na pewno nie umrzecie« (Rdz 3,4).

Nieposłuszeństwo nie tylko zatwardza serce i sumienie winnego, ale sprawia, że słabnie wiara innych ludzi. To, co stale mają przed oczyma, chociaż początkowo wydaje się im bardzo złe, stopniowo traci swój zły charakter, aż w końcu pytają, czy rzeczywiście jest to grzech, i nieświadomie popełniają ten sam błąd”23.

`W jaki sposób doświadczyłeś tego, jak grzech zatwardza serce? Dlaczego świadomość tego powinna nas prowadzić do ukrzyżowanego Chrystusa w poszukiwaniu mocy do posłuszeństwa?`