---
title:  Naucz nas liczyć dni nasze
date:  19/02/2024
---

`Przeczytaj Ps 90,1-17; 102,12; 103,14-16. W jakiej trudnej sytuacji znajduje się ludzkość?`

Życie upadłej istoty ludzkiej jest jedynie ulotną parą w porównaniu z wiecznością. W oczach Boga tysiąc lat jest „jak straż nocna” (Ps 90,4), która trwała trzy lub cztery godziny. W porównaniu z Bożym czasem czas ludzkiego życia jest jak mgnienie (zob. Ps 90,10). Najsilniejsi ludzie mają w sobie tyle życia, co słabe rośliny (zob. Ps 90,5-6; 103,15-16). Ale nawet to krótkie życie jest pełne trudu i smutku (zob. Ps 90,10). Zwłaszcza ludzie zeświecczeni, niewierzący w Boga, biadają i lamentują nad krótkością życia, szczególnie w porównaniu z wiecznością, którą wyczuwają i która jawi się im jako niedostępna dla nich.

Ps 90 umieszcza człowieczy los w kontekście troski Boga o ludzi jako ich Stworzyciela. Pan jest ostoją swojego ludu we wszystkich pokoleniach (zob. Ps 90,1-2). Hebrajskie słowo maon (ostoja) ukazuje Pana jako schronienie i ucieczkę Jego ludu (zob. Ps 91,9).

Bóg powstrzymuje swój sprawiedliwy gniew i odnawia swoją łaskę. Psalmista woła: „Któż zna moc gniewu twego?” (Ps 90,11), co wskazuje na to, że nikt nie doświadczył w pełni skutków gniewu Bożego przeciwko grzechowi, a zatem jest nadzieja dla ludzi, iż okażą skruchę i nabiorą mądrości do prowadzenia sprawiedliwego życia.

Mądrość w Biblii oznacza nie tylko inteligencję, ale także cześć dla Boga. Mądrość, jakiej potrzebujemy, to wiedza o tym, jak „liczyć dni nasze” (Ps 90,12). Skoro możemy policzyć nasze dni, to znaczy, że ich liczba jest ograniczona i możemy o tym wiedzieć. Mądre życie oznacza życie ze świadomością przemijania prowadzącą do wiary i posłuszeństwa Bogu. Tę mądrość zdobywa się jedynie przez skruchę (zob. Ps 90,8.12) oraz Boże dary przebaczenia, współczucia i miłosierdzia (zob. Ps 90,13-14).

Nasz zasadniczy problem wynika nie z faktu, iż jesteśmy stworzeni jako ludzie, ale z tego, że jesteśmy grzeszni, oraz z tego, jakie skutki grzech pociąga za sobą w świecie. Jego niszczycielski wpływ jest widoczny wszędzie wokół nas i w każdym człowieku.

Jednak dzięki Jezusowi otwarta została droga wyjścia z tego nieszczęsnego położenia (zob. J 1,29; 3,14-21). Bez Niego nie mielibyśmy żadnej realnej nadziei.

`Bez względu na to, jak szybko mija nasze życie, jaką obietnicę otrzymaliśmy od Jezusa? (Zob. J 3,16). Na co moglibyśmy liczyć bez Niego?`