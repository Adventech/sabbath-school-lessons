---
title:  Błogosławieństwa sprawiedliwego życia
date:  22/02/2024
---

`Przeczytaj Ps 1,1-3; 112,1-9; 128,1-6. Jakie błogosławieństwa zostały obiecane tym, którzy czczą Pana?`

Z wielu błogosławieństw obiecanych tym, którzy czczą Pana, pokój jest chyba najcenniejszym. Ps 1 porównuje sprawiedliwych do drzew zasadzonych nad strumieniami, wydających owoce we właściwej porze i mających niezwiędłe liście (zob. Ps 1,3; Jr 17,7-8; Ez 47,12). To porównanie wskazuje źródło wszelkich błogosławieństw — trwanie w obecności Boga w Jego świątyni i doświadczanie nieprzerwanej więzi z Nim opartej na miłości. W przeciwieństwie do bezbożnych — porównanych do plew na wietrze, pozbawionych stabilności, trwałego miejsca i przyszłości — sprawiedliwi są jak owocujące drzewo mocno zakorzenione w Bogu i życiu wiecznym.

Ps 128,2-3 przywołuje błogosławieństwa mesjańskiego królestwa, używając obrazu zasiadania pod własną winoroślą i własnym drzewem figowym jako symbolów pokoju i powodzenia (zob. Mi 4,4). Błogosławieństwo pokoju dla Jerozolimy (zob. Ps 122,6-8; 128,5-6) zawiera nadzieję pokładaną w Mesjaszu, który położy kres złu i przywróci pokój w świecie.

„W Biblii miejsce zamieszkania zbawionych określane jest mianem ojczyzny (zob. Hbr 11,14-16). To tam Niebiański Pasterz prowadzi swoje owce do źródeł żywych wód. Drzewo życia każdego miesiąca przynosi owoce, a jego liście mają służyć narodom. Są tam wiecznie płynące i czyste jak kryształ strumienie, a nad nimi bujne drzewa ocieniają ścieżki przygotowane dla odkupionych Pana. Szerokie równiny przechodzą w piękne wzgórza, a góry Boże wznoszą swoje dumne szczyty. Na tych spokojnych równinach i nad tymi strumieniami lud Boży po tak długiej tułaczce i pielgrzymowaniu odnajdzie swój dom”24.

Nowy Testament opisuje spełnienie tej nadziei w ramach powtórnego przyjścia Chrystusa i stworzenia nowego świata (zob. Mt 26,29; Ap 21,1-27). Choć sprawiedliwi otrzymują liczne błogosławieństwa w doczesnym życiu, to jednak pełnia Bożych dobrodziejstw stanie się ich udziałem dopiero w całkowicie odrodzonym Królestwie Bożym, gdy nastanie ostateczny kres dziejów grzechu i zła.

`Dlaczego śmierć Chrystusa na krzyżu jest gwarancją spełnienia obietnic zawartych w Nowym Testamencie dotyczących przyszłości oferowanej nam przez Boga? Jak możemy czerpać nadzieję z tych obietnic w naszym codziennym życiu?`