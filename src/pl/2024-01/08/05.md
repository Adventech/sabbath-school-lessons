---
title:  Zwodniczość drogi bezbożności
date:  21/02/2024
---

`Przeczytaj Ps 141. O co modli się psalmista?`

Ps 141 jest modlitwą o ochronę przed pokusami wewnętrznymi i zewnętrznymi. Psalmista czuje się zagrożony nie tylko z powodu knowań bezbożnych (zob. Ps 141,9-10), ale jest także kuszony, by postępować jak bezbożni. Pierwszy jego słaby punkt to panowanie nad mową. Psalmista modli się, by Pan strzegł jego ust (zob. Ps 141,3). Ten obraz nawiązuje do stróżowania przy bramach miasta, które w starożytności było otoczone murem obronnym.

Pokusa polega także na tym, czy dziecko Boże usłucha rady sprawiedliwych, czy też da się uwieść ułudą łatwego życia bezbożnych (zob. Ps 141,4-5). Psalmista przedstawia swoje serce jako źródło zagrożenia i miejsce autentycznej walki. Jedynie nieustanna modlitwa w intencji zupełnej ufności i poświęcenia się Bogu może uchronić dziecko Boże przed uleganiem pokusie (zob. Ps 141,1-2).

`Przeczytaj Ps 1,1; 141,4. Jak wersety te przedstawiają ciągły, postępujący i zwodniczy charakter pokusy?`

Ps 141,4 przedstawia postępujący charakter pokusy. Początkowo serce skłania się ku złu. Następnie człowiek dopuszcza się złych czynów (język hebrajski podkreśla tu powtarzalny charakter działań). Później serce lubuje się w luksusach, jakich poszukują bezbożni, wskutek czego akceptuje ich złe praktyki jako coś pożądanego.

Podobnie w Ps 1,1 pokusa jest wymierzona w powstrzymanie dziecka Bożego przed chodzeniem drogą Pana przez skłonienie go do chodzenia z bezbożnymi, wystawania na ścieżce grzeszników i wreszcie zasiadania wśród szyderców. Grzesznicy, bezbożni i szydercy nie są wzorem do naśladowania dla nas, bo odwiodą nas od Pana.

Psalmy opisują postępujący, zwodniczy i podstępny charakter pokusy. Uświadamiają nam w ten sposób, iż jedynie zupełne poleganie na Panu może nam zapewnić zwycięstwo. Podkreślają znaczenie słów, które wypowiadamy i których słuchamy, gdy jesteśmy kuszeni. Cel, do jakiego zmierzają bezbożni i sprawiedliwi, powinien uczyć ludzi poszukiwania mądrości u Boga (zob. Ps 1,4-6; 141,8-10). W obu wymienionych psalmach ostateczne usprawiedliwienie dzieci Bożych nastąpi w przyszłości. To znaczy, że wierzący są powołani do cierpliwego ufania Bogu i czekania na Niego.