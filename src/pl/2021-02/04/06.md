---
title:  Obowiązki związane z przymierzem
date:  22/04/2021
---

**„Wybrałem go bowiem, aby nakazał synom swoim i domowi swemu po sobie strzec drogi Pana, aby zachowywali sprawiedliwość i prawo, tak iżby Pan mógł wypełnić względem Abrahama to, co o nim powiedział” (Rdz 18,19).**

Jak zauważyliśmy dotąd, boskie przymierze jest zawsze przymierzem łaski. W jego ramach Bóg dokonuje dla nas tego, czego nigdy nie możemy dokonać sami. Tak samo jest w przymierzu Boga z Abrahamem.

W swojej łasce Bóg wybrał Abrahama jako swoje narzędzie, by uczestniczył w świecie w głoszeniu planu zbawienia. Jednak wypełnienie obietnic przymierza przez Boga było związane z gotowością Abrahama do sprawiedliwego postępowania i posłuszeństwa wobec Boga przez wiarę. Bez posłuszeństwa ze strony Abrahama Bóg nie mógłby się nim posłużyć.

Rdz 18,19 jest jednym z wielu przykładów współdziałania łaski i prawa. Werset ten zaczyna się od łaski: Wybrałem go, a potem mówi o posłuszeństwie Abrahama i nauczaniu przez niego posłuszeństwa także jego domowników i współpracowników. Tak więc wydaje się, że wiara i uczynki są ze sobą ściśle powiązane, jako że właściwe uczynki wynikają z wiary (zob. Jk 2,17).

`Zwróć uwagę na słowa użyte w ostatniej części Rdz 18,19. Co jest tam napisane o posłuszeństwie Abrahama? Choć posłuszeństwo nie jest środkiem zbawczym, jakie znaczenie nadaje mu ten werset? Czy według tego wersetu przymierze może zostać wypełnione bez posłuszeństwa ze strony człowieka? Uzasadnij swoją odpowiedź.`

Błogosławieństwa przymierza nie mogą zostać zesłane, jeśli ich odbiorcy nie spełnią pewnych warunków. Choć warunki te nie są konieczne do zawarcia przymierza, to jednak mieszczą się w ramach odpowiedzi na nie nacechowanej miłością, wiarą i posłuszeństwem. Są przejawem więzi między ludźmi i Bogiem. Posłuszeństwo jest środkiem, przez który Bóg może wypełnić obietnice przymierza wobec ludzi.

Złamanie przymierza przez nieposłuszeństwo jest niewiernością wobec ustanowionej więzi. Gdy przymierze z Bogiem zostaje złamane, złamaniu ulega nie warunek ustanowienia przymierza, ale warunek jego spełnienia.

`Czy na podstawie twojego doświadczenia z Bogiem dostrzegasz, dlaczego posłuszeństwo jest ważne? Czy możesz podać z Biblii i własnego doświadczenia przykłady ilustrujące fakt, iż nieposłuszeństwo uniemożliwia wypełnienie obietnic przymierza? Jakie są to przykłady i jak możemy uniknąć takich sytuacji?`