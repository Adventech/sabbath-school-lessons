---
title:  Od Abrama do Abrahama (zob. Rdz 17,4-5)
date:  20/04/2021
---

Choć imiona Boga mają duchowe i teologiczne znaczenie, podobnie ma się rzecz także z imionami ludzi. W starożytności na Bliskim Wschodzie imiona miały zazwyczaj większe znaczenie niż we współczesnej kulturze zachodniej. Dzisiaj nazwanie dziewczynki Marią czy Zuzanną to jedynie sprawa osobistego upodobania. Dla starożytnych Semitów imiona ludzi niosły ze sobą istotny sens. Semickie imiona coś oznaczały — zazwyczaj stanowiły krótkie zdanie wyrażające wdzięczność ze strony rodziców. Na przykład imię Daniel znaczy: Bóg jest moim sędzią; imię Joel — Jahwe jest Bogiem; a imię Natan — dar Boga.

Z uwagi na znaczenie przypisywane imionom, zdarzało się, że imiona niektórych osób były zmieniane na przestrzeni ich życia w wyniku zaistnienia ważnych okoliczności.

**Przeczytaj podane wersety. Jakich sytuacji one dotyczą i dlaczego imiona osób zostały zmienione w tych sytuacjach?**

`1. Rdz 32,28`

`2. Rdz 41,45`

`3. Dn 1,7`

Nawet dla współcześnie żyjących ludzi nie jest rzeczą trudną zrozumienie wagi tego, jak dana osoba jest nazywana. Wiążą się z tym sprawy delikatnej natury, a czasami nawet bardzo poważne skutki. Jeśli ktoś jest ciągle nazywany głupim albo brzydkim i jeśli tak jest nazywany przez wiele osób, to prędzej czy później takie przezwisko może wywrzeć wpływ na sposób, w jaki sam siebie postrzega. Podobnie nadawanie ludziom określonych imion czy zmienianie tych imion mogło wywierać wpływ na to, jak osoby te postrzegały siebie i jak później postępowały.

Nie jest trudno zrozumieć, dlaczego Bóg zmienił imię Abram na Abraham. Abram znaczy wielki ojciec, a Abraham to ojciec mnóstwa. Gdy weźmiemy pod uwagę obietnicę przymierza, w której Bóg powiedział: „Rozmnożę więc ciebie nad miarę i wywiodę z ciebie narody, i królowie pochodzić będą od ciebie” (Rdz 17,6), to taka zmiana imienia ma sens. Być może w ten sposób Bóg chciał pomóc Abrahamowi zaufać obietnicy przymierza, gdyż usłyszawszy ją, Abraham miał 99 lat, a jego żona była bezpłodna i dawno już przekroczyła wiek, w którym mogłaby urodzić dziecko. Krótko mówiąc, Bóg podbudował wiarę Abrahama w Jego obietnicę.