---
title:  El Szaddaj
date:  19/04/2021
---

**„A gdy Abram miał dziewięćdziesiąt dziewięć lat, ukazał się Pan Abramowi i rzekł do niego: — Jam jest Bóg Wszechmogący, trwaj w społeczności ze mną i bądź doskonały!” (Rdz 17,1).**

Jahwe objawił się Abrahamowi już kilka razy wcześniej (zob. Rdz 12,1.7; 13,14; 15,1.7.18). Teraz Jahwe znowu objawia się Abrahamowi: „Ukazał się Pan Abramowi” (Rdz 17,1), przedstawiając się jako Bóg Wszechmogący. Imię to występuje wyłącznie w Księdze Rodzaju i Księdze Hioba. Hebrajski odpowiednik imienia Bóg Wszechmogący składa się ze słowa El, które w językach semickich znaczy Bóg. Choć dokładne znaczenie drugiego hebrajskiego słowa Szaddaj nie jest zupełnie pewne, tłumaczenie Wszechmogący wydaje się najtrafniejsze (por. Iz 13,6; Jl 1,15). Podstawowy sens użycia tego imienia wydaje się polegać na przeciwstawieniu potęgi i mocy Boga słabości i kruchości ludzi.

`Przeczytaj Rdz 17,1-6. Dlaczego Pan pragnął w tym czasie zwrócić uwagę Abrahama na swoją potęgę i moc? Jak to, co przekazał mu Bóg, wymagało, by Abraham uwierzył w tę potęgę i moc? Zwróć uwagę szczególnie na Rdz 17,6.`

Dosłowny przekład Rdz 17,1-2.4.6 mógłby brzmieć następująco: Jahwe ukazał się Abramowi i rzekł:

— Jam jest El Szaddaj. Chodź przede mną i bądź doskonały, a ja zawrę moje przymierze między mną a tobą i rozmnożę cię ponad miarę. (...) I staniesz się ojcem mnóstwa narodów. (...) uczynię cię nadzwyczaj płodnym.

To samo imię występuje także w Rdz 28,3, gdzie Izaak mówi, że El Szaddaj będzie błogosławił Jakuba, uczyni go płodnym i rozmnoży.

Podobna obietnica Ela Szaddaja jest zawarta w Rdz 35,11; 43,14; 49,25. Wersety te wskazują na obfitość daną przez Ela — Boga Mocy i Potęgi, a zarazem Szaddaja — Boga Niewyczerpanego Bogactwa. On jest gotowy obdarzać tym bogactwem tych, którzy szukają Go, przejawiając wiarę i posłuszeństwo.

`Mówi się, że róża pod jakąkolwiek inną nazwą pachniałaby równie słodko. Podsuwa to myśl, że imię się nie liczy. Ale jaką pociechę i nadzieję czerpałbyś z imienia Pana, które brzmiałoby: Bóg Słaby, albo: Bóg Chwiejny? Przeczytaj jeszcze raz dzisiejszy tekst przewodni. Zastąp wyrażenie Bóg Wszechmogący jednym z dwóch powyższych wyrażeń. Jak wpływałoby to na twoją wiarę i twoje zaufanie do Boga, gdyby On przedstawiał się w ten sposób? Dlaczego imię Boga — El Szaddaj — jest dla nas wielką pociechą?`