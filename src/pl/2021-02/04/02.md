---
title:  Jahwe i przymierze z Abrahamem
date:  18/04/2021
---

**„Potem rzekł do niego: Jam jest Pan, który cię wywiódł z Ur chaldejskiego, aby ci dać tę ziemię w posiadanie” (Rdz 15,7).**

Imiona i nazwiska stają się czasami znakami firmowymi. Zostają tak ściśle powiązane w naszym umyśle z pewnymi charakterystycznymi cechami, że gdy słyszymy dane imię i nazwisko, natychmiast przychodzą nam na myśl owe cechy. Jakie cechy charakteru przychodzą ci na myśl, gdy słyszysz na przykład następujące imiona i nazwiska: Albert Einstein, Martin Luther King, Mahatma Gandhi czy Tabita? Każde z tych imion i nazwisk łączy się z pewnymi charakterystycznymi cechami i szlachetnymi dążeniami w jakiejś dziedzinie działalności.

W czasach biblijnych mieszkańcy Bliskiego Wschodu przywiązywali wielką wagę do znaczenia imion. „Hebrajczycy zawsze myśleli o imieniu jako wskazującym albo na osobiste cechy charakteru tego, kto to imię nosi, albo na myśli i emocje nadającego imię czy na charakter okoliczności towarzyszących nadaniu owego imienia”20.

Gdy Bóg zawarł przymierze z Abrahamem, przedstawił się patriarsze imieniem Jahwe. Tak więc Rdz 15,7 można dosłownie przetłumaczyć następująco:

— „Jam jest Jahwe, który cię wywiódł z...” (PMP).

Imię Jahwe, choć występuje 6828 razy w Starym Testamencie, jest w pewnym stopniu otoczone tajemnicą. Wydaje się, że stanowi ono formę hebrajskiego czasownika hajah (być), a w takim razie mogłoby znaczyć: Przedwieczny, Istniejący, Samoistny, Samowystarczalny czy Wiecznie Żyjący. Boskie cechy uwypuklone przez ten tytuł to samoistność i wierność. Wskazują na Pana jako Żywego Boga — Źródło Życia, w przeciwieństwie do pogańskich bogów, którzy nie istnieją poza wyobraźnią ich czcicieli.

Bóg sam wyjaśnia znaczenie imienia Jahwe w Wj 3,14:

— „Jestem, który jestem”.

To znaczenie wyraża prawdę o bezwarunkowym istnieniu Boga, a jednocześnie wskazuje, że On panuje nad przeszłością, teraźniejszością i przyszłością.

Jahwe to także imię własne Boga. Określenie Jahwe jako tego, który wyprowadził Abrahama z Ur, kieruje do ogłoszenia Bożego przymierza z Abrahamem w Rdz 12,1-3. Bóg pragnie, by Abraham poznał Jego imię, gdyż imię to wskazuje na pewne elementy Jego tożsamości, osobowej natury i charakteru, a poznanie ich uczy nas ufać Jego obietnicom (zob. Ps 9,11; 91,14).

`Gdy myślisz o imieniu Jahwe lub słyszysz je, jakie skojarzenia odruchowo przychodzą ci na myśl? Czy są to miłość, dobroć i troskliwość, czy raczej groza, surowość i kara? Co przychodzi ci na myśl, gdy słyszysz imię Jezus?`