---
title:  Żółwie do samego spodu
date:  28/03/2021
---

**„Na początku stworzył Bóg niebo i ziemię” (Rdz 1,1).**

Gdy pewien naukowiec wygłosił wykład o torach, po których poruszają się planety wokół naszego Słońca, i torze, po którym porusza się Słońce wokół centrum naszej Galaktyki, jakaś starsza pani w czarnych tenisówkach wstała i powiedziała:

— Nasza Ziemia jest pewnego rodzaju wielką, płaską i okrągłą płytą opartą na grzbiecie olbrzymiego żółwia.

Naukowiec, rozbawiony jej słowami, zapytał, na czym stoi ten żółw, a ona odpowiedziała, że na drugim żółwiu.

— Proszę pani, a na czym stoi ten drugi żółw?

— Na kolejnym żółwiu — odpowiedziała.

Jednak zanim zdążył zadać następne pytanie, dodała:

— I niech pan się nie wysila. Żółwie są do samego spodu.

Chociaż historyjka ta wydaje się zabawna i nieco odrzeczywistniona, to jednak dotyczy jednej z najważniejszych spraw związanych z ludzkim istnieniem. Dotyczy bowiem natury wszechświata. Czym jest świat, w którym pojawiliśmy się nie z własnego wyboru? Dlaczego tu jesteśmy? Jak się tu znaleźliśmy? Dokąd ostatecznie zmierzamy?

Są to najbardziej podstawowe pytania, jakie każdy człowiek może zadać, gdyż nasze zrozumienie tego, kim jesteśmy i jak się tu znaleźliśmy, wpływa na nasze zrozumienie, jak powinniśmy żyć i postępować, przebywając tutaj.

`Przeczytaj Rdz 1,1; Ps 100,3; Iz 40,28; Dz 17,26; Ef 3,9; Hbr 1,2.10. Jak każdy z nas — na swój sposób — odpowiada na powyższe pytania? Co łączy te wszystkie pytania?`

W Rdz 1,1 (i innych wersetach) ciekawe jest to, że Bóg nie usiłuje nawet udowadniać, że jest Stwórcą. Nie znajdziemy w Biblii skomplikowanych wywodów na poparcie tego faktu. Po prostu Bóg tak jednoznacznie stwierdza — bez uzasadnień, wyjaśnień czy dowodów. Albo przyjmiemy to przez wiarę, albo nie. W gruncie rzeczy wiara jest jedynym sposobem, w jaki możemy to przyjąć, a to z jednego prostego powodu: nikt z nas nie widział dzieła stwarzania. Logiczną niemożliwością była nasza obecność podczas naszego stworzenia. Nawet ludzie zeświecczeni (jakikolwiek pogląd w kwestii powstania świata wyznają) muszą z takiego samego powodu przyjąć ten pogląd przez wiarę, albowiem nikt z nas nie był świadkiem stworzenia świata.

`Bóg, nakazując nam wierzyć w Niego jako Stwórcę, nie nakazuje tego bez dania ku temu dobrych powodów. Pamiętając, że pewien poziom wiary jest konieczny w niemal wszystkim, w co wierzymy, wymień powody, dla których sensowne jest wierzenie, że jesteśmy tu dlatego, że Bóg nas tu celowo umieścił, a więc nasze istnienie nie jest dziełem przypadku.`