---
title:  Zerwanie więzi
date:  01/04/2021
---

`Zazwyczaj jesteśmy skłonni wierzyć ludziom, których znamy, a podświadomie nie ufamy nieznajomym. Ewa odruchowo powinna była nie ufać szatanowi. Bezpośredni atak przeciwko Bogu powinien uświadomić jej potrzebę przyjęcia postawy obronnej. Co zrobił szatan, by ominąć naturalny mechanizm obronny Ewy? (Zob. Rdz 3,1-6).`

„Choć przestępstwo Ewy było godne pożałowania i groziło złymi skutkami dla ludzkiej rasy, wybór dokonany przez kobietę niekoniecznie musiał ściągnąć na wszystkich ludzi karę za jej przestępstwo. To nie wybór dokonany przez Ewę, ale dobrowolny wybór dokonany przez Adama, czemu towarzyszyło pełne zrozumienie wyraźnego Bożego przykazania, uczynił grzech i śmierć nieuchronnym losem ludzkości. Ewa została zwiedziona, ale Adam — nie”10.

W wyniku tego rażącego przestępstwa i zlekceważenia Bożego przykazania więź między Bogiem a ludzkością została zerwana. Bezpośrednia i szczera wspólnota z Bogiem zmieniła się w ucieczkę przed Nim i lęk przed Jego obecnością (zob. Rdz 3,8-10). Wyobcowanie i odłączenie zajęły miejsce wspólnoty i społeczności. Pojawił się grzech, a wraz z nim jego paskudne skutki. Gdyby nic nie zostało uczynione, ludzkość czekałaby wieczna zagłada.

`Jakie słowa nadziei i obietnicy wypowiedział Bóg w tej tragicznej chwili? (Zob. Rdz 3,15).`

W zaskakujących słowach proroczej nadziei Bóg powiedział o ustanowieniu przez Niego wrogości między wężem a kobietą oraz między jej Potomkiem a jego potomstwem. Nadzieja ta wskazywała na pojawienie się zwycięskiego potomka kobiety, Mesjasza, który wymierzy śmiertelny cios w głowę szatana, choć sam zostanie zraniony przez niego w piętę.

Będąc całkowicie bezradni, Adam i Ewa otrzymali nadzieję w postaci tej mesjańskiej obietnicy — nadzieję, która miała zmienić ich życie, gdyż była nadzieją daną przez Boga i popartą Jego mocą. Ta obietnica dotycząca Mesjasza i ostatecznego zwycięstwa, choć mglista w tamtym czasie, rozjaśniła mrok, który spowił ich w chwili upadku.

`Przeczytaj Rdz 3,9, gdzie Bóg mówi do Adama i Ewy:`

`— „Gdzie jesteś?”`

`Bóg oczywiście wiedział, gdzie się oni znajdują. Jego słowa nie były potępieniem, ale wezwaniem do powrotu skierowanym do ludzi pełnych poczucia winy. Krótko mówiąc, pierwsze słowa Boga do upadłych ludzki były pełne nadziei, łaski i miłosierdzia. W jaki sposób dzisiaj Bóg wzywa nas do przyjęcia Jego miłosierdzia i łaski?`