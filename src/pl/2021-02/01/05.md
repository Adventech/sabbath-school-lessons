---
title:  Drzewo
date:  31/03/2021
---

**„I dał Pan Bóg człowiekowi taki rozkaz: Z każdego drzewa tego ogrodu możesz jeść, ale z drzewa poznania dobra i zła nie wolno ci jeść, bo gdy tylko zjesz z niego, na pewno umrzesz” (Rdz 2,16-17).**

Ta próba dała Adamowi i Ewie okazję do skorzystania z ich wolnej woli. Stanowiła dla nich także wyzwanie, by pozytywnie odpowiedzieć na ich więź ze Stwórcą. Dobitnie świadczyła o tym, że Bóg uczynił ich wolnymi i moralnymi istotami. Przecież gdyby nie mieli możliwości okazania nieposłuszeństwa, dlaczego Pan miałby ich ostrzegać przed nieposłuszeństwem?

„Wszystko, co wcześniej zostało napisane w tym rozdziale, przygotowało drogę do tego punktu szczytowego [Rdz 2,16-17]. Przyszłość ludzkości zawisła na jednym zakazie. Człowiek nie został osaczony jednocześnie wieloma sprawami. Musiał pamiętać tylko o jednym Bożym zarządzeniu. Ograniczając w ten sposób liczbę zakazów do jednego, Jahwe okazał swoje miłosierdzie. Ponadto, aby podkreślić, że to jedno przykazanie nie jest uciążliwe, Pan przeciwstawił je szerokiemu zakresowi możliwości:

— »Z każdego drzewa tego ogrodu możesz jeść« (Rdz 2,16)”9.

Wzywając Adama i Ewę do posłuszeństwa Jego woli, Bóg niejako powiedział:

— Ja jestem waszym Stwórcą. Stworzyłem was na mój obraz. Ja podtrzymuję was przy życiu, gdyż dzięki mnie żyjecie, poruszacie się i istniejecie. Dałem wam wszystko, czego potrzebujecie do życia i szczęścia (pokarm, miejsce do życia, wspólnotę) oraz ustanowiłem was władcami tego świata podlegającymi tylko mi. Jeśli z miłości do mnie pragniecie potwierdzić tę więź ze mną, to będę waszym Bogiem, a wy będziecie moimi dziećmi. Możecie wyrazić waszą wolę przez proste zaufanie i posłuszeństwo mojemu szczególnemu przykazaniu.

Przecież nasza więź z Bogiem może być rzeczywista i trwała jedynie wtedy, gdy dobrowolnie przyjmujemy Jego wolę. Odrzucenie Jego woli jest w gruncie rzeczy żądaniem niezależności od Niego. Jest oświadczeniem, że Go nie potrzebujemy. Taki wybór prowadzi do poznania zła, a zło prowadzi do wyobcowania, samotności, rozczarowania i śmierci.

`Próba, jaką Bóg wyznaczył Adamowi i Ewie, była próbą wierności i wiary. Czy będą wierni wobec Stwórcy, który dał im wszystko, czego potrzebują, a do tego cały świat pełen wspaniałości, czy raczej pójdą własną drogą, niezależnie od Jego woli? Czy będą mieli dość wiary w Niego, by trzymać Go za słowo? Ich wierność i wiara zostały wypróbowane przez drzewo poznania dobra i zła. W jaki sposób jesteśmy codziennie poddawani podobnym próbom? Jak prawo Boże spełnia podobną rolę do tej, którą wcześniej spełniło przykazanie dane w Rdz 2,16-17?`