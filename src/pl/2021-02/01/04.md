---
title:  Bóg i ludzie razem (zob. Rdz 1,28-29)
date:  30/03/2021
---

Zwróć uwagę na pierwsze słowa Boga wypowiedziane do ludzi i zapisane w Piśmie Świętym. Bóg podkreślił ich zdolność prokreacji — wydawania na świat potomstwa. Wskazał także ich obowiązki względem świata, który mieli zaludnić, podporządkować sobie i panować nad nim. Bóg wyznaczył też ludziom roślinną dietę. Krótko mówiąc, według Biblii Bóg w pierwszych słowach do mężczyzny i kobiety wskazał im ich wzajemne oddziaływanie na siebie i więź z fizycznym światem.

`Co Rdz 1,28-29 mówi nam o tym, jak Bóg postrzega świat materialny? Czy wersety te wskazują, że jest coś złego w materii i w korzystaniu przez nas z dóbr materialnych? Czego możemy się nauczyć z tych pierwszych scen w dziejach ludzkości o tym, jak powinniśmy się odnosić do stworzenia?`

W tych słowach Bóg uczynił także pierwsze kroki ku więzi z ludźmi. Przemówił do nich, wskazując, co mają czynić. Jego słowa nakładają na ludzi odpowiedzialność. Bóg polecił im, by sprawowali nadzór nad wspaniałym stworzeniem, które powołał do istnienia.

`W Rdz 1,28 czytamy, że Bóg pobłogosławił Adama i Ewę. Co to znaczy? Jakiego rodzaju więź sugeruje to między nimi a ich Stwórcą?`

Bóg zwrócił się do Adama i Ewy jak do inteligentnych istot, które potrafią odpowiedzieć na Jego dobroć oraz zadzierzgnąć więź i wspólnotę z Nim. Adam i Ewa, jako Jego stworzenia i dzieci, byli zależni od błogosławieństwa i opieki ich Stwórcy-Ojca. On bowiem dał im wszystko, czego potrzebowali. Nie uczynili oni nic, by zasłużyć na to, co otrzymali od Niego. Byli wyłącznie odbiorcami tego, na co nie zapracowali.

`Gdy czytamy o stworzeniu mężczyzny i kobiety, dostrzegamy przed pojawieniem się grzechu określone elementy więzi, jaką Bóg pragnie mieć z nami także po upadku. Przejrzyj dzisiejszą część lekcji i zwróć uwagę na to, jakie podobieństwa możesz znaleźć i jak pomagają nam one zrozumieć naszą więź z Bogiem nawet w naszym upadłym stanie.`