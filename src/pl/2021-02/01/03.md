---
title:  Na obraz Stwórcy (zob. Rdz 1,27)
date:  29/03/2021
---

`Biblia stwierdza, że Bóg stworzył ludzi — mężczyznę i kobietę — „na obraz swój” (Rdz 1,27). W związku z tym odpowiedz na następujące pytania:`

`1. Co to znaczy, że Bóg stworzył nas na swój obraz? W jaki sposób się to przejawia?`

`2. Czy według opisu stworzenia z Księgi Rodzaju Pan stworzył cokolwiek innego poza ludźmi na swój obraz? Jeśli nie, co mówi to nam o naszej wyjątkowej pozycji wśród innych ziemskich stworzeń? Czego uczy nas ta różnica?`

`3. Co jeszcze w opisie stworzenia ludzi wyróżnia ich spośród innych stworzeń? Zob. Rdz 2,7.18-25.`

Choć musimy mówić o Bogu, posługując się ludzkim słownictwem, to jednak nie powinniśmy zapominać, że Bóg jest Duchową Istotą (zob. J 4,24), która posiada boskie cechy. Możemy jedynie powiedzieć, że w naszej fizycznej, umysłowej i duchowej naturze odzwierciedlamy w jakiś sposób naszego Boskiego Stwórcę, choć w znacznym stopniu jest On dla nas tajemnicą. Biblia zwraca uwagę szczególnie na duchowe i intelektualne cechy naszego umysłu. Cechy te możemy rozwijać i poprawiać. Ta wyjątkowość ludzkiego umysłu umożliwia zachowanie więzi z Bogiem na poziomie niedostępnym dla innych ziemskich stworzeń.

Zwróć także uwagę na wyjątkowy sposób, w jaki Bóg stworzył kobietę. Zarówno mężczyzna, jak i kobieta uczestniczyli w niesamowitym przywileju bycia stworzonymi na obraz Boga. W opisie ich stworzenia nie ma mowy o tym, by jedno miało być ważniejsze, a drugie mniej ważne. Bóg stworzył ich osobiście i z jednakowego materiału. Uczynił ich równymi sobie od początku i związał ich szczególną więzią z Nim. Oboje mieli taką samą możliwość rozwijania charakteru danego im przez Boga w sposób przynoszący Mu chwałę.

„Sam Bóg dał Adamowi towarzyszkę. Zesłał »pomoc odpowiednią dla niego« (Rdz 2,18) — pomoc odpowiadającą jego potrzebom — osobę, której towarzystwa tak pragnął, oraz z którą mógł stać się jednością w miłości i wzajemnym zrozumieniu. Ewa została stworzona z żebra wyjętego z boku Adama, co miało oznaczać, że nie będzie nad nim panować jako głowa ani nie znajdzie się pod jego stopą jako istota podrzędna, ale ma stać u jego boku jako równa mężowi, kochana i chroniona przez niego”8.