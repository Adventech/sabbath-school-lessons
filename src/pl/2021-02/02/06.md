---
title:  Nowe przymierze (zob. Jr 31,31-33)
date:  08/04/2021
---

W tym fragmencie po raz pierwszy w Starym Testamencie wzmiankowane jest nowe przymierze. Jest ono osadzone w kontekście powrotu Izraelitów z wygnania i mówi o błogosławieństwach, które otrzymają oni od Boga.

Także w tym przypadku — jak we wszystkich innych przymierzach — to przymierze zostało zapoczątkowane przez Boga i to Bóg wypełni je dzięki swojej łasce.

Zwróć uwagę na użyte tu słowa. Bóg nazywa siebie mężem (zob. Jr 31,32 UBG), mówi o wpisaniu swego prawa w serca ludzi, posługuje się wyrażeniami nawiązującymi do przymierza z Abrahamem oraz stwierdza, że będzie ich Bogiem, a oni będą Jego ludem. Tak więc — jak poprzednio — przymierze nie jest jedynie prawnie wiążącą/obowiązującą umową, jak umowy prawne zawierane obecnie, ale dotyczy czegoś więcej.

`Przeczytaj Jr 31,33. Porównaj ten werset z Wj 6,7, który dotyczy przymierza zawartego z Izraelitami. Jaki kluczowy element się tu pojawia? Czego Bóg oczekuje od swojego ludu?`

`Przeczytaj Jr 31,34. Porównaj go z J 17,3. Jakie kluczowe dokonanie Pana stanowi podstawę tej więzi?`

W Jr 31,31-34 możemy zauważyć elementy zarówno łaski, jak i posłuszeństwa, podobnie jak w poprzednich przymierzach. Bóg przebaczy grzechy swoich wiernych wyznawców, wytworzy więź z nimi i obdarzy ich swoją łaską. W wyniku tego będą Mu oni posłuszni nie w niechętny czy mechaniczny sposób, ale dlatego, że Go poznają, umiłują i będą pragnąć Mu służyć. Stanowi to istotę więzi przymierza, jakiej Pan pragnie ze swoim ludem.

`Jak rozumiesz pojęcie wpisania prawa Bożego w ludzkie serca? Czy to znaczy, że prawo ma być podporządkowane indywidualnym sądom i interesom, zależne od jednostkowych przeżyć oraz interpretowane według osobistych upodobań? A może znaczy to coś innego? Jeśli tak, to co?`