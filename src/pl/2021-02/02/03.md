---
title:  Przymierze z Noem
date:  05/04/2021
---

`„Ale z tobą ustanowię przymierze moje i wejdziesz do arki ty i synowie twoi, i żona twoja, i żony synów twoich z tobą” (Rdz 6,18).`

W powyższym wersecie słowo przymierze występuje po raz pierwszy w Biblii. Bóg powiedział Noemu o swoim zamiarze zniszczenia świata, w którym w zastraszającym tempie szerzył się grzech. Choć miał nastąpić ogólnoświatowy potop, to jednak Bóg nie zapomniał o swoim stworzeniu. Nadal oferował więź przymierza ustanowionego po raz pierwszy po upadku. On sam gwarantował Noemu bezpieczeństwo. Jako Bóg dochowujący przymierza obiecał chronić jego bliskich, pod warunkiem że będą gotowi żyć w więzi z Nim prowadzącej do posłuszeństwa.

`Czy przymierze Boga z Noem było jednostronne? Pamiętaj, że idea przymierza wskazuje na udział dwóch stron. Czy Noe musiał dotrzymać swojej części umowy? Jaka lekcja płynie dla nas z odpowiedzi na to pytanie?`

Bóg powiedział Noemu, że nastąpi potop, który zniszczy lądy na całym świecie. Ale Bóg zawarł z nim umowę, w której obiecał uratować Noego i jego bliskich. Zatem stawka była dość wysoka, bo gdyby Bóg nie dotrzymał swojej części umowy, to bez względu na dokonania Noego patriarcha i jego rodzina zostaliby zmiecieni wraz z resztą zamieszkanego świata.

Bóg powiedział, że zawrze przymierze z Noem. Samo to słowo wskazuje zamiar dotrzymania złożonej obietnicy. Przymierze nie jest oparte na jakichś mglistych życzeniach czy oświadczeniach woli. Słowo to oznacza zobowiązanie. Przypuśćmy, że Bóg powiedziałby do Noego:

`— Wasz świat przestanie istnieć podczas strasznego potopu, a ja być może cię uratuję. Tymczasem czyń przygotowania, a potem zobaczymy, co się stanie. Jednak niczego nie gwarantuję...`

Takie stwierdzenia nie padają w ramach zapewnień i obietnic kojarzonych ze słowem przymierze.

`Niektórzy twierdzą, że potop w czasach Noego nie był ogólnoświatowym kataklizmem, ale jedynie lokalną wielką powodzią. Gdyby tak było, to — w kontekście Bożej obietnicy zawartej w Rdz 9,15 (zob. także Iz 54,9) — za każdym razem, gdy następuje lokalna powódź (a co roku zdarza się ich wiele), Bóg łamałby swoje przymierze. Natomiast fakt, iż nigdy więcej nie nastąpił ogólnoświatowy potop, dowodzi wierności Boga Jego przymierzu. Krótko mówiąc, jak świadczy to o tym, że możemy ufać Bożym obietnicom?`