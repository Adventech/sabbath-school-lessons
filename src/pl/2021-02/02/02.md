---
title:  Podstawy przymierza
date:  04/04/2021
---

**„Ustanowię bowiem przymierze między mną a tobą i dam ci bardzo liczne potomstwo” (Rdz 17,2).**

„Hebrajskie słowo przełożone jako przymierze (występujące około 287 razy w Starym Testamencie) to berit. Można owo słowo także przetłumaczyć jako testament czy ostatnia wola. Jego pochodzenie nie jest jasne, ale przyjęło się, iż oznacza ono coś, co związuje ze sobą dwie strony. Było ono używane w odniesieniu do różnego rodzaju więzi, zarówno między ludźmi, jak między Bogiem i człowiekiem. Religijne użycie tego słowa było w gruncie rzeczy przenośnią opartą na pospolitym użyciu, ale zawierającą głębsze znaczenie”12.

Podobnie jak to jest z przymierzem małżeńskim, biblijne przymierze jest zarówno związkiem, jak i umową. Będąc umową, biblijne przymierze zawiera trzy zasadnicze elementy:

1. Bóg potwierdził obietnice związane z przymierzem przysięgą (zob. Ga 3,16; Hbr 6,13.17).

2. Zobowiązaniem wynikającym z przymierza było posłuszeństwo woli Boga wyrażonej w dziesięciu przykazaniach (zob. Pwt 4,13).

3. Środkami, dzięki którym Boże zobowiązania zawarte w przymierzu zostają ostatecznie wypełnione, są Chrystus i plan zbawienia (zob. Iz 42,1.6).

`Przyjrzyj się trzem elementom wymienionym powyżej (Bożym obietnicom, naszemu posłuszeństwu i planowi zbawienia). Jak te trzy czynniki działają w twojej więzi z Bogiem? Opisz w kilku zdaniach, jak przejawiają się one w twoim życiu.`

W Starym Testamencie symbolika systemu ofiarnego służy nauczaniu całego planu zbawienia. W tych symbolach patriarchowie i Izraelici uczyli się dostrzegać mającego przyjść Odkupiciela i wierzyć w Niego. Uczestnicząc w obrzędach tego systemu ofiarnego skruszony grzesznik znajdował jednocześnie przebaczenie grzechów i uwolnienie od win. W ten sposób wierzący mogli się cieszyć błogosławieństwami wynikającymi z przymierza i duchowym rozwojem — przywróceniem w nich obrazu Boga, nawet jeśli ludzie nie zawsze wywiązywali się z zobowiązań nałożonych na nich przez przymierze z Bogiem.

`Choć ludzie zawierają między sobą różne przymierza, to jednak zasadnicze użycie hebrajskiego słowa berit w Starym Testamencie dotyczy więzi między Bogiem i ludzkością. Zważywszy na to, kim jest Bóg i kim my jesteśmy w porównaniu z Nim, jakiego rodzaju więź oznacza takie przymierze?`