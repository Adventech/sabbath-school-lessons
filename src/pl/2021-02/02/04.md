---
title:  Przymierze z Abrahamem
date:  06/04/2021
---

**„I będę błogosławił błogosławiącym tobie, a przeklinających cię przeklinać będę; i będą w tobie błogosławione wszystkie plemiona ziemi” (Rdz 12,3).Przeczytaj Rdz 12,1-3. Sporządź listę obietnic danych przez Boga Abrahamowi.**

`Zwróć uwagę, że Bóg obiecuje Abrahamowi między innymi: — „Będą w tobie błogosławione wszystkie plemiona ziemi” (Rdz 12,3).`

`Co to oznacza? Jak wszystkie plemiona ziemi miały być błogosławione w Abrahamie? (Zob. Ga 3,6-9). W jaki sposób w obietnicy tej zawarta była obietnica przyjścia Jezusa — Mesjasza? (Zob. Ga 3,29).`

W tym pierwszym zapisanym objawieniu się Abrahamowi Bóg obiecał zawrzeć z nim ścisłą i trwałą więź, zanim jeszcze posłużył się wyrażeniem nawiązującym do zawarcia przymierza. Bezpośrednie nawiązania do przymierza, które miało zostać zawarte przez Boga, nastąpiły później (zob. Rdz 15,4-21; 17,1-14). Tymczasem Bóg zaoferował bosko-ludzką więź o wielkim znaczeniu. Powtarzające się wyrażenia Boga dotyczące Jego działań w Rdz 12,1-3 objawiają głębię oraz wielkość Jego oferty i obietnicy.

Ponadto Abraham otrzymał jeden nakaz, ale za to wystawiający go na poważną próbę:

— „Wyjdź…” (Rdz 12,1).

Patriarcha uwierzył Bogu i okazał posłuszeństwo (zob. Hbr 11,8), ale nie po to, by zyskać obiecane błogosławieństwa. Jego posłuszeństwo było odpowiedzią wiary na więź miłości, którą Bóg z nim ustanowił. Mówiąc innymi słowy, Abraham wierzył Bogu. Ufał Mu. Wierzył w Jego obietnice. W przeciwnym razie nigdy nie opuściłby swojego rodu i ziemi ojców, by udać się w nieznane. Jego posłuszeństwo objawiło jego wiarę zarówno przed ludźmi, jak i aniołami.

Abraham już wtedy był przykładem kluczowego powiązania wiary i uczynków. Jesteśmy zbawieni przez wiarę, która prowadzi do uczynków posłuszeństwa. Obietnica zbawienia jest pierwsza, a uczynki przychodzą po niej. Choć bez posłuszeństwa nie mogą istnieć wspólnota przymierza ani błogosławieństwo, to jednak posłuszeństwo jest odpowiedzią wiary na to, czego Bóg dokonał. Taka wiara ilustruje zasadę przedstawioną w 1 J 4,19: „Miłujmy więc, gdyż On nas przedtem umiłował”.

`Przeczytaj Rdz 15,6. Jak werset ten ukazuje podstawę wszystkich obietnic przymierza? Dlaczego błogosławieństwo to jest najcenniejsze ze wszystkich?`