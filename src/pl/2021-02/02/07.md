---
title:  Do Dalszego Studium
date:  09/04/2021
---

„Jarzmo, które wiąże z tą służbą [bycia współpracownikiem Chrystusa], to prawo Boże. Wielkie prawo miłości objawione w Edenie i ogłoszone na górze Synaj, a w nowym przymierzu zapisane w sercach, wiąże człowieka z wolą Bożą. Gdybyśmy zostali pozostawieni naszym własnym skłonnościom i szli tam, dokąd prowadziłaby nas nasza wola, wpadlibyśmy w sidła szatana i przejęlibyśmy jego cechy. Dlatego Bóg ogranicza nas do swojej woli — wzniosłej i szlachetnej. Pragnie, abyśmy z cierpliwością i mądrością podejmowali obowiązki służby. Chrystus sam poniósł jarzmo służby w swoim człowieczeństwie. Rzekł:

— »Pragnę czynić wolę twoją, Boże mój, a zakon twój jest we wnętrzu moim« (Ps 40,9). »Zstąpiłem bowiem z nieba, nie aby wypełniać wolę swoją, lecz wolę tego, który mnie posłał« (J 6,38).

Miłość do Boga, gorliwość dla Jego chwały i miłość do upadłej ludzkości sprowadziły Jezusa na ziemię, aby cierpiał i umarł. To było mocą kierującą Jego życiem. Tę zasadę nakazuje nam przyjąć”14.

**Pytania Do Dyskusji**

`1. Czy przymierze Boga z Noem, Abrahamem, Mojżeszem i nami jest przedłużeniem przymierza z Adamem, czy raczej czymś nowym? (Por. Rdz 3,15; 22,18; Ga 3,8.16).`

`2. Dlaczego osobisty przejaw więzi jest tak ważny w przymierzu? Mówiąc innymi słowy, można przecież zawrzeć prawnie obowiązującą umowę (przymierze z kimś) bez żadnej bliskiej, osobistej, wzajemnej relacji. Jednak Bóg oczekuje czegoś innego w więzi przymierza ze swoim ludem. Dlaczego? Porozmawiajcie o tym podczas pierwszej części nabożeństwa sobotniego.`

`3. Dlaczego małżeństwo jest podobne do przymierza? Dlaczego małżeństwo nie wystarcza jednak w celu opisania/przedstawienia przymierza?`

**Podsumowanie**

Upadek pierwszych ludzi spowodował zerwanie więzi ustanowionej pierwotnie przez Boga z nimi. Bóg pragnie odtworzyć więź miłości z ludźmi przy pomocy przymierza. Przymierze to oznacza zarówno zaangażowanie w więź między Bogiem a nami (podobnie jak w małżeństwie), jak również zbawienie i doprowadzenie nas do zgodności z naszym Stwórcą. Bóg, kierując się swoją wielką miłością do nas, wychodzi z chęcią związania się z nami. Dzięki łaskawym obietnicom i dokonaniom Bóg prowadzi nas do jedności z Nim.