---
title:  Dar ziemi (zob. Rdz 35,12)
date:  03/05/2021
---

Obietnica ziemi dla ludu Bożego, Izraelitów, została po raz pierwszy udzielona Abrahamowi, a potem powtórzona Izaakowi i Jakubowi. Józef przypomniał tę obietnicę na łożu śmierci (zob. Rdz 50,24). Bóg powiedział Abrahamowi, że minie czterysta lat, zanim potomkowie patriarchy otrzymają w posiadanie swój kraj (zob. Rdz 15,13.16). Obietnica ta zaczęła się spełniać w czasach Mojżesza i Jozuego. Mojżesz powtórzył Boży nakaz:

— „Oto przekazałem wam tę ziemię, która jest przed wami. Wejdźcie do niej i weźcie w posiadanie tę ziemię” (Pwt 1,8).

`Przeczytaj Pwt 28,1.15. Co wskazują i dają do zrozumienia te słowa? Krótko mówiąc, ziemia miała być dana Izraelitom w ramach przymierza. Przymierze pociąga za sobą zobowiązania. Jakie zobowiązania wobec Boga mieli Izraelici?`

Pierwsza część 28. rozdziału Księgi Powtórzonego Prawa wymienia błogosławieństwa, które staną się udziałem Izraelitów, jeśli będą oni podążać za wolą Boga. Kolejna część rozdziału dotyczy przekleństw, które spadną na nich, jeśli nie będą posłuszni Bogu. Przekleństwa te były „w znacznym stopniu, choć niezupełnie, spowodowane zwyczajnymi skutkami grzechu. (...). »Bo kto sieje dla ciała swego, z ciała żąć będzie skażenie« (Ga 6,8). Jak woda pozostawiona sama sobie nie przestanie płynąć, póki jej powierzchnia się nie wyrówna; jak zegarek, który pozostawiony sam sobie, będzie działał, póki się nie wyczerpie bateria; jak drzewo, gdy urośnie, może wydawać tylko owoce swego rodzaju — tak i grzech zmierza do równowagi, biegnie swoją drogą i wydaje owoc, »a końcem tego jest śmierć« (Rz 6,21)”36.

Obietnice dotyczące ziemi dla Izraela, choć liczne, nie były bezwarunkowe. Były częścią przymierza. Izraelici mieli wypełnić swoją część umowy, bo w przeciwnym razie obietnice mogły stracić ważność. Pan wyraźnie i wielokrotnie oświadczył, że jeśli Izraelici nie będą Jemu posłuszni, podarowana ziemia zostanie im odebrana. Przeczytaj Kpł 26,27-33. Trudno sobie wyobrazić, by Bóg mógł wyrazić to dobitniej.

`Jako chrześcijanie oczekujemy obiecanej ojczyzny w niebie i na odnowionej ziemi. Ta ojczyzna została nam obiecana, podobnie jak Kanaan został obiecany Hebrajczykom. Różnica polega na tym, że tej przyszłej ojczyzny nigdy nie utracimy (zob. Dn 7,18). Z drugiej strony otrzymanie tej wiecznej ojczyzny jest związane z pewnymi warunkami. Jak rozumiesz te warunki, zwłaszcza w kontekście zbawienia wyłącznie z wiary?`