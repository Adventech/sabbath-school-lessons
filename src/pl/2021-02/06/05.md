---
title:  Reszta
date:  05/05/2021
---

`Mimo powtarzających się odstępstw Izraelitów, Bożych sądów i krótkotrwałej skruchy ludu, jaka nadzieja została ukazana w poniższych wersetach?`

`Iz 4,3`

`Mi 4,6-7`

`So 3,12-13`

Choć realizacja Bożego planu dla starożytnych Izraelitów była zakłócana przez ich nieposłuszeństwo, to jednak nie została nigdy zupełnie zahamowana. Nawet w morzu chwastów rosły piękne kwiaty. Wielu starotestamentowych proroków mówiło o wiernej Bożej reszcie, którą Bóg zbierze jak swój wspaniały bukiet.

Cel Boga w tworzeniu i zachowaniu wiernej reszty był taki sam, jak w powołaniu Izraelitów — stworzenie z niej narzędzia służącego ogłoszeniu chwały Bożej wśród narodów (zob. Iz 66,19). Dzięki temu inni ludzie mogli się przyłączyć do wiernych, „aby oddać pokłon królowi, Panu Zastępów” (Za 14,16). Zatem bez względu na to, jak zła była sytuacja, Bóg zawsze miał swój wierny lud, który wbrew odstępstwu innych trwał przy swoim powołaniu i wybraniu (zob. 2 P 1,10). Krótko mówiąc, choć naród izraelski jako ogół zawodził, to jednak byli w nim tacy, którzy starali się jak najlepiej zachowywać warunki przymierza (zob. np. 1 Krl 19,14-18). Choć ludzie ci cierpieli wraz z całym narodem (na przykład podczas wygnania), to jednak ostateczna obietnica przymierza — obietnica życia wiecznego — stanie się ich udziałem.

`Przeczytaj J 10,27-28. Co Jezus mówi w tych wersetach? Zastosuj zawarte w nich obietnice do odstępstwa starożytnego Izraela. Jak słowa te pomagają wyjaśnić istnienie wiernej reszty?`

`Kilka lat temu pewna młoda kobieta porzuciła swoją chrześcijańską wiarę, a stało się to głównie dlatego, że popadła w zniechęcenie z powodu grzechów, odstępstwa i obłudy, które widziała w swoim zborze.`

`— Ci ludzie nie są prawdziwymi chrześcijanami — powiedziała, chcąc uzasadnić swoją rezygnację z członkostwa w Kościele.`

`Dlaczego w świetle dzisiejszej części lekcji jej usprawiedliwienie należy uznać za błędne?`