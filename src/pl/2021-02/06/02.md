---
title:  Spośród wszystkich ludów
date:  02/05/2021
---

**„Gdyż ty jesteś świętym ludem Pana, Boga twego. Ciebie wybrał Pan, Bóg twój, spośród wszystkich ludów na ziemi, abyś był jego wyłączną własnością” (Pwt 7,6).**

Nie ma wątpliwości co do tego, że Pan wybrał Hebrajczyków, by byli Jego szczególnymi przedstawicielami na ziemi. Hebrajskie słowo segullah, przetłumaczone w tym wersecie jako wyłączna własność34, może też oznaczać cenne mienie albo szczególny skarb. Należy także pamiętać, że ten wybór był wyłącznie dokonaniem Boga oraz wyrazem Jego łaskawości. Izraelici nie mieli w sobie nic, co czyniłoby ich godnymi takiej łaski. Nie mogli mieć, bo łaska jest czymś, na co ludzie nie zasługują.

`Przeczytaj Ez 16,8. Jak werset ten pomaga wyjaśnić wybranie Izraelitów przez Boga?`

„Dlaczego Jahwe wybrał Izraelitów? Trudno to wytłumaczyć. Byli oni małym ludem bez wielkiej kultury i znaczenia. Nie mieli żadnych szczególnych osobistych cech, które przemawiałyby za takim wyborem. Ten wybór był wyłączną decyzją Boga. (...). Tajemnica tego wyboru leży w miłości Bożej. Faktem jest to, że Bóg umiłował Izraelitów i wybrał ich, honorując w ten sposób swoją obietnicę daną ich przodkom. (...). Izraelici zostali wybrani na mocy miłości Jahwe do nich. Zostali wyzwoleni z niewoli egipskiej wśród przejawów mocy Jahwe. Gdyby raz pojęli ten fakt, uświadomiliby sobie, że są świętym i szczególnie cennym ludem. Wszelkie ich dążenia do rezygnacji z takiego wywyższenia są dalece niezrozumiałe”35.

Zgodnie z Bożym planem Izraelici mieli być zarówno ludem królewskim, jak i kapłańskim. W złym świecie mieli być królami pod względem moralnym i duchowym, panując nad grzechem. Jako kapłani mieli przybliżać się do Boga w modlitwie, uwielbieniu i ofiarności. Będąc pośrednikami między Bogiem a poganami, mieli służyć jako nauczyciele, kaznodzieje i prorocy. Prowadząc przykładne i święte życie, mieli być niebiańskimi ambasadorami prawdziwej religii.

`Zwróć uwagę, że w Pwt 7,6 Pan mówi, iż Izraelici mieli być wyróżnieni „spośród wszystkich ludów na ziemi”. Zważywszy na wszystko, co Słowo Boże uczy o cnocie pokory i niebezpieczeństwie pychy, jak rozumiesz ten werset? W jakim sensie Izraelici zostali wyróżnieni spośród innych narodów? Czy możemy podobną regułę zastosować do nas? Jeśli tak, to w jaki sposób?`