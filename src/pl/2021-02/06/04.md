---
title:  Izraelici i przymierze
date:  04/05/2021
---

**„Lecz oni nie słuchali i nie nakłonili swojego ucha, ale każdy postępował według uporu swojego złego serca. Dlatego sprowadziłem na nich wszystkie kary zapowiedziane w słowach tego przymierza, które nakazałem im pełnić, lecz oni nie pełnili” (Jr 11,8).**

Przyjrzyj się uważnie powyższemu wersetowi. Pan powiedział, że sprowadzi na swój lud wszystko, co zostało zapisane w słowach tego przymierza. Jednak tym razem oznaczało to coś złego! Choć zazwyczaj myślimy o przymierzu jako oferującym nam wyłącznie coś dobrego, istnieje także druga jego strona. Ta zasada została ukazana w przypadku Noego. Bóg zaoferował Noemu coś cennego — ocalenie przed zagładą, ale patriarcha musiał być posłuszny, aby otrzymać błogosławieństwa łaski Bożej. Gdyby nie był posłuszny, doświadczyłby drugiej strony przymierza.

`Porównaj Jr 11,8 z Rdz 6,5, gdzie jest mowa o przedpotopowym świecie. Jakie są podobieństwa? Co wersety te mówią o znaczeniu panowania nad naszymi myślami?`

Niestety, historia narodu izraelskiego była niemal nieprzerwanym pasmem odstępstw, sądów Bożych, skruchy ludu i krótkich okresów jego posłuszeństwa. Jedynie na krótko, za czasów Dawida i Salomona, Izraelici zdobyli całe obiecane im terytorium.

Przeczytaj uważnie fragment z Księgi Jeremiasza opisujący odstępstwa Izraelitów: „I rzekł Pan: Gdy mąż odprawi swoją żonę i ta odejdzie od niego, a wyjdzie za innego mężczyznę, czy tamten może jeszcze do niej powrócić? Czy nie jest zupełnie zbezczeszczona ta kobieta? I czy ty, która uprawiałaś nierząd z wielu zalotnikami, możesz powrócić do mnie — mówi Pan? (...). Lecz jak kobieta zdradza swojego kochanka, tak wy mnie zdradziliście, domu Izraela — mówi Pan” (Jr 3,1.20).

To przywodzi na myśl spostrzeżenie, które poczyniliśmy wcześniej, iż przymierze, które Bóg pragnie zawrzeć z nami, nie jest jedynie suchą i zgodną z prawem umową między stronami usiłującymi ubić najlepszy z możliwych interesów. Więź przymierza wymaga poświęcenia nie mniejszego i nie mniej świętego niż w małżeństwie, dlatego Pan często ilustruje swoje przymierze właśnie porównaniem do związku małżeńskiego.

Chodzi o to, że odstępstwa Izraelitów miały swoje źródło nie tyle w nieposłuszeństwie, co w zerwaniu więzi z Panem. To zerwanie więzi prowadziło do nieposłuszeństwa, które w końcu pociągało za sobą karę.

`Dlaczego osobisty przejaw więzi jest tak ważny w chrześcijańskim życiu? Dlaczego jeśli nasza osobista więź z Bogiem nie jest dostatecznie silna, to jesteśmy skłonni popadać w grzech i nieposłuszeństwo? Odpowiedz na pytanie:**Kort overblik over denne uges studium** Jak mogę rozwinąć głęboką więź miłości z Bogiem?`