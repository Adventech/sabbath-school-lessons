---
title:  Duchowi Izraelici
date:  06/05/2021
---

Jakiekolwiek były błędy i potknięcia starożytnych Izraelitów, to jednak Pan nie zaniechał realizacji planu stworzenia wiernego ludu, który będzie Mu służył. Stary Testament wskazuje czas, gdy Pan stworzy duchowych Izraelitów — wspólnotę złożoną z wiernych Jego wyznawców, zarówno Żydów, jak i ludzi wywodzących się z pogaństwa, którzy wykonają dzieło ogłoszenia ewangelii światu. Dzieło to zostało rozpoczęte przez Kościół wczesnochrześcijański.

**Przeczytaj Ga 3,36-29 i odpowiedz na następujące pytania:**

`1. O jakiej obietnicy mówi Paweł w Ga 3,29?`

`2. Co jest kluczowym czynnikiem czyniącym człowieka dziedzicem tych obietnic? (Zob. Ga 3,26).`

`3. Dlaczego Paweł obala podziały ze względu na płeć, narodowość i status społeczny?`

`4. Co to znaczy, że chrześcijanie są jedno w Chrystusie (zob. Ga 3,28)?`

`5. Przeczytaj Rz 4,16-17. Jak wersety te pomagają nam zrozumieć, co Paweł napisał w Ga 3,26-29?`

Chrystus — jako potomek Abrahama — w szczególnym sensie jest dziedzicem obietnic przymierza. Przez chrzest uzyskujemy więź/pokrewieństwo z Chrystusem i przez Niego otrzymujemy prawo uczestniczenia w obietnicach danych Abrahamowi. Wszystko, co Bóg obiecał Abrahamowi, jest w Chrystusie, a obietnice te stają się nasze nie ze względu na narodowość, rasę czy płeć, ale z łaski, którą Bóg obdarza nas przez wiarę.

„Dar dla Abrahama i jego potomstwa obejmuje nie tylko Kanaan, ale całą ziemię. Apostoł mówi: »Nie na podstawie zakonu była dana obietnica Abrahamowi bądź jego potomstwu, że ma być dziedzicem świata, lecz na podstawie usprawiedliwienia z wiary« (Rz 4,13). I w Biblii mamy wyraźną naukę, że obietnica dana Abrahamowi wypełni się przez Chrystusa. Wszyscy, którzy należą do Chrystusa, są »potomkami Abrahama, dziedzicami według obietnicy« (Ga 3,29) dziedzictwa nieznikomego, nieskalanego i niezwiędłego (zob. 1 P 1,4) — ziemi uwolnionej od przekleństwa grzechu”37. Ta obietnica wypełni się dosłownie, gdy święci będą żyć wiecznie na nowej ziemi z Chrystusem (zob. Dn 7,27).