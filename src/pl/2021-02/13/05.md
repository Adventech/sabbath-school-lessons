---
title:  Nowe przymierze i życie wieczne
date:  23/06/2021
---

`„Jam jest zmartwychwstanie i żywot; kto we mnie wierzy, choćby i umarł, żyć będzie. A kto żyje i wierzy we mnie, nie umrze na wieki” (J 11,25-26).`

Życie wieczne ma dwa wymiary. Wymiar teraźniejszy przynosi wierzącemu doświadczenie obfitego życia tu i teraz (zob. J 10,10), obejmującego wiele obietnic, które otrzymaliśmy już w tym życiu.

Wymiar przyszły dotyczy oczywiście życia wiecznego — obietnicy cielesnego zmartwychwstania (zob. J 5,28-29; 6,39). Choć zmartwychwstanie wciąż należy do przyszłości, to jednak owo wydarzenie warte jest wszystkiego i skupia w sobie wszystkie nasze chrześcijańskie nadzieje.

`Przestudiuj wersety zacytowane w dniu dzisiejszym. Co Jezus w nich mówi? Gdzie znajduje się źródło wiecznego życia? Jak rozumiemy Jego słowa, że ci, którzy żyją i wierzą w Niego, nawet jeśli umrą, będą żyli? (Zob. Ap 2,11; 20,6.14; 21,8).`

Oczywiście, jeśli nie doczekamy powtórnego przyjścia Jezusa, wszyscy umrzemy, ale według Niego ta śmierć jest tylko swego rodzaju snem, czyli chwilą drzemki dla tych, którzy wierzą w Niego, gdyż On wzbudzi ich do życia wiecznego. Gdy Chrystus przyjdzie powtórnie, umarli w Nim powstaną jako nieśmiertelni, a żywi wyznawcy Chrystusa zostaną błyskawicznie przemienieni i obdarzeni nieśmiertelnością. Zarówno umarli, jak i żyjący należący do Chrystusa otrzymają takiego samego rodzaju zmartwychwstałe ciało. Wtedy dla ludu Bożego rozpocznie się pozbawiona śmierci wieczność.

Jaką radością jest wiedzieć, że naszym końcem nie jest grób, ale że będziemy żyć bez końca w doskonałym świecie!

„Chrystus stał się jednym ciałem z nami, abyśmy mogli stać się jednym duchem z Nim. Na mocy tego związku mamy powstać z grobu — nie tylko jako objawienie mocy Chrystusa, lecz dlatego, że przez wiarę Jego życie stało się naszym życiem. Wszyscy, którzy dostrzegają Chrystusa w Jego prawdziwym charakterze i przyjmują Go do serca, mają życie wieczne. To przez Ducha On mieszka w nas, a Duch Boży przyjęty do serca przez wiarę jest początkiem wiecznego życia”69.

`W jaki sposób możemy już teraz cieszyć się dobrodziejstwami życia wiecznego? Mówiąc innymi słowy, co ta obietnica czyni dla nas już teraz? Wymień niektóre z dobrodziejstw tej obietnicy dla ciebie osobiście w twoim codziennym życiu. Jak możesz dzielić się tą nadzieją i obietnicą z kimś, kto być może zmaga się z bólem po stracie ukochanej osoby?`