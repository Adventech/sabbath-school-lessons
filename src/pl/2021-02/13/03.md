---
title:  Wolność od winy
date:  21/06/2021
---

**„Przeto teraz nie ma żadnego potępienia dla tych, którzy będąc w Chrystusie Jezusie, nie według ciała chodzą, ale według Ducha” (Rz 8,1 DBG).**

Pewna młoda kobieta została brutalnie zamordowana. Sprawcy zbrodni nie ujęto jednak. Ale policja umieściła ukryty mikrofon w grobie zamordowanej, zastawiając w ten sposób pułapkę na złoczyńcę. Pewnego wieczora, wiele miesięcy po jej śmierci, jakiś młody człowiek podszedł do nagrobka, uklęknął i, głośno szlochając, błagał zamordowaną dziewczynę o przebaczenie. Po tym zdarzeniu został szybko ujęty i stanął przed sądem.

Co przywiodło mordercę do grobu ofiary? Czy było to poczucie winy, czy coś innego?

Przypuszczalnie nikt z nas nie uczynił nigdy nic tak złego, jak ów mężczyzna. Jednak wszyscy jesteśmy winni z powodu popełnienia jakichś grzechów. Każdy z nas zrobił coś, czego się wstydzi — coś, co chciałby wymazać ze swojej pamięci, gdyby to było możliwe.

Dzięki Jezusowi i krwi nowego przymierza nikt z nas nie musi żyć z piętnem winy. Według wersetu, który studiujemy dzisiaj, nie ma dla nas żadnego potępienia, jeśli jesteśmy w Jezusie i postępujemy według Ducha. W ten sposób Najwyższy Sędzia uznaje nas za niewinnych, jakbyśmy nigdy nie uczynili nic, z powodu czego każdy człowiek ma poczucie winy.

`Jak J 5,24; Rz 3,24-25; 2 Kor 5,21 pomagają nam zrozumieć Rz 8,1?`

Jedną z wielkich obietnic związanych z życiem w więzi przymierza z Panem jest to, że nie musimy już żyć obciążeni winą. Dzięki krwi przymierza my, którzy wybraliśmy więź przymierza z Bogiem oraz trwanie w wierze, skrusze i posłuszeństwie, możemy doświadczyć uwolnienia od brzemienia winy. Gdy szatan usiłuje nam wmawiać, że jesteśmy źli, zepsuci i zbyt grzeszni, by Bóg mógł nas przyjąć, możemy zrobić to, co Jezus zrobił podczas kuszenia na pustyni — zacytować Pismo Święte, a jednym z najlepszych wersetów w tym celu jest Rz 8,1. To nie znaczy, że mamy się wypierać prawdy o grzechu w naszym życiu. Znaczy to raczej, że dzięki więzi przymierza, jaką mamy z Panem, nie żyjemy pod potępieniem z powodu grzechu. Jezus zapłacił karę za nas i teraz stoi przed obliczem Ojca, oferując swoją krew za nas oraz przedkładając swoją sprawiedliwość w miejsce naszych grzechów.

`Jak wpływa na twoje życie fakt, że Pan przebaczył ci wszystkie grzechy, jakie popełniłeś? Jak ta prawda pomaga ci w radzeniu sobie z ludźmi, którzy grzeszą przeciwko tobie? Jak powinna wpływać na twoje postępowanie wobec nich?`