---
title:  Radość
date:  20/06/2021
---

**„A to piszemy, aby radość nasza była pełna” (1 J 1,4).**

Zwróć uwagę na to, co Jan napisał w tym wersecie. W kilku prostych słowach wyraził to, co powinno być jednym z największych błogosławieństw, jakie otrzymaliśmy, będąc ludem przymierza — obietnica radości.

Jako chrześcijanie często podkreślamy, iż nie należy się kierować emocjami, bo wiara to nie odczucie, a zatem powinniśmy się wznieść ponad nasze emocje. Owszem, jest to prawdą. Jednak z drugiej strony nie bylibyśmy ludźmi, gdybyśmy nie odczuwali emocji i różnego rodzaju nastrojów. Nie wyprzemy się naszych uczuć. Musimy je raczej zrozumieć, dać im odpowiednie miejsce i w miarę możliwości panować nad nimi. Wypieranie się ich jest wypieraniem się człowieczeństwa (równie dobrze moglibyśmy twierdzić, że koło nie powinno być okrągłe). Jak mówi ten werset, nie tylko powinniśmy pielęgnować uczucia (w tym przypadku radość), ale powinniśmy je przeżywać w pełni. Raczej nie brzmi to tak, jakbyśmy mieli odmawiać sobie emocji, nieprawdaż?

`Przeczytaj kontekst powyższego wersetu, czyli tekst od początku rozdziału. Co Jan napisał do pierwszych chrześcijan, aby sprawić im radość? Dlaczego miało ich to ucieszyć?`

Jan był jednym z dwunastu najbliższych uczniów Jezusa. Był przy Nim niemal od początku Jego trzyipółrocznej działalności, widząc najważniejsze wydarzenia w Jego życiu. Jan był pod krzyżem, w Getsemane i na Górze Przemienienia. Jako naoczny świadek był dobrze przygotowany, by mówić na ten temat.

Jednak zauważ także, że apostoł nie skupił się na sobie, ale na Jezusie i tym, czego On dokonał dla uczniów, aby mogli mieć społeczność nie tylko ze sobą nawzajem, ale także z samym Bogiem. Jezus otworzył nam drogę do bliskiej więzi z Bogiem, a jednym ze skutków tej więzi jest właśnie radość. Jan pragnął, by chrześcijanie wiedzieli, że to, co usłyszeli o Jezusie, jest prawdą (Jan widział, dotykał, czuł i słyszał Jezusa). Dzięki temu wszyscy wierzący ludzie mogli doświadczyć radości wynikającej z więzi z ich Niebiańskim Ojcem, który miłuje ich i wydał za nich swego Syna.

`W pewnym sensie Jan składa tu osobiste świadectwo. Jakie jest twoje świadectwo więzi z Jezusem? Co możesz powiedzieć, by nieść innym radość w Panu, podobnie jak czynił to apostoł Jan?`