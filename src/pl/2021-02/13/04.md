---
title:  Nowe przymierze i nowe serce
date:  22/06/2021
---

**„Żeby Chrystus przez wiarę zamieszkał w sercach waszych, a wy, wkorzenieni i ugruntowani w miłości, zdołali pojąć ze wszystkimi świętymi, jaka jest szerokość i długość, i wysokość, i głębokość, i mogli poznać miłość Chrystusową, która przewyższa wszelkie poznanie, abyście zostali wypełnieni całkowicie pełnią Bożą” (Ef 3,17-19).**

Jak wskazano w poprzednich lekcjach tego kwartału, nowe przymierze to takie, w którym Pan wpisuje swoje prawo w nasze serca (zob. Jr 31,31-33). Przymierze to zawiera nie tylko prawo, ale — jak podkreśla dzisiejszy tekst przewodni — także Chrystusa, co oczywiście ma sens, gdyż Chrystus jest ściśle związany ze swoim prawem. Tak więc mając prawo Chrystusa w sercu, w którym mieszka także On sam (greckie słowo przetłumaczone w Ef 3,17 jako zamieszkać68 znaczy dosłownie: osiedlić się, co wskazuje na trwałość), dochodzimy do kolejnego wielkiego dobrodziejstwa przymierza — nowego serca.

`Dlaczego potrzebujemy nowego serca? Jakie zmiany będą widoczne w tych, którzy posiedli nowe serce?`

Przeczytaj jeszcze raz Ef 3,17-19. Zwróć uwagę na to, że Paweł uwypukla element miłości, mówiąc, że musimy być w niej wkorzenieni i ugruntowani. Te słowa wskazują na niezmienność, twardość i trwałość fundamentu miłości. Nasza wiara nic nie znaczy, jeśli nie jest zakorzeniona w miłości do Boga i bliźnich (zob. Mt 22,37-39; 1 Kor 13,1-13). Taka miłość nie istnieje w próżni. Przeciwnie, jest wynikiem objawienia miłości Boga do nas — przewyższającej wszelkie poznanie — ukazanej nam przez Jezusa. W wyniku tego doznajemy zmiany postępowania, zmiany serca i stajemy się nowymi ludźmi z nowymi myślami, pragnieniami i celami. To nasza odpowiedź na miłość Boga do nas zmienia nasze serca i napełnia je miłością do bliźnich. Być może to właśnie miał na myśli Paweł, przynajmniej częściowo, gdy pisał o wypełnieniu całkowicie pełnią Bożą.

`Przeczytaj 1 J 4,16. Jak ten werset ma się do tego, co Paweł napisał w Ef 3,17-19?`

`Przeczytaj jeszcze raz wersety, które studiowaliśmy w tej części lekcji. Co możesz zrobić, aby wymienione w nich obietnice mogły być spełnione w twoim życiu? Czy musisz coś zmienić tak, by nie hamować doświadczenia wypełnienia „całkowicie pełnią Bożą” (Ef 3,19)? Sporządź listę zmian, jakie powinny nastąpić w twoim życiu. Jeśli czujesz taką potrzebę, podziel się nią z uczestnikami pierwszej części nabożeństwa sobotniego. Jak możecie pomagać sobie nawzajem w dokonywaniu niezbędnych zmian?`