---
title:  Nowe przymierze i misja
date:  24/06/2021
---

**„Idźcie tedy i czyńcie uczniami wszystkie narody, chrzcząc je w imię Ojca i Syna, i Ducha Świętego, ucząc je przestrzegać wszystkiego, co wam przykazałem. A oto Ja jestem z wami po wszystkie dni aż do skończenia świata” (Mt 28,19-20).**

Na całym świecie ludzie zmagają się z czymś, co południowoafrykański pisarz Laurens van der Post (1906-1996) nazwał ciężarem bezsensowności. Ludzie otrzymali dar życia, ale nie wiedzą, co z nim zrobić, jaki jest jego cel i jak go wykorzystać. To jest tak, jakby dać komuś bibliotekę pełną cennych książek, które ów człowiek użyje do palenia w piecu, zamiast je czytać. Cóż za marnotrawstwo!

Jednak dla chrześcijanina w nowym przymierzu taki problem nie istnieje. Przeciwnie, ci, którzy znają (i osobiście doświadczyli) cudowną prawdę o ukrzyżowanym i zmartwychwstałym Zbawicielu, który umarł za grzechy wszystkich ludzi, aby mogli mieć życie wieczne, wiedzą, czym jest radość. Zważywszy na niezaprzeczalne powołanie zawarte w Mt 28,19-20, człowiek wierzący z pewnością ma misję i cel w życiu — głoszenie ludziom cudownej prawdy, której osobiście on doświadcza w Jezusie Chrystusie. Jakże ogromny jest to przywilej! Niemal nic z tego, co robimy w tym świecie, nie przetrwa. Głosząc ewangelię bliźnim, wykonujemy pracę, której skutki będą trwać wiecznie. Czy może być głębsze poczucie misji i celu?

`Zastanów się nad poszczególnymi zwrotami występującymi w Mt 28,19-20. Jakie konkretne rzeczy Jezus nakazuje nam czynić i co wiąże się z każdą z nich? Jaka obietnica powinna dodawać nam wiary i odwagi w spełnianiu tego nakazu Chrystusa?`

`Jako chrześcijanie żyjący w nowym przymierzu otrzymaliśmy wyraźne zlecenie od samego Pana. Kimkolwiek jesteśmy, jakakolwiek jest nasza życiowa sytuacja i jakiekolwiek mamy ograniczenia, możemy odegrać określoną rolę w Jego dziele. Czy uczestniczysz w chrześcijańskiej misji? Czy możesz w tej sprawie uczynić coś więcej? Co możecie zrobić razem jako mała grupa chrześcijan, by pełniej włączyć się w dzieło Boże?`