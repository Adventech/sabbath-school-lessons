---
title:  Znak przymierza
date:  25/05/2021
---

**„Izraelici winni przestrzegać szabatu jako przymierza wiecznego poprzez pokolenia. To będzie znak wiekuisty między Mną a Izraelitami, bo w sześć dni Pan stworzył niebo i ziemię, a w siódmym dniu odpoczął i wytchnął” (Wj 31,16-17 BT).**

Cztery razy w Piśmie Świętym sobota została nazwana znakiem (zob. Wj 31,13.17; Ez 20,12.20). Znak nie jest symbolem w znaczeniu czegoś, co w naturalny sposób przedstawia czy wskazuje na coś innego ze względu na podobne cechy (na przykład symbol pięści często oznacza siłę i władzę). W Biblii sobota jako znak pełni rolę zewnętrznej cechy czy stanu mającego nieść szczególne przesłanie. Nic w samym znaku nie łączy go z przymierzem. Sobota była znakiem przymierza „między mną a wami po wszystkie pokolenia wasze” (Wj 31,13) tylko dlatego, że Bóg tak powiedział.

`Dlaczego Bóg posłużył się sobotą jako znakiem przymierza? Co czyni sobotę właściwym symbolem zbawczej więzi z Bogiem? Ponieważ istotnym składnikiem przymierza jest zbawienie z łaski, a uczynki nie mogą nas zbawić, dlaczego sobota jest dobrym symbolem takiej więzi? (Zob. Rdz 2,3 i Hbr 4,1-4).`

W związku z sobotą jako znakiem przymierza łaski niezwykle zajmujące jest to, że przez wieki Żydzi postrzegali sobotę jako znak mesjańskiego odkupienia. Pojmowali sobotę jako przedsmak zbawienia dokonanego przez Mesjasza. Ponieważ rozumiemy odkupienie jako możliwe wyłącznie z łaski oraz rozumiemy przymierze jako przymierze łaski, to powiązanie między sobotą, odkupieniem i przymierzem jest oczywiste (zob. Pwt 5,13-15). Tak więc, wbrew powszechnie panującej opinii, sobota jest znakiem zbawiennej łaski Bożej, a nie znakiem zbawienia z uczynków.

`Jak rozumiesz znaczenie odpoczynku sobotniego? Jak odpoczywasz w sobotę? Co robisz inaczej tego dnia i jak czyni go to znakiem? Czy ktoś, kto przygląda się twojemu życiu, może zauważyć, że sobota jest dla ciebie szczególnym dniem?`