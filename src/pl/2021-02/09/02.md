---
title:  Pochodzenie
date:  23/05/2021
---

Jakże często słyszymy słowa:

— Żydowski szabat…

A przecież Pismo Święte wyraźnie mówi, że szabat istniał na długo przed powstaniem narodu izraelskiego. Został ustanowiony w tygodniu stworzenia.

`Przeczytaj Rdz 2,2-3 i Wj 20,11. Gdzie wersety te umieszczają wyraźnie i stanowczo początek szabatu?`

Rdz 2,2-3 nie utożsamia wprost siódmego dnia ze świętym szabatem (owo utożsamienie następuje po raz pierwszy w Wj 16,26.29), to jednak wyraźnie przywodzi na myśl takie skojarzenie w wyrażeniu: „…i odpoczął dnia siódmego” (Rdz 2,2). Hebrajski czasownik szabat, tłumaczony jako odpocząć, jest spokrewniony z hebrajskim rzeczownikiem szabbat, tłumaczonym jako szabat/sobota. „Słowo szabat/sobota nie jest użyte [w Rdz 2,2-3], ale jest rzeczą pewną, że autor miał na myśli to, iż Bóg pobłogosławił i uświęcił siódmy dzień jako szabat/sobotę”50. Najwyraźniej Rdz 2,2-3 uczy boskiego pochodzenia i ustanowienia soboty jako dnia błogosławieństwa dla całej ludzkości.

Przeczytaj Mk 2,27. Jezus powiedział, że szabat został ustanowiony dosłownie dla człowieka, co w tym przypadku oznacza całą ludzkość, a nie jedynie Izraelitów.

`Dlaczego Bóg odpoczął siódmego dnia? Czy potrzebował czasu, by odzyskać siły? Jaki inny cel mógł mieć Jego odpoczynek?`

Choć niektórzy komentatorzy próbują wskazywać, że Bóg potrzebował fizycznego odpoczynku po stworzeniu, to jednak prawdziwym celem Jego odpoczynku było danie boskiego przykładu dla ludzkości. Ludzkość ma pracować sześć dni, a następnie odpoczywać w siódmym dniu, czyli w sobotę. Karl Barth (1886-1968), ewangelicko-reformowany teolog ze Szwajcarii, wskazał, że odpoczynek Boga w siódmym dniu tygodnia stworzenia był częścią „przymierza łaski”51, w którym ludzkość została zaproszona „do odpoczynku razem z Nim, to jest (...) do uczestniczenia w tym [Bożym] odpoczynku”52.

Bóg w swej miłości zaprosił ludzi już w następnym pełnym dniu ich życia do współuczestniczenia w odpoczynku oraz ustanowienia bliskiej więzi z Nim, na którego obraz zostali stworzeni. Ta wspólnota i więź miały trwać wiecznie. Po upadku ludzkości dzień ten miał być cotygodniowym zwieńczeniem więzi człowieka ze Zbawicielem.

`Jak odpowiedziałbyś, gdyby ktoś zapytał cię o wpływ świętowania soboty na twoją więź z Panem?`