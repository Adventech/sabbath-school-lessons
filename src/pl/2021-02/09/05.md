---
title:  Znak uświęcenia
date:  26/05/2021
---

**„Przestrzegajcie pilnie moich szabatów, gdyż to jest znak między Mną a wami dla wszystkich waszych pokoleń, by po tym można było poznać, że Ja jestem Pan, który was uświęcam” (Wj 31,13 BT).**

Wyjątkowo istotny fragment Biblii dotyczący soboty to Wj 31,12-17 — słowa Pana wypowiedziane zaraz po wskazówkach dotyczących budowy świątyni i ustanowienia w niej służby kapłańskiej (zob. Wj 25,1-31,11).

Pojęcie soboty jako znaku — widzialnego, zewnętrznego i wiecznego znaku między Bogiem a Jego ludem — zostało przedstawione tutaj po raz pierwszy. Tekst ten zawiera pewne niezwykle zajmujące pojęcia warte głębszego rozważenia. Łączy w sobie dwie rzeczy:

1. Sobota jako znak poznania.

2. Sobota jako znak uświęcenia.

Zastanówmy się nad tą stroną znaku związaną z poznaniem, czyli wiedzą. Hebrajskie pojęcie wiedzy obejmuje dziedzinę intelektu, więzi i emocji. Poznanie oznacza nie tylko znajomość faktów, zwłaszcza gdy chodzi o osobę. Oznacza istotną więź z kimś, kogo znamy. Tak więc poznanie Pana oznacza właściwą więź z Nim — służenie Mu (zob. 1 Krn 28,9), okazywanie bojaźni przed Nim (zob. Iz 11,2), wierzenie Mu (zob. Mu (Iz 43,10), ufanie Mu i szukanie Go (zob. Ps 9,11) oraz wzywanie Jego imienia (zob. Jr 10,25).

`Przeczytaj wersety wymienione w powyższym akapicie. Jak pomagają nam one zrozumieć, co znaczy znać Pana?`

Ponadto sobota jest znakiem uświęcenia. Oznacza to, że Pan uświęca swój lud (por. Kpł 20,8), czyniąc swoich wiernych świętymi (zob. Pwt 7,6).

Proces uświęcenia jest tak samo dziełem odkupieńczej miłości Boga jak Jego dzieło zbawienia i odkupienia. Sprawiedliwość (usprawiedliwienie) i uświęcenie są działaniami Boga:

— „Ja jestem Pan, który was uświęca!” (Kpł 20,8 BT).

Tak więc sobota jest znakiem wskazującym na Boga jako tego, który uświęca. „Sobota została dana światu jako znak Boga Stwórcy, ale jest także Jego znakiem jako tego, który uświęca”54.

`Rozważ powiązanie dnia sobotniego z przebiegiem uświęcenia. Jaką rolę odgrywa świętowanie soboty w tym procesie? Jak Pan może się posłużyć naszym doświadczeniem świętowania soboty, by wspierać nas w uświęceniu?`