---
title:  Pamiętanie o sobocie
date:  27/05/2021
---

`„Pamiętaj, abyś dzień sobotni święcił” (Wj 20,8 UBJW).`

Sobota była i jest znakiem, o którym człowiek ma pamiętać. Użycie słowa pamiętaj może mieć różne cele. Po pierwsze pamiętanie o czymś wskazuje na oglądanie się za siebie — patrzenie w przeszłość. W tym przypadku sobota kieruje ku stworzeniu, którego punktem szczytowym było ustanowienie jej jako cotygodniowego dnia odpoczynku i szczególnej więzi z Bogiem.

Nakaz pamiętania ma znaczenie także w teraźniejszości. Mamy nie tylko pamiętać o sobocie (zob. Wj 20,8), ale także przestrzegać jej i święcić ją (zob. Pwt 5,12). Tak więc sobota ma dla nas istotne znaczenie także w obecnym czasie.

Pamiętanie o sobocie kieruje nas także w przyszłość. Osoba pamiętająca o przestrzeganiu soboty ma przed sobą obiecującą, bogatą i wspaniałą przyszłość z Panem Soboty. Taka osoba trwa w więzi przymierza, gdyż trwa w Panu. Gdy rozumiemy przymierze jako więź między Bogiem a ludzkością, sobota, która znacząco wzmacnia tę więź, nabiera szczególnego znaczenia.

Pamiętając o stworzeniu i Stwórcy, lud Boży pamięta także o łaskawych zbawczych dokonaniach Boga (zob. Pwt 5,14, gdzie sobota jest postrzegana w tym kontekście jako znak wyzwolenia z Egiptu i symbolu ostatecznego zbawienia w Bogu). Stworzenie i odrodzenie idą ze sobą w parze. Pierwsze umożliwia drugie. Sobota jest znakiem mówiącym, że Bóg jest Stwórcą Świata i Autorem Naszego Zbawienia.

`„Przez święcenie sabatu mamy pokazać, że jesteśmy Jego ludem. Jego Słowo zaświadcza, że sabat jest znakiem, po którym można poznać ludzi wiernych przykazaniom Bożym. (...). Ci, którzy zachowują prawo Boże, będą z Nim jedno w wielkim boju rozpoczętym w niebie pomiędzy szatanem a Bogiem”55. Przeczytaj uważnie tę wypowiedź służebnicy Pańskiej. Co sprawia, że sobota bardziej niż inne z dziesięciorga przykazań wyróżnia nas jako lud zachowujący przykazania Boże?`