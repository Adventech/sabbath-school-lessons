---
title:  Więzi, które zobowiązują
date:  17/05/2021
---

**„I oznajmił wam swoje przymierze, które nakazał wam zachowywać: dziesięć słów, które wypisał na dwóch kamiennych tablicach” (Pwt 4,13).**

Chociaż usilnie podkreślamy, że przymierze jest zawsze przymierzem łaski i że jest wyłącznie udzieleniem przez Boga niezasłużonej przychylności tym, którzy wkraczają w zbawczą więź z Nim, to jednak łaska nie jest przyzwoleniem na nieposłuszeństwo. Przeciwnie, przymierze i prawo łączą się ze sobą, i to nierozdzielnie.

`Przeczytaj zacytowany powyżej Pwt 4,13. Jak ściśle werset ten łączy przymierze i prawo? Jak świadczy to o zasadniczym znaczeniu prawa w przymierzu?`

Gdy myślimy o tym, czym jest przymierze z Bogiem, pojęcie prawa jako części nierozerwalnie związanej z przymierzem jawi się jako rzecz oczywista. Jeśli rozumiemy przymierze między innymi jako więź, to pewnego rodzaju reguły i granice muszą zostać nakreślone. Jak długo potrwałyby małżeństwo, przyjaźń czy współpraca w interesach, gdyby nie istniały granice i reguły, zarówno te jasno określone, jak i te niepisane? Małżonkowie dopuszczaliby się wiarołomstwa, przyjaciele okradaliby się nawzajem, a partnerzy w biznesie osiągaliby korzyści jeden kosztem drugiego. Tak wyglądałoby społeczeństwo, gdyby nie istniały reguły, przepisy i zasady. Jak długo mogłyby przetrwać więzi w tak niepewnych okolicznościach? Oto dlaczego muszą istnieć granice, wyraźnie nakreślone linie i reguły postępowania. Jedynie tak można podtrzymać więzi.

Różne słowa takie jak prawo (zob. Ps 78,10 BT), ustawy (zob. Ps 50,16), nakazy (zob. Ps 25,10), przykazania (zob. Ps 103,18) i słowo Pana (zob. Pwt 33,9) występują równolegle albo w ścisłym powiązaniu ze sobą (niemal równoznacznie) ze słowem przymierze. Najwyraźniej słowa tego przymierza (zob. Jr 11,3.6.8) to słowa Bożego prawa, Bożych ustaw, nakazów i przykazań.

Przymierze Boga z Jego ludem, Izraelitami, zawierało szereg wymagań istotnych dla zachowania szczególnej więzi, jaką pragnął On mieć ze swoim ludem. Nie inaczej jest dzisiaj.

`Pomyśl o kimś, z kim masz ścisłą więź. Wyobraź sobie, co by się stało z tą więzią, gdybyś nie czuł się w niej związany żadnymi regułami, normami czy prawami, ale uznałbyś, że masz nieograniczoną wolność i możesz robić, co ci się spodoba. Nawet gdybyś twierdził, że miłujesz tę osobę i że tylko miłość decyduje o tym, jak kształtuje się wasza więź, dlaczego potrzebowałbyś reguł? Omów tę kwestię podczas pierwszej części nabożeństwa sobotniego.`