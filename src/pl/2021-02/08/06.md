---
title:  Jeżeli...
date:  20/05/2021
---

**Przeczytaj podane poniżej wersety. Co łączy je wszystkie i czego uczy to o naturze przymierza?**

`Rdz 18,19`

`Rdz 26,4-5`

`Wj 19,5`

`Kpł 26,3`

Bóg otwarcie potwierdził wierne posłuszeństwo Abrahama Bożym przykazaniom, przepisom i prawom (zob. Rdz 26,5). Jest w tym zawarta wyraźna myśl, że Bóg oczekiwał takiego stylu życia od swojego ludzkiego współuczestnika przymierza. Całe biblijne przymierze synajskie jasno dowodzi, że warunek posłuszeństwa jest jednym z zasadniczych składników tego przymierza.

W Wj 19,5 Bóg mówi wprost:

— Jeżeli będziecie przestrzegać…

Warunkowy charakter przymierza jest niezaprzeczalny. Choć obietnice przymierza zostały dane jako dar łaski, a nie na podstawie zasługi, to jednak nie były bezwarunkowe. Ludzie mogli odrzucić dar, wyrzec się łaski i odwrócić od obietnic. Przymierze, podobnie jak zbawienie, nigdy nie wyklucza wolnej woli. Pan nie przymusza ludzi do zbawczej więzi z Nim i nie narzuca im swojego przymierza. Darmo oferuje je każdemu i daje ludziom wolność przyjęcia go albo odrzucenia. Gdy ludzie przyjmują przymierze, biorą na siebie obowiązki — nie jako sposób zarabiania na błogosławieństwa przymierza, ale jako zewnętrzny przejaw przyjęcia tych błogosławieństw. Izraelici winni byli posłuszeństwo nie po to, by zdobyć obietnice, ale dlatego by obietnice zostały spełnione wobec nich. Ich posłuszeństwo miało być wyrazem tego, co znaczy być pobłogosławionym przez Pana. Posłuszeństwo nie jest sposobem zarabiania na błogosławieństwa ani nie zobowiązuje Boga do ich dostarczenia. Posłuszeństwo jedynie tworzy środowisko, w którym błogosławieństwo wiary może się objawiać.

`„Idźcie dokładnie drogą, jaką wam nakazał Pan, wasz Bóg, abyście zachowali życie, aby się wam dobrze powodziło i abyście długo żyli w ziemi, którą posiądziecie!” (Pwt 5,33). Czy Pan mówi tu Izraelitom, że jeśli będą Jemu posłuszni, to zasłużą na błogosławieństwa, które wówczas będą się im należały? A może raczej mówi, że jeśli będą posłuszni, skutkiem tego będą błogosławieństwa, gdyż posłuszeństwo otwiera Mu drogę do udzielenia tych błogosławieństw? Na czym polega różnica?`