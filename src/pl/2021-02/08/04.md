---
title:  Prawo w przymierzu (zob. Pwt 10,12-13)
date:  18/05/2021
---

Co przychodzi ci na myśl, gdy zastanawiasz się nad prawem? Policjanci, mandaty, sądy i więzienia? Ograniczenia, regulaminy, nieznoszący sprzeciwu rodzice i kary? A może jednak myślisz o porządku, zgodnym współżyciu oraz stałości i trwałości? A może nawet o... miłości?

Hebrajskie słowo tora — tłumaczone jako prawo — oznacza też nauczanie albo pouczenie. Termin ten może obejmować wszystkie Boże pouczenia, zarówno moralne, jak i społeczne czy religijne. Oznacza wszystkie mądre rady Boga łaskawie udzielane Jego ludowi, aby wierzący mogli doświadczać obfitego życia pod względem fizycznym i duchowym. Nic dziwnego, że pewien psalmista nazywa szczęśliwym człowieka, który „ma upodobanie w Prawie Pana, nad Jego Prawem rozmyśla dniem i nocą” (Ps 1,2 BT).

Gdy czytamy Prawo, czyli Torę — pouczenia i nauki zapisane w księgach Mojżesza i stanowiące część przymierza Boga z Izraelitami — jesteśmy pod wrażeniem ogromnej liczby tych pouczeń. Prawo dotyczy każdej części życia Izraelitów — uprawy roli, władzy cywilnej, więzi społecznych i nabożeństwa.

`Dlaczego Bóg zaopatrzył Izraelitów w tak liczne przepisy? (Zob. Pwt 10,13). W jaki sposób miały one służyć ich dobru?`

Zadaniem prawa w ramach przymierza było zapewnienie wskazówek niezbędnych w nowym życiu tych, którzy stali się współuczestnikami Boga w przymierzu. Prawo wprowadza uczestnika przymierza w poznanie woli Boga, którego można poznać dzięki posłuszeństwu przez wiarę Jego przykazaniom i całej Jego objawionej woli.

Rola prawa w praktycznej rzeczywistości więzi przymierza oznaczała, że Izraelitom nie wolno było iść za przykładem innych narodów. Nie mieli oni kierować się tylko prawem naturalnym, ludzkimi potrzebami i pragnieniami czy nawet społeczną, polityczną i ekonomiczną koniecznością. Mieli żyć jako święty naród Boga, kapłańskie królestwo i szczególna Jego własność jedynie przez bezkompromisowe posłuszeństwo objawionej woli Boga przymierza we wszystkich dziedzinach życia.

`Podobnie jak to było w przypadku starożytnych Izraelitów, także adwentyści dnia siódmego przez współczesny przejaw działania daru proroctwa otrzymali szereg rad dotyczących wszystkich obszarów chrześcijańskiego życia. Dlaczego powinniśmy postrzegać te rady jako dar od Boga, a nie hamulec dla niezależnego myślenia i działania? Jakie niebezpieczeństwo tkwi w obracaniu tego daru tylko w narzędzie prawa, na podobieństwo tego, co Izraelici zrobili ze swoimi boskimi darami? (Zob. Rz 9,32).`