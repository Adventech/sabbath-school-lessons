---
title:  Dzieło w sercu
date:  31/05/2021
---

W czasie, gdy Królestwo Judzkie (na południu Palestyny) chyliło się ku upadkowi, a jego mieszkańcy mieli zostać uprowadzeni do niewoli babilońskiej, Bóg zapowiedział przez proroka Jeremiasza nowe przymierze. Jest to pierwsza tego rodzaju zapowiedź w Biblii. Jednak już przed upadkiem — położonego na północy Palestyny — Królestwa Izraelskiego (około półtora stulecia przed czasami Jeremiasza) prorok Ozeasz wspomniał o innym przymierzu (zob. Oz 2,20-22).

`Przeczytaj Oz 2,20-22. Zwróć uwagę na podobieństwo między tym, co Pan mówi tu do swego ludu, a tym, co powiedział w Jr 31,31-34. Jakie wspólne symboliczne elementy zostały użyte przez proroków oraz co mówi to o zasadniczym znaczeniu i naturze przymierza?`

W okresach historycznych, gdy plany Boga dla Jego ludu przymierza były hamowane przez bunt i niewiarę, Bóg posyłał proroków, którzy ogłaszali, że historia przymierza Boga z Jego ludem nie dobiegła końca. Bez względu na niewierność, odstępstwo, bunt i nieposłuszeństwo ludu Pan nadal był gotowy podtrzymywać więź przymierza ze wszystkimi, którzy pragnęli okazać skruchę, posłuszeństwo i wiarę w Jego obietnice.

`Przeczytaj podane poniżej wersety. Choć nie mówią one wprost o nowym przymierzu, to jednak jakie elementy zawarte w nich wskazują na zasady nowego przymierza?`

`Ez 11,19`

`Ez 18,31`

`Ez 36,26`

Pan da ludziom „serce, aby mnie poznali, że Ja jestem Pan” (Jr 24,7). On usunie „z ich ciała serce kamienne” i da „im serce mięsiste” (Ez 11,19). Da ludziom „serce nowe, i ducha nowego” (Ez 36,26). Bóg mówi także:

— „Mojego ducha dam do waszego wnętrza” (Ez 36,27).

To dzieło Boga jest podstawą nowego przymierza.

`Co rzekłbyś komuś, kto przyszedłby do ciebie i powiedziałby: Pragnę nowego serca, prawa wpisanego w moje serce i serca znającego Pana, ale nie wiem, jak to osiągnąć?`