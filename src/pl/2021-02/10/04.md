---
title:  Stare i nowe przymierze
date:  01/06/2021
---

**„Cudzoziemców zaś, którzy przystali do Pana, aby mu służyć i aby miłować imię Pana, być jego sługami, wszystkich, którzy przestrzegają sabatu, nie bezczeszcząc go, i trzymają się mojego przymierza, wprowadzę na moją świętą górę i sprawię im radość w moim domu modlitwy. Ich całopalenia i ich rzeźne ofiary będą mi miłe na moim ołtarzu, gdyż mój dom będzie zwany domem modlitwy dla wszystkich ludów” (Iz 56,6-7).**

`Jeremiasz stwierdza, że nowe przymierze ma być zawarte „z domem izraelskim” (Jr 31,33). Czy to znaczy, że jedynie cieleśni potomkowie Abrahama — genetyczni Izraelici — mogą być uczestnikami obietnic tego przymierza?`

O nie! Nie było tak nawet w czasach starotestamentowych. Owszem, Hebrajczycy jako naród otrzymali obietnice przymierza. Jednak obietnice te uwzględniały także innych ludzi. Zarówno Izraelici, jak i poganie byli zaproszeni do udziału w obietnicach przymierza, ale musieli przystać na warunki przymierza. Podobnie jest i dzisiaj.

`Przeczytaj zacytowane powyżej wersety z Księgi Izajasza. Jakie warunki są w nich wyznaczone dla tych, którzy pragną służyć Panu? Czy to, czego Bóg wymagał od nich, różni się znacząco od tego, czego wymaga od nas? Uzasadnij swoją odpowiedź.`

Choć nowe przymierze zostało nazwane lepszym (zobacz środową część lekcji), nie istnieją zasadnicze różnice między elementami starego i nowego przymierza. Ten sam Bóg oferuje zbawienie w taki sam sposób, czyli z łaski (zob. Wj 34,6; Rz 3,24). Ten sam Bóg szuka ludzi, którzy przez wiarę przyjmą Jego obietnice dotyczące przebaczenia (zob. Jr 31,34; Hbr 8,12). Ten sam Bóg pragnie wpisać prawo w serca tych, którzy idą za Nim w wierze (zob. Jr 31,33; Hbr 8,10), zarówno Izraelitów, jak i pogan.

W czasach nowotestamentowych Żydzi odpowiadający na działanie łaski przyjęli Jezusa Chrystusa i Jego ewangelię. Przez pewien czas stanowili oni trzon Kościoła jako „resztka według wyboru łaski” (Rz 11,5), w przeciwieństwie do tych, którzy „ulegli zatwardziałości” (Rz 11,7). Jednocześnie poganie, którzy wcześniej nie wierzyli, przyjęli ewangelię i zostali wszczepieni w prawdziwy lud Boży złożony z wierzących, bez względu na ich przynależność narodową (zob. Rz 11,13-24). Tak więc poganie, którzy byli „w tym czasie bez Chrystusa, dalecy od społeczności izraelskiej i obcy przymierzom, zawierającym obietnicę” (Ef 2,12), stali się bliskimi przez krew Chrystusa. Chrystus jest „pośrednikiem nowego przymierza” (Hbr 9,15) dla wszystkich wierzących, bez względu na narodowość.