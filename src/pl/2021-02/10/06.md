---
title:  Kapłan Nowego Przymierza
date:  03/06/2021
---

List do Hebrajczyków wyraźnie przedstawia Jezusa jako naszego Najwyższego Kapłana w niebiańskiej świątyni. Właściwie najbardziej bezpośrednie nowotestamentowe przedstawienie nowego przymierza występuje właśnie w tym liście uwypuklającym Chrystusa jako Najwyższego Kapłana. Nie jest tak przypadkiem. Niebiańska służba Chrystusa jest nierozerwalnie związana z obietnicami nowego przymierza.

Obrzędy sprawowane w starotestamentowej świątyni były środkiem nauczania prawdy starego przymierza. Nauczanie to skupiało się na ofierze i pośrednictwie. Kapłani pełnili tam służbę, posługując się krwią symbolicznych ofiar. Obrzędy te były symbolami zbawienia w Jezusie. W samych obrzędach nie było zbawienia.

`Przeczytaj Hbr 10,4. Dlaczego śmierć zwierząt ofiarnych nie mogła nikomu dać zbawienia? Dlaczego nie mogła być ona wystarczająca?`

Wszystkie te ofiary i towarzyszące im kapłańskie pośrednictwo wypełniły się w Chrystusie. Jezus stał się prawdziwą ofiarą, a Jego krew jest podstawą nowego przymierza. Jego przelana krew potwierdziła nowe przymierze, czyniąc przymierze synajskie i jego ofiary starym, czyli bezużytecznym, nieważnym. Prawdziwa ofiara została złożona raz na zawsze i za wszystkich (zob. Hbr 9,26). Gdy Chrystus umarł, ustała potrzeba składania symbolicznych zwierzęcych ofiar. Obrzędy sprawowane niegdyś w ziemskiej świątyni spełniły swoją rolę.

`Przeczytaj w Mt 27,51 o tym, jak zasłona świątyni została rozerwana w chwili śmierci Jezusa. Jak to wydarzenie uświadamia nam kres działalności ziemskiej świątyni?`

Oczywiście z symbolicznymi ofiarami wiązała się służba kapłańska Lewitów z rodu Aarona, którzy składali ofiary i usługiwali przy pomocy ich krwi w ziemskiej świątyni w imieniu ludu. Gdy system ofiarny ustał, ustała także potrzeba służby kapłanów. Wszystkie symbole wypełniły się w Jezusie, który teraz na mocy własnej krwi pełni służbę w świątyni w niebie (zob. Hbr 8,1-5). List do Hebrajczyków ukazuje Chrystusa jako Najwyższego Kapłana w niebie, który wszedł tam na mocy własnej przelanej krwi (zob. Hbr 9,12), by sprawować służbę pośrednictwa dla naszego dobra. Taka jest podstawa nadziei i obietnicy nowego przymierza.

`Co czujesz, wiedząc, że właśnie teraz Jezus służy na mocy swojej krwi dla twojego dobra? Jaką ufność i pewność daje ci to w kwestii zbawienia?`