---
title:  Do Dalszego Studium
date:  04/06/2021
---

„Dzieląc z uczniami chleb i wino, Chrystus ślubował im jako ich Odkupiciel. Powierzył im nowe przymierze, dzięki któremu wszyscy przyjmujący Go stają się dziećmi Bożymi i współdziedzicami z Chrystusem. Za sprawą tego przymierza każde błogosławieństwo, jakim niebo może obdarzyć w tym i w przyszłym życiu, będzie należało do nich. Ten akt przymierza miał być zatwierdzony w krwi Chrystusa. Sprawowanie tego obrządku miało zachować w świadomości uczniów nieskończoną ofiarę, złożoną dla każdego z nich z osobna jako przedstawicieli całej upadłej ludzkości”57.

„Najbardziej zdumiewającą cechą tego przymierza pokoju jest ogrom przebaczającego miłosierdzia wyrażonego wobec grzesznika, który w skrusze odwraca się od swoich grzechów. Duch Święty opisuje ewangelię jako zbawienie dokonane dzięki miłosierdziu Bożemu. O skruszonych grzesznikach Pan mówi:

— »Łaskawy będę na nieprawości ich, a grzechów ich nie wspomnę więcej« (Hbr 8,12).

Czy okazując miłosierdzie grzesznikowi, Bóg odwrócił się od sprawiedliwości? Nie. Bóg nie może unieważnić swojego prawa i pozwolić, by było bezkarnie przekraczane. W nowym przymierzu doskonałe posłuszeństwo jest warunkiem życia. Jeśli grzesznik okaże skruchę i wyzna swoje grzechy, otrzyma przebaczenie. Dzięki ofierze Chrystusa złożonej za niego ma zagwarantowane przebaczenie. Chrystus wypełnił wymagania prawa za każdego skruszonego wierzącego grzesznika”58.

**Pytania Do Dyskusji**

`1. Na czym polega wyższość wpisania prawa w serce nad zapisaniem go na kamiennych tablicach? Co łatwiej zapomnieć — prawo napisane na kamieniu czy prawo wpisane w serce?`

`2. Od upadku ludzkości zbawienie było dostępne wyłącznie przez Jezusa, nawet jeśli objawienie prawdy różniło się w kolejnych okresach historycznych. Czy kolejne Boże przymierza z ludźmi działały w ten sam sposób?`

`3. Przeczytaj drugi z cytatów Ellen G. White w dzisiejszej części lekcji. Co oznacza doskonałe posłuszeństwo jako wymóg więzi przymierza? Kto jako jedyny okazał doskonałe posłuszeństwo? Jak to posłuszeństwo odpowiada na wymogi prawa wobec nas?`

**Podsumowanie**

Nowe przymierze jest większym, pełniejszym i lepszym objawieniem planu odkupienia. Uczestniczymy w nim przez wiarę, która przejawia się posłuszeństwem prawu Bożemu wpisanemu w nasze serca.