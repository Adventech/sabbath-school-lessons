---
title:  Lepsze przymierze (zob. Hbr 8,6)
date:  02/06/2021
---

We wczorajszej części lekcji zauważyliśmy, że pod względem zasadniczych elementów stare i nowe przymierze były podobne do siebie. Fundamentem obu jest wiara w Boga, który przebacza nam grzechy nie ze względu na coś wartościowego w nas, ale wyłącznie z powodu swojej łaski. Dzięki temu przebaczeniu możemy mieć więź z Nim, będąc poddani Mu w wierze i posłuszeństwie.

Jednak w Liście do Hebrajczyków nowe przymierze zostało nazwane lepszym przymierzem. Jak możemy to zrozumieć? Jak jedno przymierze może być lepsze niż inne?

`W czym tkwiła przyczyna nieskuteczności starego przymierza? (Zob. Hbr 8,7-8).`

Problem ze starym przymierzem nie leżał w samym przymierzu, ale w tym, że ludzie nie przyjęli go przez wiarę (zob. Hbr 4,2). Wyższość nowego przymierza nad starym przymierzem polega na tym, że w starym przymierzu Jezus był ukazany jedynie w proroctwach i symbolicznych ofiarach, a w nowym przymierzu jest ukazany w rzeczywistości Jego śmierci i arcykapłańskiej służby. Mówiąc innymi słowy, zbawienie oferowane w obu przymierzach jest to samo, ale w nowym przymierzu występuje pełniejsze i większe objawienie Boga oraz Jego miłości do upadłej ludzkości. Nowe przymierze jest o tyle lepsze, że wszystko, co było nauczane w symbolach i typach starotestamentowych, zostało wypełnione w Jezusie, którego bezgrzeszne życie, śmierć i arcykapłańska służba zostały zapowiedziane w obrzędach sprawowanych w ziemskiej świątyni (zob. Hbr 9,8-14).

Teraz — zamiast symboli, typów i przykładów — mamy samego Jezusa, nie tylko jako zabitego Baranka, który przelał swą krew za nasze grzechy (zob. Hbr 9,12), ale także jako Najwyższego Kapłana w niebie pełniącego wstawienniczą służbę dla naszego dobra (zob. Hbr 7,25). Choć zbawienie oferowane przez Niego jest to samo, to jednak pełniejsze objawienie Zbawiciela i zbawienia danego w Nim sprawia, że nowe przymierze przewyższa stare przymierze.

`Przeczytaj Hbr 8,5; 10,1. Jakim słowem nazywa autor Listu do Hebrajczyków służbę sprawowaną w starotestamentowej świątyni? Jak użycie tego słowa pomaga nam zrozumieć wyższość nowego przymierza?`

`Dlaczego wiedza o życiu, śmierci i arcykapłańskiej służbie Chrystusa dla nas daje nam lepsze zrozumienie Boga niż to, jakie można było uzyskać wyłącznie na podstawie sprawowanych obrzędów i ofiar składanych ze zwierząt w ziemskiej świątyni?`