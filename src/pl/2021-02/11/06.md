---
title:  Niebiańska służba (zob. Hbr 9,24)
date:  10/06/2021
---

Przeczytaj uważnie Hbr 9,24 w kontekście, w którym występuje ten werset — objaśnienia dotyczącego niebiańskiej służby Chrystusa po Jego ofiarnej śmierci poniesionej za nas. Choć na ten temat można dużo mówić, skupimy się na ostatnim fragmencie wersetu, gdzie jest mowa o tym, że Chrystus wstawia się teraz za nami przed obliczem Boga.

Pomyśl, co to znaczy. My, grzeszni i upadli ludzie, którzy w mgnieniu oka zostalibyśmy strawieni blaskiem chwały Bożej — bez względu na to, jak źli byliśmy i jak rażąco pogwałciliśmy święte prawo Boże — mamy Kogoś, kto wstawia się przed obliczem Boga za nami. Mamy Przedstawiciela, który stoi przed Ojcem w naszym imieniu. Pomyśl, jak miłującą, przebaczającą i akceptującą osobą był Chrystus, żyjąc na ziemi. I oto ten sam Chrystus jest obecnie naszym Pośrednikiem w niebie!

To jest inna część dobrej nowiny. Jezus nie tylko zapłacił karę za nasze grzechy, zanosząc je z sobą na krzyż (zob. 1 P 2,24), ale obecnie stoi przed obliczem Boga jako Pośrednik między niebem a ziemią, między ludzkością a Bogiem.

To ma głęboki sens. Jezus jako zarówno Bóg, jak i człowiek (bezgrzeszny i doskonały człowiek) jest jedynym, który może wypełnić utworzoną przez grzech przepaść między ludzkością a Bogiem. Najważniejsze, co należy w tym zapamiętać (obok wielu innych faktów), jest to, że istnieje Człowiek, który jest w stanie utożsamiać się z naszymi doświadczeniami, cierpieniami i pokusami (zob. Hbr 4,14-15) i który reprezentuje nas przed Ojcem.

`„Albowiem jeden jest Bóg, jeden też pośrednik między Bogiem a ludźmi, człowiek Chrystus Jezus, który siebie samego złożył jako okup za wszystkich, aby o tym świadczono we właściwym czasie” (1 Tm 2,5-6). W jakich dwóch rolach przedstawia Jezusa ten werset i jak role te zostały przedstawione w obrzędach ziemskiej służby świątynnej?`

Dobrą nowiną nowego przymierza jest to, że teraz — dzięki Jezusowi — skruszeni grzesznicy mają Kogoś, kto reprezentuje ich w niebie przed Ojcem. Mają Kogoś, kto zdobył dla nich to, czego nigdy nie byliby w stanie zdobyć sami — doskonałą sprawiedliwość, jedyną sprawiedliwość, jaka jest w stanie ostać się przed obliczem Boga. Jezus z tą doskonałą sprawiedliwością — potwierdzoną przez Jego życie pełne cierpienia (zob. Hbr 2,10) — stoi przed Bogiem, ubiegając się dla nas o przebaczenie grzechu i wyzwolenie z jego mocy, gdyż bez tego wstawiennictwa nie mamy żadnej nadziei, ani dzisiaj, ani podczas sądu.

`Módl się, rozmyślając nad tym, że Człowiek — ktoś, kto doświadczył kuszenia — stoi przed Bogiem w niebie jako Pośrednik w imieniu ludzkości. Co to oznacza dla ciebie osobiście? Jaką nadzieję i jakie pocieszenie daje ci ta świadomość?`