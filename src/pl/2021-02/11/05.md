---
title:  Najwyższy Kapłan nowego przymierza
date:  09/06/2021
---

Ziemska świątynia, w której Bóg zamieszkał ze swoim ludem, była przede wszystkim miejscem składania ofiar ze zwierząt. Ale dany obrzęd świątynny nie kończył się na złożeniu ofiary. Kapłan służył następnie przy pomocy krwi w świątyni na rzecz grzesznika po tym, jak ofiara została zabita.

Wszystkie te obrzędy świątynne były jedynie cieniem i symbolem tego, co Chrystus w przyszłości uczyni dla ludzkości. Podobnie jak to było z symboliką obrzędów służby świątynnej, która to służba nie kończyła się na śmierci zwierzęcia, tak i dzieło Chrystusa dla nas nie zakończyło się Jego śmiercią na krzyżu.

`Przeczytaj Hbr 8,1-6. Módl się o zrozumienie tych wersetów. Proś Pana, by pomógł ci pojąć, co wyrażają i dlaczego jest to dla nas ważne. Napisz przesłanie tych wersetów własnymi słowami. Jak wersety te pomagają nam zrozumieć nowe przymierze?`

Jak istniała ziemska świątynia, kapłaństwo i służba w starym przymierzu, tak istnieje niebiańska świątynia, niebiańskie kapłaństwo i niebiańska służba w nowym przymierzu. To, co było jedynie symbolem, obrazem i cieniem (zob. Hbr 8,5) w starym przymierzu, jest rzeczywistością w nowym przymierzu.

Zamiast zwykłych zwierząt — pozbawionych ze swej natury norm moralnych — mamy bezgrzesznego Jezusa. Zamiast krwi zwierząt mamy krew Jezusa. Zamiast świątyni zbudowanej przez ludzi mamy świątynię i prawdziwy przybytek, „który zbudował Pan, a nie człowiek” (Hbr 8,2). Zamiast grzesznych i błądzących kapłanów mamy Jezusa jako Najwyższego Kapłana pełniącego służbę dla nas. Pamiętając o tym, zastanów się nad słowami Pawła: „To jakże my ujdziemy cało, jeżeli zlekceważymy tak wielkie zbawienie?” (Hbr 2,3).

`Pomyśl o tym, że Jezus wiódł bezgrzeszne życie dla nas, umarł dla nas, a obecnie w niebie pełni służbę w świątyni dla nas. Wszystko to było konieczne, by zbawić nas od straszliwych ostatecznych skutków grzechu. Opowiedz o tym komuś, kto jeszcze o tym nie słyszał. Przygotuj też własną krótką lekcję biblijną na podstawie dzisiejszego studium.`