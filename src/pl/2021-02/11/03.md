---
title:  Grzech, ofiara i akceptacja (zob. Hbr 9,22)
date:  07/06/2021
---

W czasach starotestamentowych wyznaczonym przez Boga sposobem, w jaki grzesznik mógł pozbyć się grzechu i winy, było złożenie ofiary ze zwierzęcia. Izraelski system ofiarny został opisany w rozdziałach od 1. do 7. Księgi Kapłańskiej. Starannie opisano tam sposób użycia krwi różnego rodzaju ofiar. Rola krwi w obrzędach ofiarnych jest jedną ze szczególnych cech izraelskiego systemu ofiarnego.

Człowiek, który zgrzeszył, wskutek czego złamał więź przymierza i regulujące ją prawo, mógł zostać w pełni przywrócony do wspólnoty z Bogiem i ludźmi, dostarczając zwierzę jako zastępczą ofiarę. Ofiary z ich obrzędami były wyznaczonym przez Boga środkiem oczyszczenia z grzechu i winy. Były one ustanowione w celu oczyszczenia grzesznika, przeniesienia grzechu i winy na świątynię przez pokropienie krwią oraz odnowienie jedności i pełnej wspólnoty przymierza skruszonego grzesznika z osobowym Bogiem, Zbawicielem.

`Jak wyrażone powyżej myśli pomagają nam udzielić zrozumiałej odpowiedzi na pytania pod koniec wczorajszej części lekcji?`

`Jakie prorocze znaczenie miały ofiary składane ze zwierząt? (Zob. Iz 53,4-12; Hbr 10,4).`

Starotestamentowy system ofiarny był ustanowionym przez Boga środkiem służącym uwolnieniu grzesznika od grzechu i winy. Złożenie ofiary zmieniało stan grzesznika z winnego i zasługującego na śmierć na tego, który otrzymał przebaczenie i został przywrócony do bosko-ludzkiej więzi przymierza. Ale ofiary ze zwierząt miały także prorocze znaczenie. W końcu żadne zwierzę nie mogło być rzeczywistą ofiarą jako zadośćuczynienie za grzech i winę ludzkości. Paweł napisał bowiem: „Jest bowiem rzeczą niemożliwą, aby krew wołów i kozłów mogła gładzić grzechy” (Hbr 10,4). Tak więc ofiary ze zwierząt miały skłaniać do oczekiwania na przyjście bosko-ludzkiego Sługi Bożego, który jako ofiara umrze za grzechy świata. W taki sposób grzesznik otrzymuje przebaczenie i zostaje przyjęty przez Pana, a podstawa przymierza zostaje utwierdzona.

`Postaw się w sytuacji kogoś, kto żył w czasach starotestamentowych, gdy w świątyni składano zwierzęta w ofierze. Pamiętając o tym, jak ważne były zwierzęta w ówczesnej gospodarce, kulturze i sposobie życia, czego ofiary miały nauczyć ludzi o kosztach grzechu?`