---
title:  Zastępstwo
date:  08/06/2021
---

**„[Chrystus] wydał samego siebie za grzechy nasze, aby nas wyzwolić z teraźniejszego wieku złego według woli Boga i Ojca naszego” (Ga 1,4).**

Nie ulega wątpliwości, że jednym z najważniejszych (jeśli nie najważniejszym) tematów Nowego Testamentu jest to, że Jezus Chrystus umarł jako Ofiara za grzechy świata. Ta prawda jest podstawą planu zbawienia. Wszelka teologia, która zaprzecza pojednaniu przez krew Chrystusa, zaprzecza też zasadniczemu przesłaniu chrześcijaństwa. Bez przelania krwi Chrystusa nie ma zbawienia.

`Zastanów się nad wersetem będącym podstawą rozważań podczas dzisiejszej części lekcji i odpowiedz na pytania: Czy Jezus dobrowolnie zgodził się umrzeć? Za kogo umarł? Czego dokonał przez swoją śmierć?`

Zastępcza ofiara jest kluczem do zrozumienia całego planu zbawienia. Jako ludzie zasługujemy na śmierć z powodu naszych grzechów. Jednak z miłości do nas Chrystus „wydał samego siebie za grzechy nasze” (Ga 1,4). Umarł śmiercią, na którą my zasługiwaliśmy. Śmierć Chrystusa jako Zastępcy Grzeszników jest wielką prawdą, z której wypływają wszystkie inne prawdy. Nasza nadzieja na odrodzenie, wolność, przebaczenie i życie wieczne w raju opiera się wyłącznie na dziele dokonanym przez Jezusa — Jego ofiarowaniu się za nasze grzechy. Bez tego nasza wiara byłaby bez znaczenia. Nasza religijność byłaby równie bezużyteczna jak pogańskie bałwochwalstwo. Zbawienie jest możliwe wyłącznie przez krew Chrystusa.

`Przeczytaj Mt 26,28; Ef 2,13; Hbr 9,14; 1 P 1,19. Co mówią te wersety o krwi? Jaką rolę odgrywa krew w planie zbawienia?`

„Nie jest wolą Boga, byście byli nieufni i dręczyli swą duszę obawą, iż On nie przyjmie was, bo jesteście grzeszni i niegodni. (...). Możecie powiedzieć:

— Wiem, że jestem grzesznikiem. Właśnie dlatego potrzebuję Zbawiciela. (...). Nie mam zasług ani dobroci, które mogłyby mi zaskarbić zbawienie, ale przedkładam Bogu pojednawczą krew Nieskalanego Baranka Bożego, który gładzi grzechy świata. To jedyne, co mogę przedłożyć”59.

`Zastanów się nad powyższym cytatem. Przepisz go własnymi słowami jako osobiste wyznanie swojej wiary. Wyraź własne obawy i lęki, a następnie napisz, czym są dla ciebie wskazane przez Boga obietnice. Jaką nadzieję pokładasz we krwi nowego przymierza?`