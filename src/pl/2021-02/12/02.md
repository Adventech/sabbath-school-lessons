---
title:  Rozmyślanie o Golgocie
date:  13/06/2021
---

Starotestamentowy sposób zbawienia opisany w prawie mojżeszowym nie różni się od nowotestamentowego sposobu zbawienia według nowego przymierza. Zarówno w Starym Testamencie, jak i Nowym Testamencie, starym przymierzu i nowym przymierzu, zbawienie jest wyłącznie przez wiarę. Gdyby było przez cokolwiek innego, na przykład przez uczynki, zbawienie byłoby czymś, co się nam należy — czymś, co Stwórca jest zobowiązany dać tym, którzy spełnili warunki. Jedynie ludzie niemający pojęcia o katastrofalnym charakterze grzechu mogą wierzyć, że Bóg był w jakikolwiek sposób zobowiązany do zbawienia nas. Otóż nie. Jeśli już istniał jakikolwiek obowiązek, to jedynie wobec złamanego prawa. My moglibyśmy jedynie umrzeć na wieki. Zbawić mógł nas wyłącznie Jezus Chrystus.

„Gdy ludzie pełniej zrozumieją ogrom niepojętej ofiary, która została złożona przez Króla Nieba umierającego w miejsce człowieka, wówczas plan zbawienia zostanie wywyższony, a myśli o Golgocie obudzą czułe, święte i żywe emocje w sercach chrześcijan. Chwała dla Boga i Baranka będzie w ich sercach i na ich ustach. Pycha i zarozumiałość nie mogą się panoszyć w sercu, które żywo pamięta sceny z Golgoty. (...). Wszystkie skarby świata nie wystarczą, by odkupić jedną ginącą duszę. Kto może zmierzyć miłość Chrystusa do ginącego świata, gdy zawisł On na krzyżu, cierpiąc za winy grzesznych ludzi? Ta miłość jest niezmierzona i nieskończona.

Chrystus dowiódł, że Jego miłość jest silniejsza niż śmierć. Dokonał zbawienia człowieka, a choć toczył straszliwą walkę z mocami ciemności, to jednak nawet wówczas Jego miłość rosła i potężniała. Zniósł ukrycie oblicza Ojca, a w goryczy duszy zawołał:

— »Boże mój, Boże mój, czemuś mnie opuścił?« (Ps 22,2; Mt 27,46; Mk 15,34).

Jego ramię dokonało zbawienia. Cena za odkupienie człowieka została zapłacona, gdy w ostatnim zmaganiu duszy Zbawiciel wydobył z siebie słowa rozbrzmiewające w całym wszechświecie:

— »Wykonało się!« (J 19,30).

Sceny z Golgoty budzą najgłębsze emocje. W związku z tym tematem stosowną rzeczą jest przejawianie radości, zachwytu i zapału. To, że Chrystus, doskonały i niewinny, przeszedł tak niewyobrażalną mękę i poniósł śmierć, dźwigając ciężar grzechów świata, nigdy nie zostanie w pełni pojęte przez nasze umysły i naszą wyobraźnię. Długość, szerokość, wysokość i głębokość tej zdumiewającej miłości nie są możliwe do zrozumienia. Rozmyślanie o niezrównanej głębi miłości Zbawiciela powinno napełnić umysł, dotknąć duszy i zmiękczyć ją, oczyścić i uwznioślić uczucia oraz zupełnie odmienić cały charakter”62.

`Pomódl się i przeczytaj uważnie powyższy cytat, by pełniej go zrozumieć. Zapamiętaj te słowa. Przeczytaj także Ga 6,14, a następnie zastanów się, jak możesz się chlubić krzyżem Chrystusowym?`