---
title:  Przymierze i Ofiara
date:  14/06/2021
---

`„Wiedząc, że nie rzeczami znikomymi, srebrem albo złotem, zostaliście wykupieni z marnego postępowania waszego, przez ojców wam przekazanego, lecz drogą krwią Chrystusa, jako baranka niewinnego i nieskalanego” (1 P 1,18-19). Co Piotr miał na myśli, pisząc, że zostaliśmy wykupieni?`

Gdy Piotr mówi o pojednawczej śmierci Chrystusa na krzyżu, pojęcie wykupu (czy ceny), do którego nawiązuje, przywodzi na myśl starożytną praktykę wyzwalania niewolnika z niewoli po uiszczeniu (nierzadko przez krewnego) ceny wykupu. Chrystus wykupił nas z niewoli grzechu i jego ostatecznego skutku — śmierci — a uczynił to swoją drogą krwią, ponosząc zastępczą i dobrowolną śmierć na krzyżu. To Jego ofiara jest podstawą wszystkich przymierzy. Bez niej przymierza te byłyby nieważne i nic nieznaczące, gdyż Bóg nie mógłby zgodnie z prawem wypełnić swojej części umowy, to jest obdarzyć życiem wiecznym tych, którzy Mu ufają.

`Przeczytaj Rz 6,23 oraz 1 J 5,11.13. Jakie wspólne przesłanie zawierają te wersety?`

Mamy obietnicę życia wiecznego, gdyż tylko Jezus był w stanie naprawić wyłom, który pozostawiony sam sobie doprowadziłby do tego, że utracilibyśmy życie wieczne. Jak to możliwe? Otóż jedynie sprawiedliwość i nieskończona wartość samego Stwórcy mogła spłacić i unieważnić dług zaciągnięty przez złamanie prawa. Tak wielka była przepaść spowodowana przez grzech. W końcu, jak świadczyłoby to o powadze wiecznego Bożego prawa moralnego, gdyby jakieś niedoskonałe i śmiertelne stworzenie mogło zapłacić cenę złamania tego prawa? Jedynie Ktoś równy samemu Bogu, mający życie niezapożyczone, niewywiedzione i wieczne, mógł zapłacić okup niezbędny, by uwolnić nas od długu zaciągniętego wobec prawa. W ten sposób wypełniane są wszystkie obietnice przymierza i tak uczestniczymy w obietnicy życia wiecznego już teraz. W ten sposób zostaliśmy wykupieni z grzechu i śmierci.

`Wyobraź sobie, że czyjeś dziecko w muzeum oblewa atramentem obraz słynnego holenderskiego malarza Rembrandta van Rijna (1606-1669) i niszczy go zupełnie. Obraz był wart miliony złotych, a rodzice, nawet gdyby sprzedali wszystko, co posiadają, nie zbiorą nawet małego ułamka tej kwoty. Jak ta ilustracja pomaga nam zrozumieć rozmiary wyłomu spowodowanego przez grzech, naszą bezradność wobec tego problemu oraz fakt, że tylko Pan mógł spłacić nasz dług?`