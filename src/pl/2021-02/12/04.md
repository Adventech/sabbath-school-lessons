---
title:  Wiara Abrahama (cz. I)
date:  15/06/2021
---

**„Wtedy uwierzył Panu, a On poczytał mu to ku usprawiedliwieniu” (Rdz 15,6).**

Ten werset pozostaje jednym z najważniejszych zdań w całym Piśmie Świętym. Przyczynia się on do ugruntowania ważnej prawdy biblijnej religii — usprawiedliwienia przez wiarę — i to na długo przed tym, jak Paweł napisał List do Rzymian. To świadczy, że już od Edenu zbawienie zawsze było dostępne w ten sam sposób.

Bezpośredni kontekst tego wersetu pomaga nam zrozumieć, jak wielka była wiara Abrahama, który uwierzył w Bożą obietnicę, iż będzie miał syna, choć wszystko wydawało się świadczyć o tym, że jest to zupełnie niemożliwe. Taka wiara uznaje własną bezradność, oznacza zupełne poddanie się Bogu i wymaga całkowitego podporządkowania się Mu w posłuszeństwie. Taka była Abrahamowa wiara, która została mu poczytana „za sprawiedliwość” (Rdz 15,6 BKR).

`Dlaczego Biblia mówi, że wiara została Abrahamowi poczytana czy przypisana za sprawiedliwość? Czy sam patriarcha był sprawiedliwy w znaczeniu Bożej sprawiedliwości? Co uczynił wkrótce po tym, jak Bóg uznał go za sprawiedliwego? Jak pomaga to nam zrozumieć, dlaczego ta sprawiedliwość została mu przypisana wbrew temu, jaki naprawdę był sam ze swojej natury?`

Choć życie Abrahama charakteryzowało się wiarą i posłuszeństwem, to jednak nie było życiem doskonałej wiary ani doskonałego posłuszeństwa. Czasami przejawiał on słabości pod tym względem. (Czy znasz kogoś, kto ma podobne doświadczenia?) Prowadzi to nas do ważnego spostrzeżenia, że sprawiedliwość, która nas zbawia, jest sprawiedliwością przypisaną nam (sprawiedliwością niejako użyczoną nam). To znaczy, że zostajemy uznani jako sprawiedliwi w oczach Boga mimo naszych wad. Bóg postrzega nas jako sprawiedliwych, choć takimi nie jesteśmy. Tak właśnie uczynił w przypadku Abrahama i tak czyni wobec wszystkich, którzy przychodzą do Niego w wierze Abrahama (zob. Rz 4,16).

`Przeczytaj Rz 4,1-7. Zwróć uwagę na kontekst, w którym Paweł zacytował Rdz 15,6. Zastanów się z modlitwą nad tymi wersetami i streść je własnymi słowami, wyrażając ich przesłanie skierowane do ciebie.`