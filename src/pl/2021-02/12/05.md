---
title:  Wiara Abrahama (cz. II)
date:  16/06/2021
---

Czytając Rdz 15,6 w różnych polskich przekładach Biblii, możemy zauważyć, że hebrajskie słowo chaszab tłumaczone jest w następujący sposób: poczytać (BW), policzyć (BE) oraz uznać (BI).

To samo słowo występuje także w innych wersetach ksiąg Mojżeszowych. Osoba lub rzecz jest poczytywana czy uznawana za kogoś lub coś, czym w rzeczywistości nie jest. Na przykład w Rdz 31,15 Rachela i Lea stwierdziły, że ich ojciec uważał63 je za obce, choć były jego córkami. Dziesięcina Lewitów była poczytana64 jakby była ziarnem z klepiska, choć oczywiście nie była ziarnem (zob. Lb 18,27.30).

`Jak pojęcie poczytywania zostało wyrażone w kontekście ofiarnym? (Zob. Kpł 7,18; 17,1-4).`

W Biblii warszawskiej hebrajskie słowo chaszab, występujące w Kpł 7,18; 17,1-4, przetłumaczono najpierw jako zaliczyć, a następnie jako poczytać. Jeśli ofiara pojednania nie zostanie spożyta do trzeciego dnia, jej znaczenie zostanie utracone i nie będzie ona zaliczona (hebr. chaszab) na rzecz ofiarującego grzesznika (zob. Kpł 7,18). W Kpł 7,18 jest mowa o sytuacji, w której ofiara jest zaliczana na rzecz grzesznika (por. Kpł. 17,1-4), który potem staje przed Bogiem w podarowanej sprawiedliwości. Bóg poczytuje grzesznika za sprawiedliwego, choć osoba ta w rzeczywistości nie jest sprawiedliwa.

`Zastanów się przez chwilę nad tą niesamowitą prawdą, że my, mimo naszych wad, możemy zostać poczytani za sprawiedliwych w oczach Boga. Napisz własnymi słowami, jak to rozumiesz.`

Wielka prawda o uznaniu za sprawiedliwego nie na podstawie tego, czego możemy dokonać, ale jedynie przez wiarę w to, czego Chrystus dokonał dla nas, jest istotą wyrażenia sprawiedliwość przez wiarę. Ale to nie wiara czyni nas sprawiedliwymi. Wiara jest jedynie narzędziem, przez które otrzymujemy dar sprawiedliwości. Na tym polega piękno, tajemnica i chwała chrześcijaństwa. Wszystko, w co wierzymy jako chrześcijanie, czyli wyznawcy Chrystusa, jest zakorzenione w tej niesamowitej prawdzie. Przez wiarę jesteśmy poczytani jako sprawiedliwi w oczach Boga. Wszystko inne idzie za tym — posłuszeństwo, uświęcenie, świętość, rozwój charakteru, miłość — i wszystko powinno wypływać z tej ważnej prawdy.

`Jak odpowiedziałbyś komuś, kto stara się być chrześcijaninem, ale narzeka, że nie czuje się sprawiedliwy?`