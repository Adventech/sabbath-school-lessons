---
title:  Przymierze synajskie
date:  11/05/2021
---

Księga Wyjścia kieruje uwagę czytelnika na trzy ważne wydarzenia. Wyjście z Egiptu, zawarcie przymierza i budowa świętego przybytku wznoszą się jak trzy góry ponad pagórkami pomniejszych zdarzeń. Zawarcie przymierza opisane od 19. do 24. rozdziału Księgi Wyjścia jest pośród tych trzech gór Mount Everestem, czyli najwyższym szczytem. Zwięzły plan tych rozdziałów wskazuje na kolejność i powiązanie wydarzeń.

Przeanalizuj kolejność poszczególnych wydarzeń, a jeśli masz czas, przeczytaj podane wersety:

1. Przybycie Izraelitów i rozłożenie obozu pod górą Synaj, po wyprowadzeniu ich przez Pana z Egiptu (zob. Wj 19,1-2).

2. Boża propozycja przymierza z Izraelitami (zob. Wj 19,3-6).

3. Odpowiedź Izraelitów i przyjęcie przymierza (zob. Wj 19,7-8).

4. Przygotowania do uroczystego zawarcia przymierza (zob. Wj 19,9-25).

5. Ogłoszenie dekalogu (zob. Wj 20,1-17).

6. Mojżesz jako pośrednik przymierza (zob. Wj 20,18-21).

7. Przedstawienie zasad przymierza (zob. Wj 20,22-23,22).

8. Zatwierdzenie przymierza (zob. Wj 24,1-18).

To przymierze odgrywa istotną rolę w planie zbawienia. Jest to czwarte przymierze wymienione w Biblii (poprzednie to przymierza z Adamem, Noem i Abrahamem). W tym przymierzu Bóg objawił się pełniej niż kiedykolwiek wcześniej, zwłaszcza ustanawiając świątynię i jej obrzędy. Świątynia stała się środkiem, dzięki któremu Bóg ukazał swojemu ludowi plan zbawienia, który Izraelici mieli ogłosić światu.

Choć Pan wykupił Izraelitów z niewoli egipskiej, to jednak chciał, by zrozumieli, że potrzebują czegoś znacznie ważniejszego niż wolności od doczesnego zniewolenia. Chciał odkupić ich z grzechu, największej niewoli, a było to możliwe jedynie przez ofiarę Mesjasza, o której uczyła symbolika służby świątynnej. Tak więc wkrótce po odkupieniu z niewoli i nadaniu prawa Izraelici zostali pouczeni, jak zbudować świątynię i ustanowić służbę w niej, gdyż w niej Bóg objawił plan odkupienia, który jest prawdziwym sensem i celem przymierza. Przymierze nie ma sensu, jeśli nie jest przymierzem zbawienia, które Pan oferuje upadłej ludzkości. Tym przymierze było w Edenie i tym było pod górą Synaj.

`Dlaczego przymierze między Bogiem a ludem izraelskim było koniecznością? (Przeczytaj Pwt 29,9-12, zwracając szczególną uwagę w przymierzu na kwestię związku ludzi z Bogiem).`