---
title:  Wzorzec zbawienia
date:  10/05/2021
---

**„Dlatego powiedz do synów izraelskich: Jam jest Pan; Ja was uwolnię od ciężarów nałożonych przez Egipcjan i wybawię was z ich niewoli i wyzwolę was wyciągniętym ramieniem i przez surowe wyroki. I przyjmę was za swój lud, i będę wam Bogiem, i poznacie, żem Ja, Pan, Bogiem waszym, który was uwalnia od ciężarów nałożonych przez Egipcjan” (Wj 6,6-7). Jaką zasadę dostrzegamy w tych wersetach w związku z rolą Boga wobec ludzkości w więzi przymierza? (Zwróć uwagę, że słowa te są wypowiedzią Boga w pierwszej osobie).**

Wyzwolenie Izraelitów z egipskiej niewoli oraz uratowanie Noego i jego rodziny przed potopem to dwa wydarzenia dotyczące zbawienia przedstawione w pismach Mojżesza. Oba dają wgląd w naukę o zbawieniu. Jednak to historia wyjścia z Egiptu zawiera zasadniczy wzorzec zbawienia.

Gdy Bóg mówi do Izraelitów (przez Mojżesza): „…i wyzwolę was” (Wj 6,6), to mówi dosłownie:

— …będę waszym Wyzwolicielem-Krewnym [hebr. gaal].

„Słowo wyzwolić w Wj 6,6 odnosi się do członka rodziny wykupującego innego członka rodziny, zwłaszcza w sytuacji, gdy ten popadł w niewolę z powodu długów lub został wzięty do niewoli w czasie wojny. Izraelici nie mieli na ziemi krewnych, którzy by ich wykupili, ale Bóg teraz stał się Krewnym Izraelitów, ich Odkupicielem”42.

`Jak rozumiesz pojęcie odkupienia przez Boga Jego ludu z niewoli? Jaką cenę należało zapłacić? Co mówi to nam o naszej wartości? (Zob. Mk 10,45; 1 Tm 2,6; Ap 5,9).`

W Wj 3,8 Bóg mówi, że zstąpił, by uratować Izraelitów. Jest to czasownik powszechnie stosowany w języku hebrajskim w kontekście łączności Boga z ludzkością. Bóg jest w niebie, a my na ziemi, więc aby nas odkupić, musi On zstąpić do nas. Aby nas odkupić, Jezus zstąpił z nieba, by żyć, cierpieć, umrzeć i zmartwychwstać dla nas. „A Słowo ciałem się stało i zamieszkało wśród nas” (J 1,14), czyli Bóg zstąpił do nas, by nas zbawić.