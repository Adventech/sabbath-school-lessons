---
title:  Na orlich skrzydłach
date:  09/05/2021
---

Izraelici, jako naród, byli pogrążeni w egipskim pogaństwie przez wiele długich i trudnych wieków. To doświadczenie niewątpliwie przyćmiło ich wiedzę o Bogu, Jego woli i Jego dobroci.

Jak Pan mógł ich teraz przywieść do siebie?

Na początku dowiódł prawdziwości swojej miłości do nich, dokonując niebywałego wyzwolenia. Doprowadził ich w ten sposób do tego, by odpowiedzieli miłością na Jego propozycję przymierza. Pod Synajem przypomniał im swoje łaskawe dokonania dla nich.

**Jakie dwa obrazowe przykłady ilustrują sposób, w jaki Bóg wyprowadził Izraelitów z Egiptu i przywiódł ich pod górę Synaj?**

`Wj 19,4; Pwt 32,10-12`

`Pwt 1,29-31; Oz 11,1`

`Czego te ilustracje słowne miały nauczyć Izraelitów (i nas) o postawie Boga wobec Jego ludu?`

Ilustracje te wskazują, że nasz Bóg jest świadomy naszej bezradności. Przeczytaj Ps 103,13-14. W obrazie orła i ojca troszczącego się o swoje dzieci widzimy troskę Boga o nas. Jest On czułym, opiekuńczym, troskliwym i pomocnym Ojcem, który pragnie doprowadzić nas do pełnej dojrzałości.

„Orły są znane z niezwykłego poświęcenia dla swego potomstwa. Zakładają gniazda na wysokich i niedostępnych urwiskach. Ucząc swoje młode latać, biorą je na swój grzbiet i wynoszą wysoko ponad wzgórza okalające równinę synajską, a potem zrzucają je w powietrze. Jeśli młode jest zbyt niedojrzałe i boi się latać, rodzic nurkuje w powietrzu i chwyta je na swój grzbiet, po czym znowu wynosi wysoko w górę. Bóg mówi:

— Tak wywiodłem was z Egiptu i przywiodłem do siebie”41.

`Porównaj przepełnione troskliwością zainteresowanie Boga nami z tym, jak my interesujemy się bliźnimi. Jak Jego troska o nas powinna wpływać na naszą troskę o innych ludzi?`

`Na podstawie własnych przeżyć wskaż obrazowe przykłady, jakimi mógłbyś posłużyć się, by przedstawić ofiarną troskę Boga o nas. Skorzystaj z osobistego doświadczenia i wzorców kultury, w której żyjesz. Przedstaw swoje przemyślenia podczas pierwszej części nabożeństwa sobotniego.`