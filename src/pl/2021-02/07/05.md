---
title:  Bóg i Izraelici
date:  12/05/2021
---

`„A teraz, jeżeli pilnie słuchać będziecie głosu mojego i przestrzegać mojego przymierza, będziecie szczególną moją własnością pośród wszystkich ludów, bo moja jest cała ziemia. A wy będziecie mi królestwem kapłańskim i narodem świętym. Takie są słowa, które powiesz synom izraelskim” (Wj 19,5-6).`

W tych wersetach Pan zaproponował swoje przymierze Izraelitom. Choć to On ich powołał, powołanie to nie zostało im narzucone, bez możliwości dokonania przez nich wolnego wyboru. Ich zadaniem było współdziałanie z Bogiem. Nawet wyzwolenie z Egiptu wymagało współdziałania z ich strony. Gdyby nie uczynili tego, czego Pan zażądał (na przykład nie oznaczyli drzwi krwią), nie zostaliby wyzwoleni. To było naprawdę proste.

Pan nie powiedział im:

— Czy wam się to podoba, czy nie, będziecie moją szczególną własnością i narodem kapłańskim!

Nie tak to działa i nie to mówią powyższe wersety.

`Przeczytaj jeszcze raz Wj 19,5-6. Jak rozumiesz to, co Pan mówi tutaj w kontekście zbawienia przez wiarę? Czy przykazanie dotyczące posłuszeństwa wobec Pana unieważnia pojęcie zbawienia z łaski? Jak poniższe wersety pomagają nam zrozumieć tę kwestię? (Zob. Rz 3,19-24; 6,1-2; 7,7; Ap 14,12).`

„Nie zaskarbiamy sobie zbawienia przez nasze posłuszeństwo, ponieważ zbawienie jest darem od Boga przyjmowanym przez wiarę. Posłuszeństwo jest owocem wiary”43.

Pomyśl o tym, co Pan pragnął uczynić dla Izraelitów — nie tylko cudownie wyzwolił ich z niewoli egipskiej, ale pragnął ich także uczynić swoją szczególną własnością, narodem kapłańskim. Opierając ich więź z Nim na Jego zbawieniu (zarówno doczesnym — z niewoli egipskiej, jak i wiecznym), Pan pragnął podnieść ich na wyższy poziom duchowo, intelektualnie i moralnie, aby uczynić ich swoim świadectwem dla świata. Mieli oni głosić ewangelię innym narodom. Ich rolą było okazywać posłuszeństwo Panu.

`W jaki sposób nasze osobiste doświadczenie z Panem odzwierciedla zasadę ukazaną w dzisiejszej części lekcji?`