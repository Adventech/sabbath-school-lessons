---
title:  Wielki i potężny naród
date:  28/04/2021
---

Bóg nie tylko obiecał Abrahamowi, że w nim będą błogosławione wszystkie plemiona ziemi, ale także to, że uczyni z niego „wielki i potężny naród” (Rdz 18,18; zob. także Rdz 12,2; 46,3). Była to niesamowita obietnica dla człowieka, którego żona dawno już nie mogła rodzić. Gdy Abraham nie miał żadnych potomków, Bóg obiecał mu liczne potomstwo.

Jednak obietnica ta nie została spełniona za życia Abrahama. Jej spełnienia nie doczekali też Izaak ani Jakub. Bóg powtórzył tę obietnicę Jakubowi, dodając informację, iż wypełni się ona w Egipcie (zob. Rdz 46,3), choć Jakub nie doczeka tego wypełnienia. W końcu jednak obietnica została spełniona.

`Dlaczego Pan chciał uczynić potomków Abrahama szczególnym narodem? Czy chodziło mu o stworzenie kolejnego państwa z narodem o odmiennym pochodzeniu? Jaki cel miał spełnić ten naród? Przeczytaj Wj 19,5-6; Iz 60,1-3; Pwt 4,6-8.`

Pismo Święte świadczy o tym, że Bóg zamierzał przyciągnąć narody świata do siebie przez świadectwo Izraelitów, którzy dzięki Jego błogosławieństwu mieli się stać szczęśliwym, zdrowym i świętym ludem. Taki naród miał objawiać błogosławieństwa towarzyszące posłuszeństwu woli Stwórcy. Narody świata miały być w ten sposób doprowadzone do oddawania czci prawdziwemu Bogu (zob. Iz 56,7). Ludzkość, kierując uwagę na Izraelitów, miała poznawać prawdę o Bogu oraz Mesjaszu, który miał się wśród nich pojawić — Zbawicielu Świata.

„Izraelici mieli zająć całe wyznaczone im przez Boga terytorium. Narody, które odrzuciły oddawanie czci i służenie prawdziwemu Bogu, miały zostać wyparte. Celem Boga było, aby objawienie Jego charakteru za pośrednictwem Izraelitów pociągnęło wszystkich ludzi do Niego. Zaproszenie ewangelii miało być skierowane do całego świata. Przez nauczanie służby ofiarnej Chrystus miał zostać wywyższony wobec narodów, a ci, którzy patrzyliby na Niego, mieli żyć”28.

`Czy dostrzegasz jakieś podobieństwa między tym, czego Pan pragnął dokonać przez Izraelitów, a tym, czego pragnie dokonać przez nasz Kościół? Jeśli tak, to jakie? Przeczytaj 1 P 2,9.`