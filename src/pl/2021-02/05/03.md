---
title:  Mesjańska obietnica (cz. I)
date:  26/04/2021
---

**„I będą błogosławione w tobie i w potomstwie twoim wszystkie plemiona ziemi” (Rdz 28,14). „A jeśli jesteście Chrystusowi, tedy jesteście potomkami Abrahama, dziedzicami według obietnicy” (Ga 3,29).**

Niejeden raz Bóg powiedział Abrahamowi, że w jego potomstwie będą błogosławione wszystkie plemiona/narody ziemi (zob. także Rdz 12,3; 18,18; 22,18). Ta wspaniała obietnica przymierza była powtarzana, gdyż ze wszystkich obietnic jest tą najważniejszą, najtrwalszą i nadającą znaczenie pozostałym. W pewnym sensie była to obietnica powołania do istnienia Izraelitów, przez których Bóg zamierzał nauczać wszystkie plemiona ziemi prawdy o Nim i Jego planie zbawienia. Jednak obietnica ta osiągnęła całkowite swoje wypełnienie dopiero w Jezusie Chrystusie, który urodził się jako potomek Abrahama i na krzyżu zapłacił za grzechy wszystkich plemion ziemi.

`Pomyśl o obietnicy przymierza złożonej po potopie (gdy Pan obiecał, że nigdy więcej nie zniszczy świata przez wodę). Na co zdałaby się ta obietnica bez obietnicy odkupienia w Jezusie? Na co zdałyby się wszelkie Boże obietnice bez obietnicy życia wiecznego w Chrystusie?`

`Jak rozumiesz stwierdzenie, że w Abrahamie — przez Jezusa — będą błogosławione wszystkie plemiona ziemi? Co to oznacza?`

Niewątpliwie obietnica przymierza związana ze Zbawicielem Świata jest najważniejszą z wszystkich Bożych obietnic. Odkupiciel stał się środkiem, przez który wszystkie zobowiązania wynikające z przymierza zostaną dotrzymane i wszystkie obietnice spełnione. Wszyscy ludzie, którzy mają więź z Nim, są uważani za prawdziwych potomków Abrahama i dziedziców obietnicy (zob. Ga 3,8-9.27-29) — obietnicy życia wiecznego w bezgrzesznym świecie wolnym od zła i cierpienia. Czy może być lepsza obietnica?

`Dlaczego obietnica życia wiecznego w świecie bez grzechu i cierpienia jest dla nas tak ważna? Czy tęsknimy za jej spełnieniem, ponieważ zostaliśmy stworzeni do życia w takim świecie i takie życie jest zgodne z istotą naszej natury?`