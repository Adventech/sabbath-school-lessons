---
title:  Do Dalszego Studium
date:  30/04/2021
---

„Próba, jaką musiał przejść Abraham, nie była lekka, a ofiara, której od niego zażądano, niemała. (...). Nie zawahał się jednak usłuchać wezwania. Nie pytał o obiecaną ziemię (...). Bóg powiedział, więc Jego sługa musiał słuchać. Najszczęśliwszym miejscem na ziemi było dla niego to miejsce, w którym Bóg chciał go mieć”29.

Gdy Abraham przybył do Kanaanu, Pan ukazał się mu i powiedział, że będzie on obcym przybyszem w kraju, który otrzymają w posiadanie jego potomkowie (zob. Rdz 12,7). Bóg powtórzył tę obietnicę kilkakrotnie (zob. Rdz 13,14-15.17; 15,13.16.18; 17,8; 28,13.15; 35,12). Czterysta lat później, w ramach spełniania tej obietnicy (zob. Rdz 15,13.16), Pan oznajmił Mojżeszowi, że wyprowadzi Izraelitów z Egiptu do kraju opływającego w mleko i miód (zob. Wj 3,8.17; 6,8). Bóg następnie powtórzył tę obietnicę Jozuemu (zob. Joz 1,3), a w czasach Dawida obietnica ta została wypełniona w znacznym stopniu, ale nie całkowicie (zob. Rdz 15,18-21; 2 Sm 8,1-14; 1 Krl 4,21; 1 Krn 19,1-19).

Przeczytaj Hbr 11,9-10.13-16. Wersety te świadczą o tym, że Abraham i inni wierni patriarchowie postrzegali Kanaan jako pewien symbol czy zapowiedź ostatecznej ojczyzny odkupionego ludu Bożego. W świecie grzechu nie istnieje trwała ojczyzna, a życie jest ulotne: „Parą jesteście, która ukazuje się na krótko, a potem znika” (Jk 4,14). Jako duchowi potomkowie Abrahama musimy sobie uświadomić, że „nie mamy tu miasta trwałego, ale tego przyszłego szukamy” (Hbr 13,14). Pewność przyszłego życia z Chrystusem daje nam oparcie w tym zmiennym i przemijającym świecie30.

**Pytania Do Dyskusji**

`1. Jaki wpływ powinna wywierać obietnica nowej ziemi na nasze osobiste chrześcijańskie doświadczenie? (Por. Mt 5,5; 2 Kor 4,17-18; Ap 21,9-10; 22,17).`

`2. „Prawdziwa wielkość jest wynikiem dostosowania się do Bożych przykazań i współdziałania z Bożymi zamierzeniami”31. Podczas pierwszej części nabożeństwa sobotniego omów, co oznacza to zdanie.`

**Podsumowanie**

Jakże cenne są dla wierzących obietnice Boże! Czy zostaną spełnione? Wiara odpowiada: Tak!