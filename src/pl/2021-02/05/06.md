---
title:  Uczynię sławnym imię twoje
date:  29/04/2021
---

**„A uczynię z ciebie naród wielki i będę ci błogosławił, i uczynię sławnym imię twoje, tak że staniesz się błogosławieństwem” (Rdz 12,2). W Rdz 12,2 Bóg obiecuje rozsławić imię Abrahama — uczynić go znanym w świecie. Dlaczego Pan pragnął to uczynić dla jakiegoś grzesznika, choćby najbardziej posłusznego i wiernego? Kto zasługuje na sławne imię? (Zob. Rz 4,1-5; Jk 2,21-24). Czy Bóg obdarzył wielkością Abrahama dla jego osobistych korzyści, czy jako przedstawiciela czegoś ważniejszego i większego? Uzasadnij swoją odpowiedź.**

`Porównaj Rdz 11,4 z Rdz 12,2. Na czym polega najważniejsza różnica między nimi? W jaki sposób jeden werset wskazuje zbawienie z uczynków, a drugi zbawienie przez wiarę?`

Chociaż plan zbawienia opiera się wyłącznie na dziele Chrystusa dokonanym dla nas, to jednak my — jako uczestnicy łaski Bożej — bierzemy udział w tym planie. Mamy do odegrania rolę, w której liczy się nasza wolność wyboru. Dramat wieków — wielki bój między Chrystusem a szatanem — wciąż rozgrywa się w nas i wokół nas. Zarówno ludzkość, jak i aniołowie przyglądają się naszej roli w tym konflikcie (zob. 1 Kor 4,9). Tak więc to, kim jesteśmy, co mówimy i co czynimy, ma znaczenie nie tylko w naszym bezpośrednim otoczeniu, ale i pociąga za sobą skutki odczuwalne w pewnym sensie w całym wszechświecie. Nasze słowa, nasze czyny, a nawet nasze nastawienie pomagają oddawać chwałę Panu, który tak dużo dla nas uczynił, albo ściągają niesławę na Niego. Zatem gdy Pan powiedział Abrahamowi, że uczyni jego imię sławnym, z pewnością nie miał na myśli tego, co świat uważa za przyczynek do sławy. Tym, co czyni człowieka sławnym w oczach Boga, to miłe usposobienie, wiara, posłuszeństwo, pokora i miłość do bliźnich — cechy, które choć bywają doceniane w świecie, rzadko przyczyniają się do rozsławienia kogokolwiek.

`Pomyśl o sławnych ludziach we współczesnym świecie — aktorach, politykach, artystach, milionerach… Co czyni ich sławnymi? Porównaj to z wielkością Abrahama. Jak świadczy to o wypaczeniu pojęcia wielkości w naszym świecie? Jak taka zeświecczona postawa wpływa na nasze pojmowanie biblijnej wielkości?`