---
title:  Mesjańska obietnica (cz. II)
date:  27/04/2021
---

`„Aby doświadczyć prawdziwego szczęścia, musimy się udać bardzo daleko, a nawet wyjść z siebie”26. Czy zgadzasz się z powyższym cytatem pochodzącym z dzieła angielskiego pisarza i lekarza Thomasa Browne’a (1605-1682)? Przeczytaj go w kontekście 1 Tes 4,16 i Ap 3,12.`

Chrześcijański teolog Augustyn (354-430) tak napisał o stanie człowieka: „Jeśli chodzi o źródło tych nędz i boleści życia doczesnego, to pochodzą one stąd, że cały rodzaj śmiertelników skazany został na karę. Samo to życie, jeśli je życiem nazwać można, życie pełne cierpień, daje świadectwo o tym. Czegoż bowiem dowodzi owa wprost przerażająca głębia głupoty ludzkiej, z której wszystkie powstały błędy, co jakimś ciemnym łonem okryły całe potomstwo Adamowe, tak że człowiek nie ma mocy wydostać się zeń bez trudu, bólu i trwogi? Skąd owo zamiłowanie rzeczy próżnych i szkodliwych, a z niego powstające dokuczliwe troski, zamęty, zgryzoty, niepokoje, niezdrowe radości, niezgody, kłótnie, wojny, zdrady, nienawiści, zawzięte gniewy, oszustwa, pochlebstwa, podstęp, kradzieże, łupiestwa, wiarołomstwa, pycha, wyniosłość, zawiść, zabójstwa, ojcobójstwa, okrucieństwa, dzikość, przewrotność, swawola, bezczelność, bezwstyd, wszeteczeństwo, porubstwa, cudzołóstwa, kazirodztwa i tyle zbrodni przeciw naturze ku obojej płci, samogwałty i nieczystości, i to takie, które nawet wstyd nazywać, świętokradztwa, kacerstwa, bluźnierstwa, krzywoprzysięstwa, krzywdzenie niewinnych, potwarze, podejścia, zmowy występne, fałszywe świadectwa, niegodziwe sądy, gwałty, rozboje i tyle wszelkiego zła, co nawet na pamięć nie przyjdzie, a jednak [Bóg] nie opuszcza ludzi w tym życiu?”27

Powyższy cytat pasuje do większości współczesnych ludzi, choć Augustyn z Hippony napisał te słowa ponad półtora tysiąca lat temu. Ludzkość niewiele się zmieniła, a ludzie tak samo jak wówczas pragną ucieczki od tego opłakanego stanu.

Jednak, na szczęście, mimo naszej obecnej sytuacji przyszłość maluje się w jasnych barwach i to wyłącznie dzięki temu, czego Bóg dokonał dla nas przez życie, śmierć, zmartwychwstanie i kapłańską służbę Jezusa Chrystusa jako ostateczne spełnienie obietnicy przymierza danej Abrahamowi, iż w jego potomstwie błogosławione będą wszystkie plemiona ziemi.

`Przeczytaj jeszcze raz powyższy cytat z dzieła Augustyna. Opisz własnymi słowami złą sytuację współczesnego świata. Znajdź wersety biblijne, które mówią o tym, co Bóg obiecał nam w Jezusie Chrystusie (np. Iz 25,8; 1 Kor 2,9; Ap 22,2-5). Zastanów się nad tymi obietnicami. Przyjmij je na własność. Jedynie wtedy będziesz mógł naprawdę docenić Boże przymierze.`