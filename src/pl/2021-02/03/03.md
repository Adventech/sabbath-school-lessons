---
title:  Noe (zob. Rdz 6,9)
date:  12/04/2021
---

**Pośród wielu wersetów odnoszących się do zła przedpotopowego świata Noe wyróżnia się na tle tego ponurego środowiska. Przeczytaj uważnie Rdz 6,9 i przemyśl trzy cechy charakteru Noego, które są uwypuklone w tym wersecie. Najlepiej, jak tylko potrafisz, opisz znaczenie każdej z tych cech.**

`1. Noe był sprawiedliwy`

`2. Noe był nieskazitelny`

`3. Noe chodził z Bogiem`

Niewątpliwie Noe trwał w zbawczej więzi z Panem. Był kimś, z kim Bóg mógł współpracować. Noe był gotowy słuchać Go, był Mu posłuszny oraz ufał Mu. Dlatego Pan mógł się posłużyć Noem, by zrealizować swoje zamiary. Dlatego też apostoł Piotr w Nowym Testamencie nazwał Noego kaznodzieją sprawiedliwości (zob. 2 P 2,5 UBG).

`Przeczytaj Rdz 6,8. Jak werset ten pomaga nam zrozumieć związek Noego z Bogiem?`

Słowo łaska występuje tu po raz pierwszy w Piśmie Świętym i ma najwyraźniej znaczenie takie samo jak w Nowym Testamencie, gdzie występuje jako miłosierna i niezasłużona przychylność Boga okazywana niegodnym tego grzesznikom. Zatem musimy zrozumieć, że choć Noe był nieskazitelny i sprawiedliwy, to jednak nadal był grzesznikiem potrzebującym niezasłużonej przychylności Boga. W tym sensie Noe nie różnił się od nikogo z nas, którzy gorliwie podążamy za Panem.

`Rozumiejąc, że Noe potrzebował łaski Bożej, jak my wszyscy, przyjrzyj się swojemu życiu i zadaj sobie pytanie, czy o tobie można powiedzieć, że jesteś sprawiedliwy, nieskazitelny i chodzisz z Bogiem? Uzasadnij swoją odpowiedź i (jeśli chcesz) przedstaw ją podczas pierwszej części nabożeństwa sobotniego.`