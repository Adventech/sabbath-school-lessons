---
title:  Przymierze z Noem
date:  13/04/2021
---

`„Ale z tobą [Noem] ustanowię przymierze moje i wejdziesz do arki ty i synowie twoi, i żona twoja, i żony synów twoich z tobą” (Rdz 6,18).`

W tym jednym wersecie mamy wskazaną podstawę biblijnego przymierza Boga z ludźmi — Bóg i ludzie zawierają umowę. To bardzo proste.

Ale werset ten zawiera więcej elementów, niż wydaje się na pierwszy rzut oka.

Występuje tu element posłuszeństwa ze strony ludzkości. Bóg mówi Noemu, że on i jego rodzina mają wejść do arki. Mają coś do zrobienia, a jeśli tego nie zrobią, przymierze zostanie zerwane. Jeśli przymierze zostanie zerwane, to przegrają, gdyż mają być beneficjentami — osobami czerpiącymi korzyści z przymierza. Gdyby Noe swojemu Bogu powiedział nie i nie chciał trwać przy Nim, albo gdyby powiedział tak, a potem zmienił zdanie, co stałoby się z nim i jego rodziną?

`Bóg nazywa przymierze swoim przymierzem. Co mówi to nam o podstawowej naturze przymierza? Jaką różnicę uczyniłoby w naszym pojmowaniu przymierza, gdyby Bóg nazwał je naszym przymierzem?`

Choć była to wyjątkowa sytuacja, widzimy tu podstawową bosko-ludzką siłę występującą w przymierzu. Ustanawiając swoje przymierze z Noem, Bóg po raz kolejny okazuje swoją łaskę. Wskazuje, że jest gotowy podjąć działania, by zbawić ludzi od skutków ich grzechów. Krótko mówiąc, to przymierze nie może być postrzegane jako swego rodzaju związek równych wspólników wzajemnie zależnych od siebie w ramach zawartej umowy. Możemy powiedzieć, że Bóg odnosi korzyści z przymierza, ale jedynie w sensie całkowicie odmiennym od tego, jakie korzyści przymierze przynosi ludziom. On odnosi korzyści w tym sensie, iż ci, których On miłuje, otrzymują życie wieczne, co jest źródłem Jego ogromnego zadowolenia (zob. Iz 53,11). Nie znaczy to, że Bóg korzysta na przymierzu tak samo jak my, gdyż On jest Dawcą, a my biorcami.

Wyobraź sobie, że pewien człowiek wypadł z łodzi podczas burzy na morzu. I oto ktoś zaoferował, że rzuci mu koło ratunkowe pod warunkiem, że tonący zgodzi się je chwycić i trzymać się go. To proste podobieństwo wyjaśnia wiele spraw dotyczących przymierza Boga z ludzkością.

`Jak powyższe podobieństwo pomaga nam zrozumieć pojęcie łaski jako elementu przymierza? Jak pomaga ci zrozumieć, na czym musi się opierać twoja więź z Bogiem, nie tylko na początku, ale przez cały czas?`