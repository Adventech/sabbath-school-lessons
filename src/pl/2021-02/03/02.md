---
title:  Zasada dotycząca grzechu (zob. Rdz 6,5)
date:  11/04/2021
---

Po zakończeniu dzieła stworzenia Bóg uznał, że było ono „bardzo dobre” (Rdz 1,31). Jednak gdy pojawił się grzech, nastąpiła poważna zmiana. Nic nie było już bardzo dobre. Uporządkowane stworzenie Boże zostało skażone przez grzech i jego tragiczne skutki. W czasach Noego bunt ludzkości przeciwko Bogu osiągnął straszne rozmiary, a zło dręczyło i niszczyło ludzkość. Choć Biblia nie podaje nam wielu szczegółów15, to jednak występki i bunt mnożyły się tak, iż nawet miłujący, cierpliwy i przebaczający Bóg nie mógł dłużej znosić takiego stanu rzeczy.

Jak to możliwe, że sytuacja ludzkości uległa tak gwałtownemu pogorszeniu? Odpowiedź nie jest zbyt trudna. Iluż ludzi dzisiaj, patrząc na swoje grzechy, zadaje sobie pytanie:

— Jak to możliwe, że tak szybko pogrążam się w tym, co złe?

`Przeczytaj podane wersety i streść je. Zwróć uwagę na nieprzerwane pasmo grzechu.`

`1. Rdz 3,6`

`2. Rdz 3,11-13`

`3. Rdz 4,5`

`4. Rdz 4,8`

`5. Rdz 4,19`

`6. Rdz 4,23`

`7. Rdz 6,2`

`8. Rdz 6,5.11`

Rdz 6,5.11 nie pojawia się w próżni. Do tych wersetów prowadzi określona droga. Te straszne skutki zła miały swoje przyczyny. Grzech stopniowo obraca się w coraz większe zło. Taki po prostu już jest. Grzech nie jest jak skaleczenie czy inna rana — nie ma automatycznych wbudowanych procesów uzdrowienia i gojenia. Przeciwnie, grzech — pozostawiony sam sobie — mnoży się i nigdy nie ustaje, aż doprowadzi do zepsucia i śmierci. Nie trzeba sobie wyobrażać sytuacji przed potopem, by zrozumieć działanie tej zasady. Zasada ta działa wszędzie wokół nas.

Nic dziwnego, że Bóg nienawidzi grzechu i prędzej czy później go unicestwi. Prawy i miłujący Bóg nie może postąpić inaczej.

Dobra nowina jest oczywiście taka, że Bóg chce się pozbyć grzechu i jednocześnie uratować grzeszników. Tego właśnie dotyczy przymierze.