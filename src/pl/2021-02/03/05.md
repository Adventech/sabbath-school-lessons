---
title:  Znak tęczy
date:  14/04/2021
---

**„Potem rzekł Bóg: To będzie znakiem przymierza, które Ja ustanawiam między mną a między wami i między każdą istotą żyjącą, która jest z wami, po wieczne czasy; łuk mój kładę na obłoku, aby był znakiem przymierza między mną a ziemią” (Rdz 9,12-13).**

Niewiele zjawisk przyrodniczych może współzawodniczyć z pięknem tęczy. Kto z nas nie pamięta pierwszego dziecięcego urzeczenia widokiem niesamowitego łuku kolorowego światła widniejącego na niebie niczym tajemnicza brama (a może po prostu niczym kolorowa wstęga)? Nawet jako dorośli wstrzymujemy oddech na widok niezwykłych kolorów na chmurach. Nic dziwnego, że tęcza jest chętnie wykorzystywanym symbolem w świecie polityki, religii, muzyki, turystyki i tak dalej. Najwyraźniej ta piękna wstęga kolorów porusza czułe struny w naszym sercu i umyśle.

I chyba właśnie o to chodziło Bogu.

`Co według Boga miała oznaczać tęcza? Zob. Rdz 9,12-17.`

Pan powiedział, że tęcza jest znakiem Jego przymierza (zob. Rdz 9,15). Ciekawe jest to, że Bóg użył tu słowa przymierze, gdyż to przymierze różni się od tego, czym jest w innych przypadkach. W odróżnieniu od przymierza z Abrahamem czy przymierza z Izraelitami na Synaju nie występuje w tym przypadku żaden szczególny obowiązek ze strony osób odnoszących korzyści z przymierza (w tym także Noego). Słowa Boga zostały tu dane dla wszystkich ludzi, a nawet wszelkiej istoty żyjącej „we wszelkim ciele” (Rdz 9,15), „dla wszystkich przyszłych pokoleń”16 (Rdz 9,12 BC). Tak więc słowa te są dla wszystkich — dotyczą wszystkich, bez względu na to, czy ktoś wybiera posłuszeństwo wobec Boga, czy nie. W tym sensie pojęcie przymierza zostało tu użyte inaczej niż w innych przypadkach w Biblii, gdy jest mowa o więzi Boga z ludźmi.

`W jakim sensie przymierze to jest objawieniem łaski Bożej? Kto zapoczątkował to przymierze? Kto jest jego największym/niebywałym/nadzwyczajnym dobroczyńcą/ofiarodawcą?`

`Choć przymierze — w formie wyrażonej tutaj — nie zawiera konkretnego zobowiązania z naszej strony (ze strony Boga występuje oczywiście zobowiązanie, iż nigdy więcej nie zniszczy On świata przez potop), to jak świadomość tego, co symbolizuje tęcza, zachęca nas do życia w posłuszeństwie Panu? Krótko mówiąc, czy patrząc w niebo i widząc tęczę, uświadamiamy sobie jakieś zobowiązania spoczywające na nas? Pomyśl o tym, w jakich okolicznościach został ustanowiony znak tęczy i czego możemy się z tego nauczyć.`