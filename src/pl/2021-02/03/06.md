---
title:  Pozostał tylko Noe
date:  15/04/2021
---

**„Tak zgładził Bóg wszystkie istoty, które były na powierzchni ziemi, począwszy od człowieka aż do bydła, aż do płazów i ptactwa niebios; to wszystko zostało zgładzone z ziemi. Pozostał tylko Noe i to, co z nim było w arce” (Rdz 7,23).**

W tym wersecie występuje pierwsze nawiązanie do biblijnego pojęcia reszty. Hebrajskie słowo przetłumaczone jako pozostał, pochodzi od rdzenia, który w innych fragmentach Starego Testamentu został użyty w znaczeniu pozostałości/reszty:

- „Bóg posłał mnie przed wami, aby zapewnić wam przetrwanie na ziemi i aby wielu zostało zachowanych przy życiu” (Rdz 45,7).
- „I będzie tak, że kto pozostanie na Syjonie i ostoi się w Jeruzalemie, będzie nazwany świętym; każdy, kto jest zapisany wśród żywych w Jeruzalemie” (Iz 4,3).
- „I stanie się w owym dniu, że Pan ponownie wyciągnie swoją rękę, aby wykupić resztkę swojego ludu, która pozostanie” (Iz 11,11).

We wszystkich tych powyższych przypadkach hebrajskie odpowiedniki słów wyróżnionych kursywą są powiązane z hebrajskim słowem przetłumaczonym w Rdz 7,23 jako pozostał.

`Przeczytaj uważnie Rdz 7,23 i inne powyższe przykłady. Jak rozumiesz przedstawione w nich pojęcie reszty? Jakie zewnętrzne okoliczności prowadzą do powstania reszty? Jak pojęcie przymierza wiąże się z pojęciem reszty?`

W czasie potopu Stwórca Świata stał się Sędzią Świata. Nadchodzący ogólnoświatowy sąd zrodził pytania:

— Czy całe życie na ziemi, w tym życie ludzi, ulegnie zniszczeniu? Jeśli nie, to kto przetrwa? Kto będzie resztą?

W tym przypadku resztą stali się Noe i jego rodzina. Jednak uratowanie Noego łączyło się z przymierzem zawartym z nim przez Boga (zob. Rdz 6,18) — przymierzem ustanowionym na podstawie miłosierdzia i łaski Boga. Noe i jego rodzina przetrwali jedynie dzięki temu, co Bóg dla nich zrobił, choć ważne było ich współdziałanie. Jakiekolwiek obowiązki Noego wynikały z przymierza i jakkolwiek wiernie Noe je wypełniał, to jednak jego jedyną nadzieją było Boże miłosierdzie.

`Na podstawie naszego zrozumienia wydarzeń czasów końca, w tym faktu, iż Bóg będzie w tym czasie miał swoją resztę (zob. Ap 12,17), jak to, czego możemy się nauczyć z historii Noego, pomaga nam przygotować się na udział w tej Bożej reszcie? W jaki sposób nasze codzienne decyzje mogą wpływać na naszą ostateczną sytuację w czasie końca?`