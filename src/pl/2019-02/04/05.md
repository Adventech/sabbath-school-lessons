---
title:  Śmierć i samotność
date:  24/04/2019
---

Ktoś kiedyś zadał pytanie: — Jaka jest różnica między ludźmi i kurami w kwestii śmierci?

Odpowiedź jest taka, iż w przeciwieństwie do kur ludzie wiedzą, że umrą. Kury nie zdają sobie z tego sprawy. Ta świadomość nadchodzącej śmierci w istotny sposób wpływa na nasz sposób życia.

Jak wiemy, nasze więzi, w tym małżeństwo, prędzej czy później się skończą wskutek działania naszego największego wroga — śmierci. Bez względu na to, jak bliski tworzymy związek, jak wielka łączy nas miłość i głęboka wspólnota oraz ile czasu spędzamy razem, jako ludzie (w przeciwieństwie do kur) wiemy, że prędzej czy później śmierć nadejdzie (o ile wcześniej nie przyjdzie Jezus), a wtedy wszystkie nasze więzi zostaną przerwane. Taki jest nasz los, odkąd zaistniał grzech, i nie zmieni się to aż do dnia powtórnego przyjścia Jezusa.

Biblia nie mówi nam, który z naszych prarodziców umarł pierwszy — Adam czy Ewa — ale musiało to być bardzo bolesne doświadczenie dla drugiego, zwłaszcza że nigdy nie mieli doświadczyć śmierci. Jeśli — jak wspomnieliśmy w lekcji pierwszej — nawet widok więdnących liści sprawiał im ból, to nie jesteśmy w stanie sobie wyobrazić tego, czym była dla nich śmierć współmałżonka.

Problem w tym, że obecnie tak przywykliśmy do śmierci, iż uważamy ją za coś normalnego. Jednak śmierć nie jest normalna! Nigdy nie miała być częścią ludzkiego doświadczenia. Nie ma w niej żadnego sensu, więc nie możemy go znaleźć.

`Czego następujące wersety uczą o śmierci i o tym, jak ludzie zmagają się z nią? Zob. Iz 57,1; Ap 21,4; 1 Tes 4,17-18; Mt 5,4; 2 Sm 18,33; Rdz 37,34.`

Niewątpliwie wszyscy doświadczymy nie tylko rzeczywistości własnej śmierci, ale także śmierci innych osób, w tym naszych bliskich i przyjaciół. Tak więc prędzej czy później każde z nas doświadczy samotności spowodowanej przez śmierć bliskiej osoby. To trudne i bolesne doświadczenie, w którym niezbędną pomocą są dla nas Boże obietnice. Co innego mamy w tym świecie grzechu, cierpienia i śmierci?

`Jak twój zbór może pomagać tym, którzy cierpią, czując się samotni po śmierci bliskiej osoby?`