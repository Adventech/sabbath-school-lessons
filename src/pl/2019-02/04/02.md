---
title:  Towarzystwo
date:  21/04/2019
---

`Przeczytaj Koh 4,9-12. Jakie jest zasadnicze przesłanie tego fragmentu księgi? O jakiej ogólnej życiowej zasadzie mówią te wersety?`

Niewielu z nas jest w stanie żyć w pojedynkę. Nawet jeśli jesteśmy samotnikami i lubimy być sami, prędzej czy później nie tylko zapragniemy jakiegoś towarzystwa, ale będzie nam ono wręcz niezbędne, zwłaszcza gdy znajdziemy się w potrzebie. Zostaliśmy bowiem stworzeni do życia w społeczności. Jakże szczęśliwi są ci, którzy mają bliskich gotowych nieść pocieszenie i wsparcie zwłaszcza w trudnych chwilach!

Niestety, są też tacy w naszym Kościele, w miejscu pracy czy w społecznościach, gdzie żyją, którzy nie mają do kogo się zwrócić nie tylko w potrzebie, ale i nawet po to, by zamienić słowo w wolnej chwili. Poczucie samotności może ich dopaść w każdej chwili. Pewien samotny mężczyzna powiedział: — Najtrudniejsze są dla mnie niedziele. W dni powszednie jestem wśród ludzi w zakładzie pracy. W sobotę spotykam się z ludźmi w zborze. Ale w niedzielę jestem sam.

`Jakie zasady zawarte są w wymienionych poniżej fragmentach Nowego Testamentu i jak możemy skorzystać z nich zwłaszcza w chwilach samotności? Zob. J 16,32-33; Flp 4,11-13.`

Jako chrześcijanie nie tylko wiemy o istnieniu Boga, ale rozumiemy także, iż możemy mieć więź z Nim. Możemy także czerpać pociechę z bliskości Boga. A choć Adam w Edenie cieszył się wspólnotą z Bogiem, to jednak Bóg powiedział: — „Niedobrze jest człowiekowi, gdy jest sam” (Rdz 2,18).

Bóg wiedział, że Adam, nawet mając więź z Nim i żyjąc w świecie nieskażonym przez grzech, potrzebował ludzkiego towarzystwa. O ileż bardziej my potrzebujemy towarzystwa ludzi!

Musimy jednak wiedzieć, że sama obecność wielu osób wokoło nie gwarantuje, że człowiek nie będzie samotny. Paradoksalnie najbardziej samotni ludzie żyją w wielkich miastach, w tłumie ludzi. Sama fizyczna obecność bliźnich nie usuwa poczucia samotności odczuwanego przez wyobcowanych ludzi potrzebujących prawdziwej wspólnoty.

`Nie zawsze łatwo jest zorientować się, kto czuje się samotny, wyobcowany, odrzucony czy po prostu zraniony i potrzebuje kogoś, by choćby porozmawiać. Jak możesz być bardziej aktywny w rozpoznawaniu takich osób i wyczulony na ich potrzeby?`