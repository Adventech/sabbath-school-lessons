---
title:  Do dalszego studium
date:  26/04/2019
---

„W życiu pełnym aktywnej pracy Henoch wytrwale podtrzymywał swoją więź z Bogiem. Im więcej miał pracy i im bardziej była ona wyczerpująca, tym usilniej i gorliwiej się modlił. Co jakiś czas szedł w takie miejsce, gdzie mógł być zupełnie sam. Po czasie spędzonym wśród ludzi, gdy pracował dla ich dobra, nauczając i służąc im przykładem, wycofywał się, by spędzić chwile w samotności, gdyż łaknął i pragnął boskiej wiedzy, którą może dać tylko Bóg. Trwając w ten sposób w społeczności z Bogiem, Henoch w coraz pełniejszy sposób odzwierciedlał podobieństwo do Boga. Jego oblicze jaśniało świętym światłem, jakim jaśnieje oblicze Jezusa. Gdy wracał do ludzi po kolejnych spotkaniach z Bogiem, nawet bezbożni patrzyli z bojaźnią na odbicie chwały nieba na jego obliczu”10.

Choć historia Henocha jest budująca i zawiera mocne przesłanie dla tych, którzy czasami pragną samotności, to jednak wielu ludzi doświadcza samotności, o którą nie zabiegają. Nie chcą być sami. Oczywiście zawsze możemy mieć radosną łączność z Bogiem, który jest wszechobecny, ale czasami pragniemy ludzkiego towarzystwa i wspólnoty. Jakże ważne jest to, byśmy jako zbór byli gotowi wychodzić naprzeciw tym, którzy być może siedzą obok nas podczas nabożeństwa każdego tygodnia, a mimo to czują się bardzo samotni! Jeśli ty tak się czujesz, poszukaj kogoś, komu możesz zaufać, i powiedz mu o tym. Najczęściej patrząc na kogoś, ludzie nie mają pojęcia, co ten człowiek czuje. Niektórzy do doskonałości opanowali ukrywanie swoich prawdziwych uczuć za dobrze dopasowanymi maskami.

**Pytania do dyskusji**

`1. Jak twój zbór może być bardziej wrażliwy na potrzeby ludzi samotnych?`

`2. „A nie mówię tego z powodu niedostatku, bo nauczyłem się przestawać na tym, co mam” (Flp 4,11). Przeczytaj szerszy kontekst tych słów Pawła. Jak możemy się nauczyć stosować je do nas samych? Z drugiej strony, dlaczego musimy zachować ostrożność w tym, jak cytujemy ten werset komuś, kto naprawdę cierpi?`

`3. Omów podczas lekcji w zborze okres twojego życia, gdy odczuwałeś dotkliwą samotność. Co ci pomogło przetrwać ten okres? Co najbardziej cię raniło? Jak to, czego się nauczyłeś, może pomóc innym, którzy przechodzą podobne doświadczenia?`