---
title:  Gdy małżeństwo się kończy
date:  23/04/2019
---

Ze wszystkich spustoszeń poczynionych przez grzech w świecie — obok fizycznego cierpienia i śmierci — najgorsze są chyba te, które dotykają rodzinę. Wyrażenie dysfunkcyjna rodzina weszło na stałe do polskiego słownika. W gruncie rzeczy każda rodzina jest w jakimś stopniu dysfunkcyjna.

Poza śmiercią rodzica czy dziecka największym nieszczęściem, jakie może dotknąć rodzinę, jest rozpad małżeństwa prowadzący do rozwodu. Ludzie przechodzący przez to straszne doświadczenie odczuwają szereg negatywnych emocji. Przypuszczalnie pierwszą z nich i najbardziej odczuwalną jest żal, który u różnych osób może trwać ze zmienną intensywnością od kilku miesięcy do kilku lat. Niektórzy mogą doświadczać strachu przed nieznaną przyszłością, lęku o swoje finanse czy obawy przed życiową bezradnością. Niektórzy mogą przechodzić przez okres depresji, gniewu i oczywiście poczucia osamotnienia.

`Jakie ogólne zasady dotyczące rozwodu możemy znaleźć w wymienionych wersetach? Zob. Ml 2,16; Mt 5,31-32; 19,8; 1 Kor 7,11-13.`

„Kościół, jako Chrystusowe narzędzie wspomagania ludzi, ma służyć swoim członkom pomocą w zaspokajaniu ich wszelkich potrzeb oraz wychowywać ich, aby wszyscy mogli wzrastać duchowo i osiągnąć pełną chrześcijańską dojrzałość. Ma to szczególne zastosowanie w przypadku osób stających przed ważnymi życiowymi decyzjami takimi jak małżeństwo czy też tak bolesnymi doświadczeniami jak rozwód. Gdy parze małżeńskiej grozi rozbicie, sami małżonkowie oraz członkowie zboru powołani do tej służby lub inna przeszkolona do tego rodzina powinni dołożyć wszelkich starań, żeby doprowadzić do pojednania zgodnie z Bożymi zasadami odbudowy zranionego związku (zob. Oz 3,1­3; 1 Kor 7,10­11; 13,4­7; Ga 6,1). W zborze lub innych organizacjach kościelnych dostępne są środki, które mogą być pomocą dla wyznawców w budowaniu silnego chrześcijańskiego domu. Środki te obejmują: (1) programy przygotowujące do małżeństwa, (2) programy szkoleniowe dla par małżeńskich i ich rodzin, (3) programy wsparcia dla rodzin rozbitych i osób rozwiedzionych”9.

`W jaki praktyczny sposób i bez osądzania możesz pomóc komuś, kto doświadczył niedawno rozwodu?`