---
title:  Duchowa samotność
date:  25/04/2019
---

Natalia była od siedmiu lat mężatką, gdy przyjaciółka zaprosiła ją na wykłady ewangelizacyjne do miejscowego zboru adwentystycznego. Przekonana tym, co usłyszała, oddała serce Jezusowi, doświadczyła nowonarodzenia i pomimo stanowczego sprzeciwu męża, rodziców, teściów, a nawet sąsiadki Natalia przyłączyła się do Kościoła Adwentystów Dnia Siódmego. Zmieniła także swój styl życia w takim stopniu, w jakim było to możliwe, dostosowując go do swoich nowo odkrytych zasad wiary.

Jak możesz sobie wyobrazić, Natalia spotkała się z silną opozycją i odrzuceniem. Najbardziej bolesna była dla niej postawa męża, który stwierdził zgodnie z prawdą: — Nie na to się pisałem, gdy się z tobą żeniłem. Jesteś teraz zupełnie inna, a ja chcę mojej dawnej Natalii.

Od lat Natalia zmaga się z życiem w nowej wierze. Choć jest mężatką, doświadcza czegoś, co możemy nazwać duchową samotnością.

`Jakie słowa pocieszenia znajdujemy w wymienionych wersetach dla tych, którzy mogą odczuwać duchową samotność? Zob. Iz 54,5; Oz 2,21-22; Ps 72,12.`

Na całym świecie w naszym Kościele jest wiele takich osób jak owa Natalia. Ci ludzie — mężczyźni i kobiety — są małżonkami, ale uczęszczają do zboru samotnie, a czasami z dziećmi. Albo jako adwentyści poślubili osobę innej wiary, albo zostali adwentystami, a ich współmałżonkowie nie. Zdarza się też tak, że pobrali się jako adwentyści, ale jedno z jakiegoś powodu odeszło od Kościoła i jest wrogo usposobione do wiary chrześcijańskiej. Ci ludzie uczęszczają samotnie do zboru i samotnie uczestniczą w zborowych spotkaniach. Ze smutkiem muszą się pogodzić z tym, że nie mogą wspierać finansowo działalności Kościoła tak, jakby tego pragnęli, gdyż ich współmałżonek się na to nie zgadza. Choć żyją w małżeństwie, duchowo czują się jak wdowcy czy wdowy.

Przypuszczalnie każdy z nas w jakimś czasie spotkał takich ludzi w Kościele. Nietrudno zrozumieć, że potrzebują oni naszej szczególnej miłości i wsparcia.

`Jakie praktyczne kroki możemy podjąć, by pomóc duchowo samotnym ludziom w Kościele?`