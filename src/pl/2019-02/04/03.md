---
title:  Życie w pojedynkę
date:  22/04/2019
---

Pewna młoda kobieta tak opowiedziała o korzyściach wynikających z życia w pojedynkę: — Dwukrotnie miałam możliwość pełnienia służby na misji chrześcijańskiej i bez wahania odpowiedziałam na to powołanie.

Osoba żyjąca w związku małżeńskim i posiadająca dzieci musi się znacznie lepiej zastanowić, zanim podejmie taką decyzję, bo musi uwzględnić nie tylko siebie, ale także współmałżonka i dzieci.

`Jakie są według Pawła powody, by żyć w pojedynkę? Zob. 1 Kor 7,25-34.`

Większość wierzących żywi przekonanie, że zawarcie związku małżeńskiego jest wolą Boga wobec nich. Przecież Bóg powiedział, że źle jest człowiekowi, gdy jest on sam. Ale mimo to mamy w Biblii wiele przykładów ludzi, którzy nie wstąpili w związek małżeński — a najważniejszym takim przykładem jest sam Jezus Chrystus.

Jeremiaszowi Bóg zabronił się ożenić (zob. Jr 16,1-3), co miało być symbolicznym znakiem dla współczesnych mu Żydów, iż zbliża się sąd Boży. Nie wiemy, czy ten zakaz został cofnięty, ale jest jasne, że Jeremiasz był wielkim prorokiem, choć nie był żonaty.

Także Ezechielowi nie przeszkadzało w służbie Pańskiej to, że po nagłej śmierci żony pozostawał samotny. Zakazano mu nawet okazywać żałobę. Bóg polecił mu, by pełnił służbę dla Niego jak dotychczas (zob. Ez 24,15-18). Prorok Ozeasz doświadczył małżeńskiego kryzysu, a mimo to kontynuował służbę dla Boga. Mimo że może się to nam wydać dziwne, Bóg polecił mu poślubić nierządnicę, choć wiedział, że ta opuści Ozeasza i będzie się zadawać z innymi mężczyznami (zob. 1., 2. i 3. rozdział Księgi Ozeasza). W ten sposób Bóg pragnął zilustrować jednostronną miłość do Izraela i do nas, ale dla Ozeasza ta lekcja musiała być niezwykle bolesna i upokarzająca.

W każdym z tych przykładów status małżeński nie był przeszkodą w służbie Pańskiej. Bóg oczekiwał od swoich sług rzetelności, posłuszeństwa i gotowości powtórzenia tego, co polecił im powiedzieć. Powinniśmy być pewni, że nasze życie nie jest całkowicie uzależnione od naszego statusu małżeńskiego. Wielu ludzi twierdzi, że jeśli ktoś nie wstąpi w związek małżeński, to nie może żyć pełnią życia chrześcijańskiego. Paweł odpowiada na to: „Nie upodabniajcie się do tego świata” (Rz 12,2), a zamiast tego składajcie „ciała swoje jako ofiarę żywą, świętą, miłą Bogu” (Rz 12,1).

`W jaki praktyczny sposób możesz służyć po chrześcijańsku ludziom żyjącym w pojedynkę, zarówno należącym do Kościoła, jak i tym spoza Kościoła?`