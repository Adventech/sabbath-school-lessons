---
title:  Trzymać się wiernie tego, co dobre
date:  09/06/2019
---

Ewangelia dociera do najodleglejszych zakątków naszego globu i chrześcijanie spotykają się z różnymi kulturami i praktykami, z których wiele dotyczy rodziny i relacji społecznych. Jedną z ważnych kwestii dla chrześcijańskich misjonarzy jest to, jak powinni odnieść się do różnych norm kulturowych dotyczących między innymi rodzinnych więzi, jeśli osobiście nie są w stanie ich zaakceptować.

`Przeczytaj Dz 10,1-28.34-35. Czego możemy się nauczyć z tego fragmentu księgi o potrzebie pokonywania barier i naszych uprzedzeń wobec innych kultur?`

Chrystus umarł za grzechy każdego człowieka, bez względu na jego pochodzenie czy miejsce zamieszkania. Wielu ludzi nie zna albo nie rozumie tej doniosłej prawdy. Ewangelizacyjna misja chrześcijan polega na głoszeniu tej prawdy wraz z zaproszeniem do jej przyjęcia. Ponieważ Bóg nie okazuje stronniczości, chrześcijanie są powołani do tego, by traktować wszystkich z szacunkiem i uczciwością, dając każdemu szansę przyjęcia dobrej nowiny, która jest przeznaczona dla wszystkich ludzi.

`Do jakich wniosków doszli pierwsi chrześcijańscy misjonarze w kwestii głoszenia ewangelii ludziom innych kultur? Jaką zasadę widzimy w wymienionych poniżej wersetach? Zob. Dz 15,19-20.28-29; 1 Kor 2,2; 1 Tes 5,21-22.`

Choć każda kultura odzwierciedla upadły stan ludzi, którzy ją tworzą, to jednak poszczególne kultury mogą promować pewne poglądy zbieżne z biblijnymi, a nawet użyteczne dla sprawy ewangelii. Wartości przypisywane bliskim więziom rodzinnym i społecznym w wielu miejscach świata są przykładem takich pozytywnych elementów określonej kultury. Chrześcijanie mogą wywyższać i wzmacniać to, co dobre i zgodne z biblijnymi zasadami.

Jednocześnie prawda Boża nie może być przedmiotem kompromisu. Historia Kościoła ukazuje smutny fakt, iż kompromis i dostosowywanie się do panującej kultury za wszelką cenę spowodowały, że do chrześcijaństwa przeniknęło wiele niechrześcijańskich wierzeń. Szatan uważa się za boga tego świata i z upodobaniem szerzy w nim zamieszanie, ale Jezus jest Odkupicielem Świata, a Jego Duch kieruje Jego wyznawców ku pełnej prawdzie (zob. J 16,13).

`W jakim stopniu twoja wiara jest kształtowana przez twoją kulturę, a w jakim przez biblijną prawdę? Jak możesz się nauczyć je odróżniać? Przygotuj się do omówienia tej kwestii podczas lekcji.`