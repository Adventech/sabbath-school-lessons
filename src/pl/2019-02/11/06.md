---
title:  Posłańcy XXI wieku
date:  13/06/2019
---

W jednej z popularnych angielskojęzycznych parafraz Biblii zamiast słowa ewangelia użyte jest słowo przesłanie. Dobra nowina o Jezusie jest rzeczywiście przesłaniem, którego świat nieustannie potrzebuje, także dzisiaj. Chrześcijańskie rodziny zostały powołane do tego, by żyć tym przesłaniem i dzielić się nim w kulturze, której są częścią.

`Jak podsumowałbyś ewangeliczne przesłanie na podstawie wymienionych poniżej wersetów? Zob. Mt 28,5-7; J 3,16; Rz 1,16-17; 1 Kor 2,2; 2 Kor 5,18-21.`

Pierwszą nowiną, jaką głosili uczniowie, była wieść o zmartwychwstaniu Jezusa. Dzisiejsze chrześcijańskie rodziny przyłączają się do długiego szeregu posłańców, którzy głoszą wieść: Jezus zmartwychwstał!, zgodnie z Jego poleceniem (zob. Mt 28,7). Realność Jego zmartwychwstania uwiarygadnia wszystko, co Jezus powiedział o sobie, Bogu i swojej miłości do grzeszników, przebaczeniu i pewności życia wiecznego przez wiarę w Niego.

Zapał ewangeliczny. Pismo Święte daje nam wgląd w potęgę oddziaływania ewangelii w życiu pierwszych wyznawców Jezusa. Otworzyli oni swoje domy dla studiowania Biblii, modlili się i jadali razem oraz dzielili się środkami materialnymi i troszczyli się o siebie nawzajem. Całe rodziny przyjmowały przesłanie ewangelii. Czy nagle stawali się ludźmi wolnymi od wad? Nie. Czy zdarzały się między nimi konflikty i nieporozumienia? Owszem, tak. Jednak ci wyznawcy Chrystusa zmieniali się. Uznawali fakt, iż potrzebują Boga i siebie nawzajem. Priorytetowo traktowali kwestię jedności i zgody w rodzinie i Kościele, starając się wypełniać arcykapłańską modlitwę Jezusa (zob. J 17,20-23). W obecności współwierzących i niewierzących odważnie składali świadectwo, ryzykując nawet życiem z powodu swojej wiary.

Podobnie musi być z nami. Także w naszych czasach, mimo powszechnego lekceważenia pobożności, ludzie entuzjastycznie odnoszący się do Chrystusowej sprawy, za którą się opowiadają, zyskują uwagę innych. Duch Święty pragnie napełniać serca ludzi entuzjazmem dla ewangelii. Gdy dobra nowina jest w naszych sercach tak samo dobra, jak w Słowie Bożym, dzielenie się nią będzie spontaniczne i nie do zahamowania.

`Jakich zmian musisz dokonać w swojej rodzinie, abyście wszyscy stali się lepszymi głosicielami ewangelicznego przesłania, do którego głoszenia zostaliśmy powołani?`