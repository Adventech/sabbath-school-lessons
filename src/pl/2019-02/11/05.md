---
title:  Ku wierze pierwszego pokolenia
date:  12/06/2019
---

`Jaki kryzys wiary nastąpił wśród Izraelitów po śmierci Jozuego i jego pokolenia? Zob. Sdz 2,7-13.`

Badania nad tym, jak wartości i wierzenia w organizacji takiej jak Kościół są przekazywane następnym pokoleniom, wskazują, że założyciele mają bardzo wysoki poziom zaangażowania religijnego. To oni jako pierwsi bronią zasad religijnych i głoszą je. Po jednym czy dwóch pokoleniach wielu traci z oczu zasady stojące za wartościami religijnymi. Nadal należą do danej organizacji religijnej, ale jakby z przyzwyczajenia. W następnych pokoleniach nawyki krystalizują się w tradycję, a zapał założycieli wygasa.

`Mówi się, że Bóg nie ma wnucząt, a jedynie dzieci. Co to znaczy? Zob. także J 1,12-13; 3,7; 1 J 5,1.`

Powszechnym podejściem do przekazywania wartości przez wiele pokoleń chrześcijan było po prostu opowiadanie młodym ludziom przez starszych tego, w co wierzą. Dowiadywanie się, w co wierzą rodzice czy Kościół, nie jest jednak osobistą wiarą. Bycie chrześcijaninem to coś więcej niż przynależność do historycznej organizacji religijnej i przyjęcie jej dogmatów. Prawdziwa wiara nie jest czymś genetycznym ani przekazanym naturalnie z pokolenia na pokolenie. Każdy człowiek musi osobiście poznać Chrystusa. Rodzice mogą jedynie przyprowadzić dzieci do Niego. Kościół jako taki, a rodzice w szczególności muszą uczynić wszystko, by stworzyć środowisko, w którym młodzi ludzie dokonają właściwego wyboru, ale ostatecznie to, czy młode pokolenie będzie pozyskane, czy stracone dla ewangelii, zależy od decyzji poszczególnych osób.

`Józef, który niegdyś był ateistą, uwierzył w Boga i przyłączył się do Kościoła Adwentystów Dnia Siódmego jako dorosły człowiek, gdy doświadczył w mocny sposób nawrócenia. Poślubił adwentystkę i urodziło im się kilkoro dzieci, które wychowali w chrześcijańskiej wierze. Pewnego dnia, myśląc o duchowym stanie swoich dzieci, Józef powiedział: — Ach, gdyby tak moje dzieci doświadczyły tego, czego ja doświadczyłem! Gdybyś mógł się zwrócić do Józefa, jak zareagowałbyś na te słowa?`