---
title:  Samolubstwo — niszczyciel rodziny
date:  14/05/2019
---

`„Gdyby odrzucić pychę i egoizm, w pięć minut znikłaby większość trudności”19.`

Nasza ludzka natura została skażona przez grzech. Chyba najlepszym dowodem tego skażenia jest przekleństwo w postaci samolubstwa. Wydaje się, że rodzimy się jako egoiści. Widzimy egoizm już u małych dzieci, których zasadniczą i naturalną cechą są pragnienia związane z realizacją ich potrzeb: — Ja! Daj mi to! Moje!

Gdy dorastamy, ta cecha przejawia się na rozmaite nieprzyjemne sposoby, zwłaszcza w rodzinie.

Oczywiście, Jezus przyszedł, by to zmienić (zob. Ef 4,24). Jego Słowo obiecuje nam, że dzięki Niemu nie musimy być zdominowani przez tę niszczącą cechę charakteru. Jego całe życie jest doskonałym przykładem, co znaczy życie bez egoizmu. W takim stopniu, w jakim naśladujemy Jego sposób życia (zob. 1 J 2,6), pokonujemy skłonność do życia wyłącznie dla samych siebie.

**Przeczytaj podane fragmenty Nowego Testamentu. Co mówią one o niesamolubnym życiu?**

`Flp 2,3-5`

`1 J 3,16-18`

Zgodnie z tym, co napisała Ellen G. White w przytoczonym powyżej cytacie, jeśli pycha i egoizm zostaną odsunięte na bok, wielu problemów można będzie uniknąć natychmiast, zanim się pogłębią i doprowadzą do paskudnych sytuacji. Wszyscy członkowie rodziny, a zwłaszcza rodzice, muszą być oczyszczeni (zob. Prz 16,6) z tego grzechu u stóp krzyża (największego objawienia niesamolubności we wszechświecie), nawet jeśli to oznacza potrzebę ciągłego przychodzenia pod krzyż na kolanach w modlitwie i w wierze oraz we łzach i w pokorze.

`Ile czasu spędzasz pod krzyżem Jezusa, walcząc z egoizmem pojawiającym się w tobie? Jak Mt 7,16 pomaga ci stwierdzić, czy spędzasz pod krzyżem Jezusa dość czasu?`