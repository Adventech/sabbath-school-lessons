---
title:  Uległość
date:  15/05/2019
---

`Jakiej rady udziela Paweł w kwestii pokory i służby w różnych relacjach społecznych? Zob. Ef 5,21. Jak taka postawa przyczynia się do jedności w Kościele? Dlaczego jest ważna także w rodzinie? Zob. Ef 5,22-6,9.`

Słowo ulegać (zob. Ef 5,21) znaczy: dobrowolnie i pokornie stawiać siebie niżej od innych. Ta szczególna postawa zaczyna się od Chrystusa (zob. Mt 20,26-28; J 13,4-5; Flp 2,5-8) i cechuje wszystkich, którzy są napełnieni Jego Duchem (zob. Ef 5,18). Do takiej uległości motywuje ludzi bojaźń Chrystusowa (zob. Ef 5,21). Wzajemność w ofiarności była i jest rewolucyjną chrześcijańską nauką w dziedzinie więzi społecznych. Ożywia ona duchową rzeczywistość, w której wszyscy bez wyjątku są jedno w Chrystusie.

Zasada domowników. Testem chrześcijańskiej uległości jest życie rodzinne. Jeśli zasada uległości działa w rodzinie, to będzie też wyraźnie działać w zborze. Paweł przechodzi więc natychmiast od ogólnego przedstawienia zasady uległości do jej zastosowania w rodzinie.

W Ef 5,22-6,9 apostoł nawiązuje do trzech rodzajów więzi najpowszechniej występujących w społeczeństwie, a jednocześnie najbardziej nierównych. Intencją nie jest wzmocnienie istniejącego porządku społecznego, ale wykazanie, jak kultura wiary w Chrystusa działa, gdy jest połączona z radykalnie odmienną, ale dobrowolną i wzajemną uległością wierzących.

**Dlaczego Paweł konsekwentnie zwraca się przede wszystkim do tych, którzy byli społecznie słabsi w ówczesnej kulturze — żon, dzieci i niewolników/sług? Wypisz zwroty związane z uległością każdej z tych grup.**

`Ef 5,22`

`Ef 6,1`

`Ef 6,5`

Ci, którzy mają większe prawa społeczne — mężowie, rodzice i właściciele niewolników — są zawsze wymieniani na drugim miejscu. Otrzymują oni przy tym wskazówki przeciwne panującej kulturze. Wskazówki te musiały dziwić wierzących żyjących w pierwszym wieku naszej ery. Wyrównywały one jednak grunt wokół krzyża Chrystusa i otwierały drogę do prawdziwej jedności doświadczanej na płaszczyźnie międzyludzkich relacji.