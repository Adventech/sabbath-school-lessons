---
title:  Jedność dzięki Jego miłości
date:  13/05/2019
---

`„Was zaś niech Pan napełni obficie miłością do siebie nawzajem i do wszystkich, miłością, jaką i my dla was żywimy” (1 Tes 3,12).`

`Jezus modlił się do Ojca, by Jego wyznawcy „byli jedno, jak my jedno jesteśmy” (J 17,22). Podsumuj, co Jezus miał na myśli, wypowiadając te słowa. Zwróć uwagę zwłaszcza na rolę miłości niezbędnej do osiągnięcia jedności.`

W tej modlitwie Jezus miał na myśli jedność swoich wyznawców. Doświadczenie miłości typu agape jest niezbędne dla tej jedności. Agape to biblijne słowo oznaczające miłość Boga. Użyte zostało ono w tej modlitwie Jezusa i wielu innych miejscach Nowego Testamentu. Taka miłość jest częścią natury Boga (zob. 1 J 4,8) i charakterystyczną cechą wyznawców Jezusa (zob. J 13,35). Miłość Boża nie jest naturalna dla grzesznego ludzkiego serca. Staje się ona udziałem człowieka, gdy Jezus mieszka w nim przez Ducha Świętego (zob. Rz 5,5; 8,9.11). — „Takie jest przykazanie moje, abyście się wzajemnie miłowali, jak Ja was umiłowałem” (J 15,12).

Apostoł Jan, który zapisał te słowa, nie był niegdyś miłym człowiekiem, ale żądnym władzy, krytykanckim i porywczym (zob. Mk 3,17; Łk 9,54-55)18. W późniejszym okresie swojego życia pamiętał, jak Jezus miłował go pomimo tych wad. Miłość Jezusa stopniowo zmieniała Jana, uzdalniając go do pokochania innych na płaszczyźnie chrześcijańskiej jedności. Po latach apostoł napisał: „Miłujmy więc, gdyż On nas przedtem umiłował” (1 J 4,19). „Jeżeli Bóg nas tak umiłował, i myśmy powinni nawzajem się miłować” (1 J 4,11).

`Przeczytaj 1 Kor 13,4-8. Spróbuj zastąpić słowo miłość swoim imieniem. Czy pasuje ono dobrze do tych słów? Poproś Jezusa, by przez Ducha Świętego wpisał w ciebie te cechy miłości. Do jakich zmian może cię poprowadzić Duch Święty, abyś osiągnął ten chrześcijański ideał?`