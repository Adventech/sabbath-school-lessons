---
title:  Środki wychowawcze stosowane z miłością
date:  30/04/2019
---

`Czego Księga Przysłów uczy o znaczeniu dyscypliny i o korygowaniu postępowania dzieci? Zob. Prz 10,17; 23,13-14; 29,1.15.`

Rodzice czasami karcą dzieci, by uświadomić im, że coś jest społecznie niedopuszczalnym zachowaniem; karcą je za nieposłuszeństwo; karcą je nawet, by wyrazić swoje niezadowolenie, gdy dzieci przynoszą im wstyd. Ale jaka jest Boża intencja przyświecająca dyscyplinie stosowanej wobec młodszych członków Jego rodziny? Księga Przysłów umieszcza dyscyplinę stosowaną przez rodziców w kontekście nadziei na przyszłość (zob. Prz 19,18). Pobożni rodzice wiedzą, że dzieci mają grzeszną naturę. Jedynie określona moc może im pomóc się z tym uporać, a tą mocą jest Chrystus11. Misją i celem chrześcijańskich rodziców, co obejmuje także dyscyplinę, jest doprowadzenie dzieci do Boga.

Podtrzymywanie delikatnej rośliny. W Chrystusie dyscyplina jest postrzegana nie jako kara czy wyraz władzy, ale jako odkupieńcze naprawianie. Boży plan zakłada, że miłujący rodzice, znając siłę grzechu, będą kierować dzieci do stóp Chrystusa. Troskliwi rodzice karcą swoje potomstwo w sposób łaskawy i stanowczy, powściągając dzieci i kierując nimi od pierwszych lat życia, podobnie jak osoby uprawiające rośliny zapewniają podporę nowym sadzonkom, póki młodzi ludzie nie rozwiną panowania nad sobą i nie zaufają Bogu tak, by współdziałać z Nim w planie zbawienia, rozwoju i dojrzałości.

`Jakie przesłanie dla rodziców jest zawarte w Prz 13,24; 23,13-14?`

Owszem, w kilku wersetach wspomniana jest rózga (hebr. szewet) w kontekście dyscyplinowania dzieci. W chrześcijańskiej literaturze poświęconej rodzicielstwu popularny jest pogląd, iż użycie rózgi przez rodziców powinno być podobne do tego, jak używa jej Niebiański Pasterz, by prowadzić swoje stado (zob. Ps 23,4). W innych miejscach Pismo Święte wskazuje potrzebę cierpliwego nauczania, ukazywania stabilnych wzorców, dobrej łączności i ścisłej więzi w celu wpływania na dzieci i zmieniania ich (zob. Pwt 11,18-19). Aby osiągnąć pożądany efekt naprawy i pozyskać dziecko dla Boga, konieczne jest to, by czuło się ono kochane przez rodziców (zob. Prz 13,24).

`Gdy dyscyplina traci swój zamierzony cel, będąc zbyt surowa albo nierozumna, jak rodzice mogą naprawić swoje relacje z dziećmi?`