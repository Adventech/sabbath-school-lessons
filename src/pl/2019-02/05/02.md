---
title:  Pokochać moralną kobietę
date:  28/04/2019
---

`Wymień problemy i konsekwencje wynikające z przedmałżeńskich i pozamałżeńskich kontaktów seksualnych opisane w Prz 5,3-14.`

Pobożna osoba rezerwuje swoje najgłębsze uczucia i seksualną intymność wyłącznie dla współmałżonka. Księga Przysłów zwraca się do mężczyzny (syna), ale jej przesłanie odnosi się także do kobiet, co zostało wyrażone w Pieśni nad Pieśniami (por. Pnp 4,12-15). Pozorną atrakcyjność pozamałżeńskich kontaktów seksualnych należy oceniać w świetle przerażających konsekwencji grzechu. Przygodnym aktom seksualnym nie towarzyszy autentyczna odpowiedzialność za drugiego człowieka ani szczere zaangażowanie, a zatem daleko im do prawdziwej intymności. Prowadzą one jedynie do marnowania materialnych, fizycznych i emocjonalnych zasobów, zubażając nas pod każdym względem. Ponadto każdy z nas będzie musiał odpowiedzieć przed Bogiem za swoje decyzje i czyny.

Seksualna intymność jest jednym z największych darów Boga dla ludzkości, ale została zarezerwowana wyłącznie dla małżonków (zob. Mt 19,5; 1 Kor 7,3-4; Hbr 13,4). W Księdze Przysłów obraz ożywczego i obfitego źródła wody jest użyty jako delikatny symbol przyjemności i satysfakcji małżonków czerpanej z ich miłości i intymności. Obraz ten został przeciwstawiony marnotrawstwu będącemu wynikiem niewierności. Wyrażenie żona twojej młodości (zob. Prz 5,18) wskazuje, że nawet gdy małżonkowie się starzeją, ich wzajemne oddanie ma trwać do końca. Mąż nadal ma się rozkoszować i upajać (zob. Prz 5,19) wdziękami swojej żony.

W upadłym stanie człowieka jego seksualne skłonności mogą go zwodzić na manowce, odciągając od Bożego planu dotyczącego ludzkiej seksualności. Jednak Bóg dał ludziom zdolność rozumowania i wybierania. Pokusy seksualne, jeśli nie są odpierane, mogą się stać nie do zniesienia. Zdecydowane trzymanie się Bożego planu w kwestii seksualności w małżeństwie może nas uchronić przed wpadaniem w nieuprawnione relacje seksualne. Postanowienie dochowania dozgonnej wierności Bożemu przeznaczeniu seksualności w małżeństwie jest jedyną rozsądną postawą i przynosi obfitą nagrodę.

`Gdybyś wiedział, że ktoś z twoich znajomych zmaga się z seksualnymi pokusami, które zagrażają jego małżeństwu, jakiej rady udzieliłbyś tej osobie?`