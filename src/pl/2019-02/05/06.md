---
title:  Naprawdę bogata żona
date:  02/05/2019
---

`Księga Przysłów kończy się pochwałą wspaniałej żony. Wskaż cechy i umiejętności, które spotkały się z pochwałą. Zob. Prz 31,10-31.`

Opisana kobieta jest niezwykłą osobą, a więc i poezja jest szczególna. Każdy z wersetów, począwszy od Prz 31,10, zaczyna się kolejną z 22 liter hebrajskiego alfabetu. Czytając tę pochwałę dobrej żony, można odczuć, że nawet cały alfabet nie wystarczy, by należycie ją wysławić!

Nacisk, jaki Księga Przysłów kładzie na potrzebę poślubienia właściwej osoby, znajduje odzwierciedlenie w powiedzeniu ukutym przez rabinów: — „Domem męża jest jego żona”12.

„Dzielna żona jest koroną swojego męża, lecz ta, która go hańbi, jest jak próchnica jego kości” (Prz 12,4). Pod koniec Księgi Przysłów w idealistycznym obrazie jednej kobiety ukazanych jest szereg różnych umiejętności takich jak: wytwarzanie odzieży, kupowanie posiadłości, uprawa roli oraz kierowanie rodziną i zarządzenie finansami. Dobra kobieta troszczy się o swoją rodzinę, a domownicy miłują ją i chwalą.

Te rozliczne talenty nie są wymogiem, jaki należy odnosić do każdej kobiety, ani wzorcem, z którym mężowie powinni porównywać swoją żonę. Opisując te zdolności i cechy, Księga Przysłów ukazuje po prostu, co jest najważniejsze i stosowne dla kobiety, jak również dla mężczyzny — cechy takie jak: wiarygodność, współczucie, prawdomówność, wierność, uprzejmość i pracowitość. Tajemnicą takiego życia według Prz 31,30 jest to, że taka kobieta jest bogobojna.

W Prz 31,10 hebrajskie słowo przetłumaczone jako dzielna oznacza siłę, moc lub dobrobyt. W Ps 62,11 słowo to zostało przetłumaczone jako bogactwo, a w Księdze Jozuego zostało użyte w odniesieniu do dzielnych mężczyzn (zob. Joz 1,14). Boaz chwali Rut, nazywając ją dzielną (zob. Rt 3,11). W Prz 31,10 występuje gra słów związana z pojęciem bogactwa. Prawdziwe bogactwo to bogactwo charakteru, uczciwości i bojaźni Bożej. Takie bogactwo znacznie przewyższa najcenniejsze materialne skarby.

`Jakie dzielne kobiety wywarły wpływ na ciebie? Jak poszerzyłbyś listę cech charakteru, zalet i zdolności pobożnych kobiet?`