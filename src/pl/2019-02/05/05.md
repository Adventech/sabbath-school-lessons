---
title:  Czy życie na poddaszu jest lepsze?
date:  01/05/2019
---

`W jaki sposób Księga Przysłów posługuje się humorem, przedstawiając pewne irytujące sfery życia domowego? Zob. Prz 21,9.19; 27,15-16. Jaki efekt wywiera to humorystyczne podejście?`

Szereg przysłów dotyczy tego, w jaki sposób traktujemy siebie nawzajem w bliskich relacjach. Przekazują one swoje przesłanie z lekkością i delikatnym sarkazmem, jak to o niewrażliwym przyjacielu, który „sercu strapionemu śpiewa pieśni” (Prz 25,20), i to o zbyt wcześnie wstającym domowniku, który niby to błogosławi swoich śpiących bliskich, pozdrawiając ich „zbyt głośno” (Prz 27,14). Niejedna żona czytając wersety dotyczące swarliwej kobiety, mogłaby dodać podobne przysłowia o swarliwym mężczyźnie! Kobiety czasem narzekają, że takie przysłowia pogłębiają problem, gdyż zwracają się tylko przeciwko kobietom, podczas gdy mężczyźni, także odpowiedzialni za atmosferę w rodzinie, również bywają kłótliwi. (Wyobraź sobie, jakie musiało być życie w domu takiego Kajfasza czy Annasza!)

Radosne serce pomaga. Poczucie humoru w życiu rodzinnym jest niezbędne. Humor jest jak smar na trybach maszynerii życia — zmniejsza tarcie i napięcie. „Wesołe serce jest najlepszym lekarstwem; lecz przygnębiony duch wysusza ciało” (Prz 17,22). Księga Przysłów stosuje własne lekarstwo i pozwala nam roześmiać się na widok niektórych zachowań mogących drażnić i irytować. Gdybyśmy więcej się uśmiechali (albo nawet śmiali się, gdy dobry żart dotyczy nas samych), łatwiej byłoby nam mówić o naszych nawykach czy zachowaniach, które nas irytują i drażnią. Z drugiej strony poczucie humoru nie powinno być stosowane w celu lekceważenia czy pomijania tych spraw, które wymagają poważnego podejścia.

Niska temperatura ciała może być objawem chronicznej infekcji. Kłótnie, łajanie i narzekanie mogą świadczyć o tłumionym gniewie u jednego czy kilku członków rodziny, być może związanym z trudnościami we wzajemnym komunikowaniu się. Narzekający partner usiłuje przeciwstawić się temu, co odczuwa jako narzuconą władzę i wymuszone panowanie, okazując niechęć do nawiązania bliskiej łączności. Jeśli infekcja zostanie usunięta, objawy ustaną. W chrześcijańskiej rodzinie — zamiast niezauważania problemu czy zamykania się na siebie nawzajem — poszczególne osoby powinny, bazując na miłości do Pana i wzajemnej więzi, przedstawiać swoje potrzeby i mówić o swoich uczuciach, aby usunąć przyczynę wzbierającego gniewu.

`Dlaczego śmiech jest tak ważny w rodzinie? Jak może zostać użyty dla dobra albo wykorzystany w złym celu? Przedstaw podczas lekcji swoje przemyślenia w tej kwestii.`