---
title:  Wezwanie skierowane do ojców
date:  29/04/2019
---

**Zwróć uwagę na opisane w Księdze Przysłów cechy charakteru, jakie powinni posiadać ojcowie i jakie mogą wpływać w znaczący sposób na ich dzieci.**

`Prz 13,22; 27,23-24`

`Prz 14,26`

`Prz 15,1.18; 16,32`

`Prz 15,27`

`Prz 29,17`

Charakter ojca ma bezpośredni wpływ na dzieci i dziedzictwo, które im przekaże. Dzieci oczekują od ojca wsparcia, poświęcenia, kierownictwa i wzorca postępowania. Księga Przysłów chwali tych ojców, którzy czynią starania, by zapewnić byt rodzinie i mądrze zarządzać rodzinnymi zasobami. Na wiele sposobów „dręczy dom swój zdobywający nieuczciwie zyski” (Prz 15,27 BI). Ojciec musi stawiać rodzinę ponad pracą. Pobożni ojcowie starają się być cierpliwi i panować nad swoimi emocjami. Szanują fakt, iż dzieci są zależne od nich. Karcą dzieci, ale nie dopuszczają się wobec nich przemocy ani nie nadużywają władzy rodzicielskiej. Ponad wszystko poświęceni ojcowie podążają za Bogiem, poddając się panowaniu Jego miłości i ucząc się z Jego Słowa, aby mogli prowadzić swoje dzieci właściwą drogą.

Ostatecznie najważniejszą rzeczą, jaką ojciec może uczynić dla swoich dzieci, jest miłowanie ich matki. Jego wierność i stałe uczucie dla niej albo ich brak będą wywierać wpływ na dzieci także w ich przyszłym dorosłym życiu.

W Księdze Przysłów wierność Bogu, oddanie w małżeństwie i rodzinie oraz uczciwość w osobistym i społecznym życiu są zasadniczymi wątkami. Powodzenie w każdej dziedzinie życia zależy od stanu serca człowieka. Pokusy — seks pozamałżeński, lenistwo, niegodziwy zysk lub przemoc — są liczne, ale mądry mąż i ojciec oczekuje pomocy od Boga, by dokonywać zawsze właściwych wyborów.

`Dlaczego zasady moralne wyrażone w Księdze Przysłów są ważne dla każdego — bez względu na to, czy ktoś jest, czy nie jest ojcem? Jak twoje czyny, dobre i złe, wpływają na innych, a zwłaszcza na dzieci? W jakich kwestiach powinieneś zachować większą rozwagę?`