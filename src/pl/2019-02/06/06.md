---
title:  Strzec daru Stwórcy
date:  09/05/2019
---

Bóg miał szczególny cel, stwarzając ludzi jako mężczyznę i kobietę (zob. Rdz 1,26-28). Każde z nich nosi bowiem podobieństwo do Niego, ale połączenie tych dwóch płci w jednym ciele w małżeństwie odzwierciedla jedność Bóstwa w szczególny sposób. Zbliżenie mężczyzny i kobiety umożliwia prokreację i przekazywanie życia, co jest także elementem obrazu Boga w człowieku.

`Jakie stanowisko zajmuje Pismo Święte w kwestii praktyk seksualnych niezgodnych z planem Stwórcy? Zob. Kpł 20,7-21; Rz 1,24-27; 1 Kor 6,9-20.`

Pismo Święte odnosi się z dezaprobatą do wszystkiego, co wypacza czy zaciera obraz Boga w ludzkości. Zabraniając pewnych praktyk seksualnych, Bóg kieruje swój lud ku właściwemu celowi seksualności. Gdy ludzkie doświadczenie jest kształtowane zgodnie z Bożymi przykazaniami, ludzie posiadają jasne przekonanie o grzechu i sprawiedliwości.

`Jakie wskazówki zostały udzielone chrześcijanom w kwestii seksualności własnej i innych ludzi w upadłym świecie? Zob. Rz 8,1-14; 1 Kor 6,15-20; 2 Kor 10,5; Ga 5,24; Kol 3,3-10; 1 Tes 5,23-24.`

Wierzący czekają na uwolnienie od skażenia grzechem przy powtórnym przyjściu Chrystusa. Czekają z wiarą, uznawszy się za umarłych dla grzechu przez śmierć Chrystusa na krzyżu i żyjących w Nim przez moc Jego zmartwychwstania. Przez regularną modlitwę, czujność i moc Ducha Świętego traktują swoją grzeszną naturę jako ukrzyżowaną i starają się być posłuszni Chrystusowi w swoich myślach. Uznają, że Bóg jest właścicielem ich ciała i seksualności, a więc korzystają z nich zgodnie z Jego boskim planem.

Bóg przebacza tym, którzy okazują skruchę i żal z powodu grzechu (zob. 1 J 1,9). Ewangelia umożliwia ludziom, którzy niegdyś żyli rozwiąźle i grzesznie w kwestii seksualności, zmianę postępowania i przyłączenie się do społeczności wierzących. Ze względu na to, jak grzech wypaczył seksualność ludzkości, niektórzy nie są w stanie doznać pełnego odrodzenia w tej sferze ludzkiego doświadczenia. Niektórzy, na przykład, mogą wybrać życie charakteryzujące się całkowitą wstrzemięźliwością płciową zamiast angażowania się w jakiekolwiek kontakty seksualne zakazane przez Słowo Boże.

`Jak jako Kościół powinniśmy odnosić się, na przykład, do homoseksualistów? Jak ich własna postawa wobec swojej orientacji seksualnej powinna wpływać na naszą reakcję wobec nich?`