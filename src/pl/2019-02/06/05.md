---
title:  Miłość we właściwym czasie
date:  08/05/2019
---

`Przeczytaj Pnp 4,8-5,1.`

Pnp 4,16-5,1 to centrum całej księgi będące niejako jej zwieńczeniem w postaci skonsumowania małżeństwa Salomona i Sulamitki.

`Do czego Salomon nawiązuje w Pnp 4,12.16; 5,1; 8,8-10?`

W Pieśni nad Pieśniami znajdujemy jedne z najbardziej przekonujących biblijnych dowodów dotyczących Bożego planu, zgodnie z którym ludzie mają zachować czystość seksualną aż do dnia zawarcia małżeństwa. Jednym z najmocniejszych dowodów jest dzieciństwo Sulamitki, gdy jej bracia zastanawiali się, czy będzie ona murem, czy drzwiami (zob. Pnp 8,8-9). Mówiąc innymi słowy, zastanawiają się oni, czy ich siostra będzie skłonna zachować czystość aż do ślubu (mur), czy raczej będzie się ona skłaniać ku swobodzie seksualnej (drzwi). Już jako dorosła kobieta potwierdza ona, że zachowała niewinność i jako czysta przychodzi do swojego męża: — „Ja jestem murem” (Pnp 8,10).

Oblubieniec także potwierdza, że była ona dziewicą aż do nocy poślubnej. Mówi, że jest ona „ogrodem zamkniętym, źródłem zapieczętowanym” (Pnp 4,12). Z własnego doświadczenia oblubienica radzi swoim przyjaciółkom, by bardzo ostrożnie podchodziły do miłości i małżeństwa. Trzykrotnie w Pieśni nad Pieśniami Sulamitka zwraca się do grupy kobiet — córek jeruzalemskich — radząc im, by nie wzbudzały miłosnej namiętności, chyba że przyjdzie na to właściwy czas (zob. Pnp 2,7; 3,5; 8,4), to znaczy chwila, gdy znajdą się bezpiecznie w ramach małżeńskiego przymierza, podobnie jak ona.

Po raz drugi w poemacie oblubieniec zaprasza oblubienicę, by poszła z nim (zob. Pnp 2,10; 4,8). Przed małżeńskimi zaślubinami nie mogła ona przyjąć jego zaproszenia, ale teraz to ona zaprasza go do swojego ogrodu (zob. Pnp 4,16), a on z przyjemnością przyjmuje to zaproszenie (zob. Pnp 5,1). Nie tylko pociąga go jej piękno, ale oczarowała ona także jego serce (zob. Pnp 4,9), tak że jest on upojony jej miłością (zob. Pnp 4,10) i cieszy się, że należy ona do niego i do nikogo innego, na zawsze: — „Ogrodem zamkniętym jest moja (...) oblubienica, ogrodem zamkniętym, źródłem zapieczętowanym” (Pnp 4,12).

Swoje połączenie z tą doskonałą kobietą porównuje on do przybycia do Ziemi Obiecanej: — „Patoką opływają twoje wargi, oblubienico, miód i mleko są pod twoim językiem” (Pnp 4,11).

`Jaka jest dobra nowina dla tych osób, które żałują swych złych wyborów w kwestii wyrażania swojej seksualności? Zob. 1 J 1,9; por. Ps 103,12; Iz 55,7; J 8,11.`