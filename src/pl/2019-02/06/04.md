---
title:  Miłosne poznanie
date:  07/05/2019
---

Wielu dostrzega w Pieśni nad Pieśniami motyw powrotu do Edenu. Choć opisana para to nie pierwsi ludzie, to jednak poemat przywołuje na myśl pierwszy ziemski ogród. Boży plan, by stali się oni „jednym ciałem” (Rdz 2,24), został ukazany w postaci subtelnych przenośni i symboli.

`Jak Pieśń nad Pieśniami przedstawia zaangażowanie we wspólnotę w intymnym życiu małżonków? Zob. Pnp 4,7-5,1. Jak przypomina to pouczenie Pawła zawarte w 1 Kor 7,3-5?`

Salomon zaprasza ją: — „Przyjdź!” (Pnp 4,8 BI).

I oblubienica odpowiada pozytywnie. Później to ona zaprasza oblubieńca: — „Niech przyjdzie mój miły do swojego ogrodu” (Pnp 4,16).

On także pozytywnie odpowiada na zaproszenie (zob. Pnp 5,1). Pismo Święte uczy tu, że nie ma mowy o przymusie czy manipulacji w ramach tych intymnych kontaktów. W tym zbliżeniu obie strony uczestniczą dobrowolnie. Tak więc według oblubienicy jej ogród jest jego ogrodem.

Imiona Salomon i Sulamitka pochodzą od hebrajskiego słowa szalom, które oznacza pokój i pełnię. Ich podziw jako oblubieńców jest wzajemny (zob. Pnp 4,1-5; 5,10-16). Równowaga w ich związku jest oczywista nawet w poetyckim stylu łączącym poszczególne linie i wersy. Wyrażenie przymierza: „Mój ci jest mój miły, a ja jestem jego” (Pnp 2,16), jest echem słów pochodzących z Edenu: — „Ta dopiero jest kością z kości moich i ciałem z ciała mojego” (Rdz 2,23).

`Jak opis małżeńskiego zbliżenia jako poznania wzbogaca nasze zrozumienie naszej więzi z Bogiem? Zob. Rdz 4,1.25 BG; 1 Sm 1,19 BG; Łk 1,34; J 17,3; 1 Kor 8,3.`

Biblia używa czasownika poznać w odniesieniu do intymnego zbliżenia męża i żony. W tym miłosnym poznaniu małżonkowie otwierają przed sobą nawzajem najbardziej skrywane głębie swojej istoty. Nie tylko dwa ciała, ale i dwa serca stają się jednością. To poznanie ilustruje także więź istniejącą między człowiekiem i Bogiem. Dla rozumnego chrześcijanina wyjątkowe i nacechowane wrażliwością poznanie w małżeństwie połączone ze wspólnotą, zaangażowaniem i rozkoszą daje głęboki wgląd we wzniosłą i świętą tajemnicę więzi Chrystusa z Kościołem.