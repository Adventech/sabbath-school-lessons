---
title:  Wolna wola i wolny wybór
date:  07/04/2019
---

Niektórzy chrześcijanie wierzą, że Bóg jeszcze przed narodzeniem danego człowieka dokonuje wyboru, czy ów człowiek będzie zbawiony, czy nie. Ma to oznaczać, że ci, którzy ostatecznie będą potępieni na wieki, będą potępieni dlatego, że Bóg w swojej mądrości (tak nazywa to owa teologia) dokonał wyboru, by ten człowiek był potępiony. Oznaczałoby to, że niezależnie od własnych wyborów taki człowiek musiałby być potępiony.

Na szczęście jako adwentyści dnia siódmego nie podpisujemy się pod taką teologią. Wierzymy raczej, że Bóg wybrał nas wszystkich do zbawienia, a zatem jeszcze przed stworzeniem świata byliśmy wybrani w Nim do życia wiecznego.

`Przeczytaj Ef 1,1-4; Tt 1,1-2; 2 Tm 1,8-9. Co wersety te mówią o wybraniu przez Boga i o tym, kiedy zostaliśmy wybrani?`

Mimo że prawda o zbawieniu jest dobrą nowiną przeznaczoną dla wszystkich, to jednak niektórzy ludzie będą ostatecznie zgubieni (zob. Mt 25,41). A choć Bóg wybrał nas wszystkich, to dał ludziom także najświętszy dar — wolną wolę, czyli wolność wyboru.

`Czego Mt 22,35-37 uczy nas o wolnej woli?`

Bóg nie zmusza nas do miłowania Go. Aby miłość była miłością, musi być okazywana dobrowolnie. Możemy powiedzieć, że Biblia jest historią Boga usiłującego dotrzeć do zgubionej ludzkości, aby bez przymusu pozyskać serca ludzi dla siebie. Ta prawda została wyraźnie ukazana w życiu i działalności Jezusa oraz w tym, jak ludzie, używając wolnej woli, reagowali na Niego. Jedni podążali za Nim, a inni usiłowali Go zabić.

Owszem, Bóg wybrał nas do zbawienia, ale ostatecznie to my zdecydujemy, czy je przyjmiemy. Niewątpliwie ze wszystkich wyborów, jakie musimy podjąć, wybór podążania za Jezusem i służenia Bogu pociąga za sobą największe konsekwencje dla nas i dla tych, na których mamy wpływ (w tym naszych bliskich) przez to, jak żyjemy i jakie decyzje podejmujemy.