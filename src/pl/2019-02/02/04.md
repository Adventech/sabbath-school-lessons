---
title:  Wybór przyjaciół
date:  09/04/2019
---

Jednym z naszych najważniejszych wyborów jest wybór przyjaciół. Przeważnie nie pozyskujemy przyjaciół w sposób zamierzony. Najczęściej przyjaźnie po prostu rozwijają się w sposób naturalny, gdy spędzamy czas z ludźmi i dzielimy z nimi zainteresowania.

`Jakie zasady wyboru przyjaciół są podane w Prz 12,26; 17,17; 18,24; 22,24-25?`

W Prz 18,24 czytamy, że jeśli pragniemy mieć przyjaciół, to sami musimy być przyjaźnie nastawieni. Czasami ludzie czują się bardzo samotni, ale ich ponura, posępna i negatywna postawa odpycha od nich innych. „Nawet najlepsi z nas mają nieprzyjemne cechy, a wybierając przyjaciół, powinniśmy wybierać takich, którzy nie odwrócą się od nas, gdy zorientują się, że nie jesteśmy doskonali. Wzajemna wyrozumiałość jest koniecznością. Powinniśmy miłować i szanować się nawzajem niezależnie od wad i niedoskonałości, które nieuchronnie dostrzegamy. Tak nakazuje Duch Chrystusowy. Pokora i nieufność wobec samego siebie powinny nam stale towarzyszyć wraz z cierpliwą łagodnością wobec cudzych wad. To wykorzeni wszelki małostkowy egoizm oraz uczyni nas wielkodusznymi i szczodrymi”5.

Jedną z najbardziej znanych biblijnych historii przyjaźni jest historia więzi łączącej Dawida i Jonatana. Gdyby Saul, pierwszy król Izraela i ojciec Jonatana, był wierny i posłuszny Bogu, jego królestwo trwałoby przez pokolenia, a Jonatan byłby jego następcą na tronie. Jednak Saul okazał się niegodny swego powołania i Bóg wybrał Dawida jako nowego króla Izraela, wskutek czego Jonatan, następca tronu, utracił to, co wcześniej zgodnie z prawem należało do niego. Oto mamy mocny przykład tego, jak złe wybory jednego członka rodziny (Saula) mogą wpływać na innych (Jonatana).

Ale Jonatan nie gniewał się na Dawida ani nie zazdrościł mu. Przeciwnie, pomagał Dawidowi, chroniąc go przed gniewem swojego ojca Saula. „Dusza Jonatana przylgnęła do duszy Dawida, i umiłował go Jonatan jak siebie samego” (1 Sm 18,1). Oto wspaniały przykład prawdziwej przyjaźni.

`„Nie błądźcie: Złe rozmowy psują dobre obyczaje” (1 Kor 15,33). Jakie jest twoje doświadczenie z przyjaciółmi, także tymi, którzy nie chcieli ci wyrządzić żadnej krzywdy, ale mimo to ci zaszkodzili? Jak zły wybór przyjaciół może szkodzić więziom rodzinnym?`