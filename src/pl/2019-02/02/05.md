---
title:  Wybór partnera życiowego
date:  10/04/2019
---

Skoro powinniśmy uważnie wybierać przyjaciół, to jeszcze uważniej powinniśmy podchodzić do wyboru przyszłego współmałżonka. Adam nie miał tego problemu, bo Bóg stworzył mu najlepszą towarzyszkę życia. Adam nie miał problemu z zaakceptowaniem Ewy nie tylko dlatego, że była jedyną kobietą, ale dlatego że była kobietą doskonałą. Jednak my stajemy wobec poważnego problemu, bo nikt z nas nie jest doskonały, a do tego możemy wybierać towarzysza życia spośród wielu osób.

Ponieważ ta decyzja jest tak ważna, Bóg nie pozostawił nas bez wskazówek w tej dziedzinie. Poza wszystkimi ważnymi krokami, jakie przeanalizowaliśmy w poniedziałkowej części lekcji, istnieją szczególne kroki, które należy podjąć, rozważając małżeństwo. (Kwestii małżeństwa przyjrzymy się bardziej szczegółowo w lekcji szóstej). Poza wyborem służenia Bogu wybór współmałżonka jest najbardziej brzemiennym w skutki wyborem w naszym życiu.

`Jaka ogólna wskazówka jest zawarta w poniższych fragmentach Pisma Świętego oraz jak można i należy ją stosować w kwestii poszukiwania współmałżonka? Zob. Ps 37,27; 119,97; 1 Kor 15,33; Jk 1,23-25.`

Powinniśmy nie tylko poszukiwać właściwej osoby, którą moglibyśmy poślubić, ale przede wszystkim każde z nas powinno być przygotowane do życia w małżeństwie. „Wszystko więc, co byście chcieli, żeby wam ludzie czynili, i wy im czyńcie! Albowiem to jest [istota] Prawa i Proroków” (Mt 7,12 BT). Co z tego, że ktoś znajdzie wspaniałą osobę, którą chciałby poślubić, ale sam nie będzie posiadał odpowiednich cech dobrego współmałżonka? Taka sytuacja doprowadzi jedynie do poważnych problemów.

Nie jest to nic nowego i zdarza się to nie tylko w małżeństwie, ale także i w wielu innych dziedzinach życia. Paweł na początku Listu do Rzymian poświęcił sporo miejsca omówieniu postaw takich ludzi, którzy potępiają innych za czyny, których sami się dopuszczają. Jezus mówi takim ludziom: — „A czemu widzisz źdźbło w oku brata swego, a belki w oku swoim nie dostrzegasz?” (Mt 7,3).

`Jak często zdarza ci się oczekiwać od innych (na przykład twojego współmałżonka) cech, których tobie brakuje? Zastanów się nad tym.`