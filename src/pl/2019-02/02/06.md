---
title:  Wybór drogi życiowej
date:  11/04/2019
---

W jakimś momencie życia musimy podjąć decyzję, w jakim kierunku będziemy podążać w kwestii pracy zawodowej. Z wyjątkiem osób dysponujących znacznym majątkiem oraz tych, które cały swój czas poświęcają opiece nad rodziną (co jest najszlachetniejszym ze wszystkich zajęć), większość ludzi musi wybrać sposób, w jaki będą zarabiać na życie.

Oczywiście wszyscy żyjemy w określonych warunkach, które w pewnym stopniu ograniczają nasz wybór zawodu. Ale niezależnie od sfery, w której egzystujemy, możemy dokonywać wyborów w kwestii zajęcia, które zwłaszcza w kontekście wiedzy o zbawieniu w Jezusie Chrystusie może nadać naszemu życiu dodatkowe znaczenie i cel. Krótko mówiąc, cokolwiek czynimy, powinniśmy czynić to dla chwały Boga.

`Jaki błąd popełnił Salomon i jak możemy zachować ostrożność, by nie popełnić podobnego błędu? Zob. Koh 2,1-11.`

Nie musimy być bardzo bogaci, by wpaść w pułapkę podobną do tej, w jaką wpadł Salomon. „Albowiem korzeniem wszelkiego zła jest miłość pieniędzy; niektórzy, ulegając jej, zboczyli z drogi wiary i uwikłali się sami w przeróżne cierpienia” (1 Tm 6,10). Można być biednym i kochać pieniądze nie mniej, niż czynią to bogaci chciwcy.

Owszem, musimy zarabiać na swoje utrzymanie, ale bez względu na to, co robimy i ile zarabiamy, nie powinniśmy robić bożka z pogoni za pieniędzmi. Wiele bowiem rodzin cierpi z winy mężczyzny, który ulegając obsesji zdobywania pieniędzy, zaniedbuje rodzinę i goni za bogactwem. Ileż dzieci i żon wolałoby skromniejszy styl życia zamiast ciągłego braku ojca i męża w domu! Mało kto, obejrzawszy się za siebie, powie: — Jakże żałuję, że tyle czasu spędzałem z rodziną, a przecież mogłem w tym okresie zarobić dużo pieniędzy!

Już podczas stwarzania Bóg zaplanował pracę jako część naszego życia (zob. Rdz 2,15). Niebezpieczeństwo pojawia się wtedy, gdy czynimy pracę najważniejszą rzeczą w naszym życiu albo ulegamy nieopanowanej żądzy posiadania. Taki błąd popełnił Salomon. Szukał sensu życia w swoich projektach, a choć wiele z nich zostało zwieńczonych sukcesem, w końcu on sam uznał je za pozbawione znaczenia.

`Ktoś kiedyś zapytał: — Ilu jest takich, którzy pod koniec życia żałują, że nie spędzali więcej czasu w biurze, a mniej z rodziną? Jakie ważne przesłanie jest zawarte w tym pytaniu?`