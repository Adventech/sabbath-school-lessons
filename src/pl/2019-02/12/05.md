---
title:  Życie rodzinne to dzielenie się z innymi
date:  19/06/2019
---

`W wymienionych poniżej wersetach prześledź nowotestamentowe użycie słów naśladowca i naśladować. Co mówi ono o procesie stawania się chrześcijaninem i chrześcijańskiego wzrastania? Co sugeruje o powiązaniu wzorców do naśladowania z wydawaniem chrześcijańskiego świadectwa? Zob. 1 Kor 4,16; Ef 5,1; 1 Tes 1,6; Hbr 6,12; 13,7; 3 J 1,11.`

Nacisk, jaki Nowy Testament kładzie na naśladowanie, jest wyrazem uznania roli wzorców osobowych w procesie nauczania. Ludzie mają skłonność upodabniać się do tych, których obserwują. Ta zasada odnosi się do więzi społecznych w ogólności, a szczególnie do więzi w rodzinie, gdzie naśladowanie jest normą. Dzieci naśladują rodziców i rodzeństwo, a współmałżonkowie nierzadko naśladują siebie nawzajem. Ta koncepcja jest kluczem do zrozumienia tego, jak małżeństwa i rodziny mogą składać chrześcijańskie świadectwo innym małżeństwom i rodzinom.

Siła społecznego oddziaływania. Składamy świadectwo w naszych rodzinach, gdy dajemy innym okazję obserwowania nas i uczestniczenia w jakiś sposób w naszym rodzinnym życiu. Wielu ludzi po prostu nie ma dobrego przykładu małżeńskich i rodzinnych więzi, który mogliby naśladować. W naszych rodzinach mogą zobaczyć, jakich zmian dokonuje duch Jezusa. Ellen G. White napisała: „Wpływ towarzystwa jest cudowną mocą. Jeżeli chcemy, możemy go użyć dla dobra wszystkich wokoło nas”32.

Gdy małżeństwa zapraszają inne małżeństwa na wspólny posiłek, rozmowę, studium Biblii albo gdy uczestniczą razem w programie rozwojowym dla małżeństw, goście widzą wzorzec osobowy. Okazywanie wzajemnej i głębokiej więzi, akceptacji i łączności oraz pozytywnych metod rozwiązywania konfliktów i niwelowania różnic świadczy o życiu rodziny w Chrystusie.

`Dlaczego w tym kontekście musimy zawsze zachować ostrożność? Zob. Jr 17,9; J 2,25; Rz 3,23.`

Naśladuj wierzących, którzy naśladują Chrystusa. Wszystkie ludzkie wzorce są wadliwe, ale świadectwo chrześcijańskiego domu nie polega na tym, że ma on być wzorem absolutnej doskonałości. Nacisk Nowego Testamentu na naśladowanie jest wezwaniem do naśladowania jedynie tych wierzących, którzy podążają za Chrystusem. Chodzi o to, by ludzie pojęli chrześcijańską wiarę, patrząc na jej przykład w życiu innych ludzi, tak samo błądzących jak oni sami.

`Co możesz zrobić, by uczynić twoją rodzinę lepszym wzorcem chrześcijańskiego świadectwa?`