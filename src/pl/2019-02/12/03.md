---
title:  Rodzina na pierwszym miejscu
date:  17/06/2019
---

Najbardziej naturalnymi pierwszymi adresatami naszego przesłania ewangelii są nasi domownicy. Nie ma ważniejszego pola misyjnego niż własna rodzina.

`Jakie wnioski wynikają z J 1,40-42 w kwestii dzielenia się chrześcijańską wiarą w domu rodzinnym? Zob. także Pwt 6,6-7; Rt 1,14-18.`

Entuzjastyczne świadectwo. Andrzej nie ograniczył się jedynie do przekazania dobrej nowiny, ale zadbał o to, by jego brat, Piotr, spotkał się z Jezusem. Entuzjastyczne świadectwo o Jezusie i przyprowadzenie do Niego osobiście członków rodziny to prosta formuła dzielenia się ewangelią w naszych rodzinach! Gdy Andrzej przyprowadził Piotra do Jezusa, wycofał się. Od tej pory Piotr był osobiście odpowiedzialny za swoją więź z Jezusem.

Pomaganie dzieciom w przyjęciu chrześcijańskiej wiary. Często zdarza się tak, że dzieci w rodzinie są pomijane jako nieprzygotowane do przyjęcia ewangelii. Rodzice błędnie zakładają, że dzieci po prostu przejmą w naturalny sposób duchowość rodziny. Nie ma takiej gwarancji. Choć dzieci i młodzież uczą się z przykładu, który obserwują, to jednak ci młodsi członkowie rodziny Pańskiej potrzebują indywidualnej uwagi rodziców i okazji do osobistego poznania Jezusa. 6. rozdział Księgi Powtórzonego Prawa podkreśla ten fakt, iż należy poświęcać uwagę najbardziej skutecznej edukacji religijnej. Nawyki duchowe podczas osobistego i rodzinnego nabożeństwa powinny być regularnie wpajane w rodzinie. Czas i gorliwy wysiłek muszą być poświęcane dzieciom i młodzieży.

`Czego możemy się nauczyć z ewangelizacyjnych starań Noemi? Zob. Rt 1,8-22.`

Rut wiedziała, że Noemi znalazła się na życiowym dnie, gdy starsza kobieta usiłowała odepchnąć od siebie swoje owdowiałe synowe, będąc przygnębiona oraz zła na Boga za to, że dopuścił do nieszczęść, które ją spotkały (zob. Rt 1,15.20-21). Nie ma bardziej przekonującego świadectwa niż historia Rut, że młodzi ludzie mogą poznać doskonałego Boga i poświęcić się Jemu, nawet jeśli świadectwo o Nim otrzymali od rodzica dalekiego od doskonałości.

`Jak wzmianka o rodzinie jako najważniejszym polu misyjnym wpływa na twoją postawę wobec twoich domowników? Wraz z rodziną przygotuj listę szczególnych starań, jakie możecie podjąć, by doprowadzić do Chrystusa tych waszych domowników, którzy jeszcze nie przyjęli Go jako swego Zbawiciela i Pana.`