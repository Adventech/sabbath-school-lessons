---
title:  Co widzieli w twoim domu?
date:  15/06/2019
---

### Studium bieżącego tygodnia
Iz 38,1-39,8; 1 Kor 7,12-15; 1 P 3,1-2; Hbr 6,12; 13,7; 3 J 1,11; Iz 58,6-7.10.12.

> <p>Tekst pamięciowy</p>
> „Ale wy jesteście rodem wybranym, królewskim kapłaństwem, narodem świętym, ludem nabytym, abyście rozgłaszali cnoty tego, który was powołał z ciemności do cudownej swojej światłości” (1 P 2,9).

Być może znajdujesz się w takim okresie swojego życia, gdy — dzięki Bogu — wszystko (póki co) idzie dobrze: rodzina jest zdrowa, w pracy dobrze się wiedzie, a pieniędzy wystarcza na wszystko. A może jest odwrotnie? Może właśnie teraz w twojej rodzinie panuje zamieszanie albo przeżywa ona jakiś dramat? Tak czy inaczej, gdy ktoś cię odwiedza, jak posłowie z Babilonii odwiedzili króla Hiskiasza, jak możesz odpowiedzieć na pytanie, które prorok Izajasz zadał judzkiemu królowi: — „Co widzieli w twoim domu?” (Iz 39,4)?

Co ludzie widzieli w twoim domu? Co widzą w nim niebiańscy aniołowie? Jaki duch panuje w twoim miejscu zamieszkania? Czy można tam wyczuć woń modlitwy? Czy panują tam uprzejmość, szczodrość i miłość, czy raczej napięcie, gniew, rozżalenie, rozgoryczenie i niezgoda? Czy ktoś, kto cię odwiedzi, wyjdzie od ciebie z przekonaniem, że w twoim domu mieszka Jezus?

To ważne pytania dla nas wszystkich dotyczące atmosfery w naszych rodzinach. W tym tygodniu przyjrzymy się pewnym zagadnieniom składającym się na wspaniałe życie rodzinne pomimo nieuchronnych napięć i zmagań mających miejsce we współczesnych rodzinach.