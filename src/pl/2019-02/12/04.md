---
title:  Pokój, który zwycięża
date:  18/06/2019
---

`Jakiej rady udziela Nowy Testament małżeństwom podzielonym pod względem religijnym? Zob. 1 Kor 7,12-15; 1 P 3,1-2.`

Błogosławieństwo płynące od chrześcijańskiego współmałżonka. W 1 Liście do Koryntian Paweł odpowiada na zatroskanie nowo nawróconych osób obawiających się, że ich niewierzący współmałżonek może być obrazą dla Boga albo skalaniem dla nich samych i ich dzieci. Apostoł wyjaśnia, że jest zupełnie inaczej. Świętość małżeństwa i intymna więź mają być chronione, nawet jeśli tylko jedno ze współmałżonków jest nawrócone, a drugie nie. Otóż współmałżonek chrześcijanin niejako uświęca drugiego współmałżonka oraz dzieci. Słowo uświęca należy tu zrozumieć w takim sensie, iż niewierzący współmałżonek ma łączność z błogosławieństwami łaski dzięki temu, że żyje ze współmałżonkiem będącym chrześcijaninem.

Owszem, niewierzący współmałżonek może podjąć bolesną decyzję porzucenia wierzącego współmałżonka. Choć konsekwencje takiej decyzji mogą być trudne do przyjęcia, to jednak miłosierny Bóg, który zawsze szanuje wolność wyboru człowieka, wzywa wierzących, by pogodzili się z taką decyzją. W takich okolicznościach wierzący „nie są niewolniczo związani” (1 Kor 7,15).

Powołanie do życia w pokoju. Słowo Boże wyraźnie wskazuje, że pomimo wyzwań związanych z życiem w duchowo podzielonej rodzinie można znaleźć sposób, by pokój Chrystusowy panował także i w takim domu. Jest w takim przypadku nadzieja na zachowanie związku małżeńskiego, na zwycięstwo ewangelii pomimo trudności i na troskę o dobro współmałżonka, z którym wierzący jest jednym ciałem pomimo różnicy wiary.

`Gdzie znajduje się granica odpowiedzialności wierzącego współmałżonka za niewierzącego współmałżonka?`

Dobroć, niezachwiana wierność, pokorna służba i uprzejme świadectwo ze strony wierzącego współmałżonka składają się na największe prawdopodobieństwo pozyskania niewierzącego współmałżonka dla Chrystusa. Uległość w chrześcijańskim małżeństwie wynika ze czci dla Chrystusa (por. Ef 5,21). Choć wierzący współmałżonek odnosi się z chrześcijańską uległością do niewierzącego współmałżonka, to jednak zawsze pozostaje wierny przede wszystkim Chrystusowi. Poszanowanie Bożych wymagań nigdy nie oznacza jednak, że wierzący współmałżonek musi się godzić na przemoc małżeńską w jakiejkolwiek formie.

`Czy ktoś w twoim zborze przeżywa problemy z niewierzącym współmałżonkiem? Jeśli tak, to w jaki praktyczny sposób możesz pomóc tej osobie?`