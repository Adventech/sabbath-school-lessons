---
title:  Uczyć się na błędzie króla
date:  16/06/2019
---

`Przeczytaj historię uzdrowienia Hiskiasza i wizyty posłów z Babilonii: 2 Krn 32,25.31; Iz 38,1-39,8.`

Pismo Święte wskazuje, że posłowie z Babilonii byli zainteresowani wieścią o cudownym uzdrowieniu króla Hiskiasza. Jednak Hiskiasz przemilczał to doświadczenie. Nie chciał mówić o tym, co mogło otworzyć serca zaciekawionych posłów na poznanie prawdziwego Boga. Kontrast między jego wdzięcznością za uzdrowienie wspomnianą w 38. rozdziale Księgi Izajasza a jego milczeniem w tej kwestii w 39. rozdziale Księgi Izajasza jest uderzający!

„Bóg zdał go na jego własne siły, wystawiając go na próbę” (2 Krn 32,31). Ta oficjalna wizyta posłów była szczególną okazją, ale Hiskiasz nie poprosił Boga o prowadzenie w tej sprawie. Nie nalegał na proroków i kapłanów, by modlili się wraz z nim o tę rzecz. Tak więc Bóg nie interweniował. Nieobserwowany przez poddanych i nie konsultując się z duchowymi doradcami, Hiskisz najwyraźniej wyparł ze swojego umysłu działanie Boga w jego życiu i życiu jego narodu. Autor 2 Księgi Kronik zapewne chciał podkreślić fakt, jak łatwo zaczynamy traktować Boże błogosławieństwa jako coś zwykłego oraz jak rychło zapominamy o Bożym miłosierdziu i zaczynamy czuć się samowystarczalni.

`Poniżej zawarte zostały pewne lekcje dotyczące wierności w życiu rodzinnym wynikające z doświadczenia Hiskiasza. Co mógłbyś dodać do nich?`

Każda wizyta w domu chrześcijan jest dla gości okazją do spotkania z wyznawcami Chrystusa.

Niewielu gości rozpocznie rozmowę na tematy duchowe. Chrześcijanie muszą szukać sposobów stosownego i taktownego dzielenia się dobrą nowiną o Jezusie.

Chrześcijanie nie zostali powołani do popisywania się swoim materialnym powodzeniem czy swoimi osiągnięciami, choć mogą je uznawać jako Boże błogosławieństwa. Zostali powołani do rozgłaszania cnót Tego, który ich „powołał z ciemności do cudownej swojej światłości” (1 P 2,9) albo, przyjmując doświadczenie Hiskiasza jako pewien symbol, do tego, iż byli umierający, ale Chrystus ich uzdrowił — byli martwi w grzechu, a Chrystus ożywił ich i posadził na niebiańskich wyżynach (zob. Ef 2,4-6).

`W jaki sposób możesz przy pomocy swojej rodziny wydawać chrześcijańskie świadectwo? Jak możesz bardziej otwarcie dzielić się wiarą w Chrystusa z ludźmi goszczącymi w twoim domu?`