---
title:  Rola gniewu w konfliktach
date:  04/06/2019
---

Kto z nas nie odczuwał nigdy gniewu? Najtrudniej jest wtedy, gdy powodem naszego gniewu jest bliska osoba. Obok braku przebaczenia gniew może się stać trucizną powodującą mnóstwo bólu i cierpienia w rodzinie i innych relacjach międzyludzkich.

`Przeczytaj Ef 4,26-27 i Koh 7,9. Jak możemy skorygować nasze zrozumienie gniewu jako emocji oraz gniewu jako grzechu? Na czym polega różnica między tymi dwoma rodzajami gniewu?`

`Co powiedziano w Jk 1,19-20 i jak powinniśmy to stosować zawsze, a zwłaszcza wobec członków rodziny, których czyny, postawy i słowa wzbudzają w nas gniew?`

Jeśli odczuwasz gniew z jakiegoś powodu, to zamiast pozwolić, by unosił się on nad tobą niczym czarna chmura, zmień go w coś pozytywnego. Módl się za tych, którzy cię zranili, przebacz im i stań się dla nich błogosławieństwem. Z początku nie będzie to łatwe, ale jeśli podejmiesz taką decyzję, trzymaj się jej, a Bóg zatroszczy się o resztę.

Czasami korzenie gniewu tkwią w rodzinie, w której się wychowaliśmy. Gniewni ludzie przeważnie pochodzą z gniewnych rodzin, w których nauczyli się gniewnych postaw i zachowań, a teraz przekazują je swoim dzieciom. Czasami gniew może być wynikiem niezaspokojenia jakichś potrzeb czy zazdrości, jak w przypadku Kaina, który w gniewie zabił swego brata.

Być może masz dobry powód, by się gniewać, ale nie używaj tego powodu jako wymówki, by trwać w gniewie. Nie zaprzeczaj, że się gniewasz, ani nie próbuj tego usprawiedliwiać. Zamiast tego poproś Boga o pomoc w uporaniu się z gniewem. Apostoł Paweł udziela nam dobrej rady: „Nie daj się zwyciężyć złu, ale zło dobrem zwyciężaj” (Rz 12,21).

`Wszyscy doświadczamy gniewu, nieraz tak dotkliwego, że aż boli. W niektórych przypadkach mamy nawet powody, by się gniewać. Jak dzięki mocy Bożej możemy nie dopuścić do tego, by gniew nas opanował oraz niszczył nas i innych ludzi?`