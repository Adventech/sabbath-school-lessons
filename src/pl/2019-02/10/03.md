---
title:  Zasady dla małżeństw
date:  03/06/2019
---

Małżeństwo, podobnie jak sobota, jest darem Boga dla ludzkości pochodzącym z Edenu. Jako adwentyści dnia siódmego wiemy, że wróg ludzkości atakuje szczególnie sobotę i małżeństwo. Nawet najlepsze małżeństwa czasami cierpią wskutek poróżnienia.

Oto kilka zasad, które pomogą małżonkom rozwiązywać konflikty.

`Przeczytaj Ef 1,7. Jaka ważna zasada zawarta w tym wersecie musi być uwzględniana w każdym małżeństwie?`

Musisz się nauczyć przebaczać, zwłaszcza jeśli twój współmałżonek na to nie zasługuje. Każdy potrafi przebaczyć komuś, kto na to zasługuje, ale trudno to nazwać przebaczeniem. Prawdziwe przebaczenie to przebaczenie komuś, kto na to nie zasługuje. Tak właśnie przebacza nam Bóg przez Chrystusa, więc i my mamy czynić podobnie. W przeciwnym razie nasze małżeństwo, jeśli nawet przetrwa (co jest mało prawdopodobne), zamiast przedsionkiem nieba będzie piekłem na ziemi.

`Przeczytaj Rz 3,23. Jaka ważna zasada jest zawarta w tym wersecie?`

Musisz zaakceptować fakt, iż twój współmałżonek jest grzesznikiem w znacznym stopniu zdeformowanym emocjonalnie, fizycznie i duchowo. Przystosuj się do tego. Zaakceptuj jego wady. Módl się o cierpliwość. Musisz żyć z tymi wadami, ale nie musisz popadać w obsesję na ich punkcie. Jeśli ulegniesz takiej obsesji, to zatruje ona twoje życie. Święty i doskonały Bóg przez Chrystusa przyjmuje nas takimi, jakimi jesteśmy, a więc ty, daleki od świętości i doskonałości, musisz postępować podobnie wobec swojego współmałżonka.

`Przeczytaj Flp 2,4-8. Jakie ważne zasady zawarte w tych wersetach mogą nam pomóc nie tylko w małżeństwie, ale także i w innych relacjach międzyludzkich, z którymi mamy problemy?`