---
title:  Konflikt
date:  02/06/2019
---

`Przeczytaj Mt 7,5 i Prz 19,11. Jakie dwie ważne zasady mogą pomóc nam unikać konfliktów?`

Autor Księgi Przysłów poczynił bardzo trafne spostrzeżenie: „Kto wywołuje zwadę, jest jak ten, kto wypuszcza wodę; więc zaniechaj tego, zanim spór wybuchnie” (Prz 17,14). Gdy konflikt wybuchnie z całą siłą, może się stać trudny do zażegnania. Według Rz 14,19 możemy zapobiegać konfliktom, dążąc do tego, co służy pokojowi i zbudowaniu innych. Jakże ważne są te dwa dążenia dla harmonii w życiu rodzinnym!

Gdy przyjmujemy odpowiedzialność za konflikt, druga strona zazwyczaj łagodnieje. Zrób krok do tyłu i zastanów się, czy warto podejmować walkę. W Księdze Przysłów czytamy: „W cierpliwości zaznacza się roztropność człowieka, a chlubą jego jest, gdy zapomina o krzywdach” (Prz 19,11). Zastanów się, jak zmieniłoby się twoje życie, gdybyś zastosował tę zasadę choćby przez trzy dni. Albo jeszcze lepiej — przez pięć dni. A może przez dziesięć? Ileż małżeństw przeżywa trudności z powodu spraw, które w gruncie rzeczy nie są nawet drugorzędne!

Nie pozwalaj, by konflikt się przedłużał i narastał, ale porozmawiaj z drugą osobą — współmałżonkiem, dzieckiem, przyjacielem czy współpracownikiem — określając jasno problem i dążąc do jego rozwiązania. Gdy konflikt narasta, rzeczywista sporna kwestia niknie w nawale gniewnych słów, a dawne urazy są wyciągane na wierzch, co może być zabójcze zwłaszcza dla małżeństwa. Jednym ze sposobów lepszego i łagodnego rozpoczęcia dyskusji dotyczącej różnicy poglądów na jakąś kwestię jest potwierdzenie więzi łączących ludzi. Niech druga osoba wie, że troszczysz się o nią i o wasze wzajemne relacje. Gdy wyrazisz swoje pozytywne uczucia, możesz się zająć bieżącym problemem. Jednak zachowaj ostrożność i nie przybieraj pretensjonalnego tonu — nie używaj słowa ale. Po wyrażeniu pozytywnych myśli słowo ale zaprzecza temu, co właśnie powiedziałeś. Gdy wyrazisz swoje uczucia, wysłuchaj stanowiska drugiej strony, zastanów się nad tym, co powiedziała, a dopiero potem zaproponuj rozwiązanie, które uwzględnia dobro wszystkich (zob. Flp 2,4-5).

`Pomyśl o kłótniach z przeszłości, które dzisiaj wydają ci się niemądre i bezsensowne. Czego możesz się z nich nauczyć i jak może ci to pomóc unikać podobnych konfliktów w przyszłości?`