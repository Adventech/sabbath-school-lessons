---
title:  Przebaczenie i pokój
date:  06/06/2019
---

`„Wszystko więc, co byście chcieli, żeby wam ludzie czynili, i wy im czyńcie! Albowiem to jest [istota] Prawa i Proroków” (Mt 7,12 BT). Pomyśl, w jaki sposób w twoim doświadczeniu, zarówno w rodzinie, jak i poza rodziną, musisz zastosować tę zasadę, i określ przez wiarę, jak zamierzasz to uczynić.`

W Hbr 12,14 apostoł radzi: „Dążcie do pokoju ze wszystkimi i do uświęcenia, bez którego nikt nie ujrzy Pana”. Nawet jeśli podejmiemy wszystkie niezbędne kroki, niektórzy ludzie, którzy nas zranili, i tak nie usłuchają dobrych rad swoich bliźnich i nie zmienią się. Być może niektórzy opamiętają się i przeproszą, ale inni będą trwać przy swoim. Tak czy inaczej, dla naszego dobra, zwłaszcza w przypadku członka rodziny, powinniśmy jak najszybciej wejść na drogę do przebaczenia omówioną wcześniej.

W rzeczy samej przebaczenie jest niezbędną częścią rozwiązywania konfliktów, zwłaszcza w rodzinie. Gdy ktoś grzeszy przeciwko nam, wróg Boga natychmiast usiłuje wybudować mur między nami, by nie dopuścić do tego, byśmy nadal miłowali tę osobę tak, jak Chrystus miłuje nas. Przebaczenie jest wyborem, którego musimy dokonać, by zburzyć ten mur.

„Winy są nam przebaczane nie z uwagi na to, że przebaczamy, lecz jak przebaczamy. Podstawą każdego przebaczenia jest miłość Boża. Nasze postępowanie w stosunku do innych wskazuje na to, czy przyswoiliśmy sobie tę miłość. Dlatego Jezus mówi: — »Albowiem jakim sądem sądzicie, takim was osądzą, i jaką miarą mierzycie, taką i wam odmierzą« (Mt 7,2)”27.

Z drugiej strony, gdy to my jesteśmy winowajcami, musimy dążyć do odbudowania zerwanej więzi, co może wymagać zwrócenia się do drugiej osoby i wyznania, że żałujemy naszych czynów, oraz poproszenia o przebaczenie. Tak właśnie radzi nam Jezus: — „Jeślibyś więc składał dar swój na ołtarzu i tam wspomniałbyś, iż brat twój ma coś przeciwko tobie, zostaw tam dar swój na ołtarzu, odejdź i najpierw pojednaj się z bratem swoim, a potem przyszedłszy, złóż dar swój” (Mt 5,23-24).

To miłe, gdy ktoś, kto nas zranił, przeprasza nas. Dobrą jest też rzeczą postąpić tak wobec kogoś, kogo my zraniliśmy.

`Jak świadomość tego, że potrzebujesz przebaczenia, pomaga ci przebaczać innym?`