---
title:  Konflikt, przemoc, władza i panowanie
date:  05/06/2019
---

Czasami nierozwiązane konflikty i gniew mogą się rozwinąć w bardzo negatywny i niebezpieczny sposób, doprowadzając nawet do przemocy. Przemoc może przybierać różne formy — może być fizyczna, słowna, emocjonalna, psychologiczna, seksualna. Ale każda forma przemocy jest przeciwna najważniejszej zasadzie Królestwa Bożego — niesamolubnej miłości.

`Jakie niezwykle istotne nauczanie o relacjach międzyludzkich jest zawarte w 1 J 4,7-8 i Kol 3,19?`

„Mężowie, miłujcie żony swoje i nie bądźcie dla nich przykrymi” (Kol 3,19). Słowo przykry w greckim oryginale nawiązuje do gniewu czy goryczy wobec partnera powodujących ciągły ból, silną wrogość i nienawiść. Paweł wyraźnie mówi, że małżonkowie nie powinni być wobec siebie wrogimi i gwałtownymi. Przemoc emocjonalna, seksualna czy fizyczna jest niedopuszczalna między chrześcijańskimi małżonkami. Obowiązkiem chrześcijanina jest miłować współmałżonka. Paweł wyraźnie też mówi, że miłość jest cierpliwa i dobra, nie zazdrości, nie chełpi się, nie jest pyszna, nie jest brutalna ani egoistyczna, nie popada łatwo w gniew, nie pamięta złego i nie ma upodobania w niesprawiedliwości, ale raduje się z prawdy. Miłość zawsze jest opiekuńcza, ufna, pełna nadziei i wytrwała. Żadna z tych cech miłości nie dopuszcza przemocy w jakiejkolwiek formie.

Zdrowe relacje małżeńskie to takie, w których małżonkowie czują się chronieni i bezpieczni. W takich związkach gniew jest opanowywany i łagodzony w zdrowy sposób, a wzajemne służenie jest normą. Nierzadko ofiary przemocy czują się winne, jakby to one były odpowiedzialne za prowokowanie do przemocy albo zasługiwały, by jej doświadczać. Nikt nie zasługuje na przemoc, a kto się jej dopuszcza, sam jest za to odpowiedzialny. Dobra nowina jest taka, że Biblia oferuje ofiarom przemocy pocieszenie, a nie poczucie winy. W niektórych sytuacjach, gdy problem jest nierozwiązywalny, nie należy się obawiać poszukiwać pomocy na zewnątrz.

`Niestety, w niektórych kulturach nie tylko toleruje się przemoc wobec kobiet, ale nawet się ją usprawiedliwia. Dlaczego chrześcijanie nie powinni godzić się na taką postawę, bez względu na to, w jakiej kulturze żyją?`