---
title:  Nieoczekiwane
date:  02/04/2019
---

`Przeczytaj Hi 1,13-19; 2,7-9. Co spotkało Hioba? W jaki sposób jego doświadczenie odzwierciedla to, co przydarza się wszystkim ludziom w taki czy inny sposób na jakimś etapie ich życia?`

Grecki filozof Heraklit z Efezu, żyjący na przełomie szóstego i piątego wieku przed Chrystusem, stwierdził, że „nie ma nic stałego, oprócz zmiany”2. Właśnie wtedy, gdy wydaje się, że wszystko idzie dobrze, zdarza się coś nieoczekiwanego. Może to być utrata pracy albo poważny uraz fizyczny, choroba grożąca przedwczesną śmiercią, pożar domu, wypadek samochodowy czy groźny upadek podczas spaceru z psem.

Oczywiście nie wszystkie zmiany muszą być negatywne. Awans zawodowy może się przełożyć na lepszą sytuację finansową. Spotkanie osoby, z którą pragniesz się związać na resztę życia, to też zmiana, którą wielu powita z radością. Tak czy inaczej, nasza codzienna rutyna może zostać nagle i niespodziewanie przerwana.

Hiob z pewnością nie spodziewał się takiego etapu w swoim życiu. Biblia opisuje go jako człowieka nienagannego i prawego, bogobojnego i stroniącego „od złego” (Hi 1,1). Wiemy, że Hiob był żonaty, miał „siedmiu synów i trzy córki” (Hi 1,2). Był także bardzo zamożny (zob. Hi 1,3). W połowie Księgi Hioba patriarcha ma już za sobą sześć dotkliwych strat: stratę majątku, pracowników, dzieci, zdrowia, wsparcia żony i pociechy przyjaciół. Jego świat wywrócił się do góry nogami, a jego życie rodzinne zostało zupełnie rozbite.

Choć to, co spotkało Hioba, wystąpiło w dość skrajnej formie, kto z nas nie doświadczył czegoś podobnie nieoczekiwanego i to w negatywnym sensie? Bywa, że życie układa się nam szczęśliwie, gdy nagle i bez ostrzeżenia wszystko się zmienia. Wtedy życie nasze i naszych bliskich zmienia się w nieodwracalny sposób.

To przecież nic nowego. Abel z pewnością nie spodziewał się, że zostanie zamordowany, a Józef nie przypuszczał, że zostanie sprzedany do niewoli i wywieziony do Egiptu. W obu przypadkach bliskie osoby okazały się zdrajcami, a losy bohaterów wywarły istotny wpływ na dzieje ich rodzin. Pismo Święte jest pełne przykładów ludzi, których życie i rodziny zostały zmienione przez to, co nieoczekiwane.

`Jak twoja wiara pomogła ci wśród trudnych doświadczeń, które nieoczekiwanie zaburzyły rytm twojego życia?`