---
title:  Wzajemne relacje
date:  04/04/2019
---

Biblia jest księgą więzi. Bóg stworzył nas do komunikowania się. Niewielu ludzi jest w stanie żyć w zupełnej izolacji. Przede wszystkim nikt z nas nie zaistniałby, gdyby nie inni. Nawet po narodzinach potrzebujemy opieki innych do pewnego wieku, gdy przynajmniej teoretycznie moglibyśmy już egzystować samodzielnie. A nawet gdybyśmy mogli od tego czasu żyć już samodzielnie, kto z nas chciałby takiej egzystencji? Większość z nas potrzebuje i pragnie towarzystwa ludzi. Choć zwierzęta, takie jak psy czy koty, mogą być wspaniałymi towarzyszami człowieka, to jednak najgłębsze i najważniejsze interakcje wpływające na nas możemy mieć tylko z innymi ludźmi. Nic dziwnego zatem, że rodzina i rodzinne więzi są tak ważne dla nas.

Ponieważ większość z nas wchodzi w interakcje z innymi ludźmi niemal każdego dnia, te wzajemne relacje wpływają na zmiany i rytm naszego życia. Działa to w dwie strony — inni ludzie przez komunikowanie się z nami wpływają na nas, a jednocześnie my wpływamy na nich. Czy sobie to uświadamiamy, czy nie (a często sobie tego nie uświadamiamy), te interakcje w obu kierunkach mogą być albo dobre, albo złe. Zatem ważne jest to, byśmy zawsze byli aktywni, tak by nasz nieuchronny wpływ na innych, a zwłaszcza naszych bliskich, był zawsze dobry.

`Przeczytaj Rz 15,7; Ef 4,2.32; 1 Tes 3,12; Jk 5,16. Co według tych wersetów powinniśmy czynić w naszych wzajemnych relacjach z ludźmi?`

Zasada jest prosta pod każdym względem. Jeśli postępujemy dobrze, uprzejmie i ze współczuciem wobec innych, to będziemy wywierać pozytywny wpływ na nich i w takim stopniu, w jakim to możliwe, będziemy zmieniać ich życie na lepsze. Jak Jezus zmienia życie ludzi w pozytywny sposób, tak i naszym przywilejem jest czynić to dla bliźnich. Musimy jednak pamiętać, że nasz wpływ działa albo ku dobru, albo ku złu, czy to zauważamy, czy nie. Nigdzie ten wpływ nie zaznacza się tak mocno jak w rodzinie.

`Przeczytaj dwa stwierdzenia Jezusa zapisane w Łk 11,34 i Mk 4,24-25. Co mówią one o znaczeniu naszych wzajemnych relacji z innymi?`