---
title:  Okresy przejściowe
date:  03/04/2019
---

Faktem jest to, iż ludzie często są niewolnikami nawyków. Przyzwyczajamy się do rytmu naszego życia, a im starsi jesteśmy, tym trudniej przychodzi nam zmienić nasze postępowanie. Owe zmiany nie przychodzą nam łatwo. Ileż żon narzeka po latach małżeństwa: — Próbowałam zmienić mojego męża, ale...

Ale Bóg umie nas zmieniać — nie tyle naszą osobowość, lecz także i nasz charakter. Tego dotyczy między innymi plan zbawienia. Bóg zmienia nas w nowych ludzi w Nim.

`Jaka zmiana zaszła w Saulu z Tarsu i jak do tego doszło? Zob. Dz 8,1.3; 9,1-22; Ga 1,15-17.`

„Gdy Saul w pełni poddał się przekonującej mocy Ducha Świętego, zrozumiał błędy popełnione w dotychczasowym życiu i uznał dalekosiężne wymagania prawa Bożego. Ten, który był pysznym faryzeuszem, ufnym w to, iż dzięki swoim dobrym uczynkom ma zagwarantowane usprawiedliwienie, teraz skłaniał się przed Bogiem w pokorze i z prostotą małego dziecka, wyznając swoją niegodność oraz powołując się na zasługi ukrzyżowanego i zmartwychwstałego Zbawiciela. Saul pragnął dostąpić pokoju i łączności z Ojcem i Synem, a w swoim gorącym pragnieniu przebaczenia i akceptacji zanosił żarliwe prośby do tronu łaski.

Modlitwy skruszonego faryzeusza nie były daremne. Myśli i uczucia jego serca zostały przekształcone przez łaskę Bożą, a jego szlachetniejsze cechy zostały doprowadzone do zgodności z wiecznymi Bożymi zamierzeniami. Chrystus ze swoją sprawiedliwością stał się dla Saula ważniejszy niż cały świat”3.

Choć historia naszego nawrócenia nie jest nawet w części tak dramatyczna jak historia Saula, to przecież każdy z nas ma swoją historię i doświadczenie tego, jak Pan działał w naszym życiu, by nas zmieniać i uczynić takimi, jakimi powinniśmy być. Owszem, proces ten może trwać długo, a czasami zaczynamy się zastanawiać, czy rzeczywiście kiedykolwiek się zmienimy. W takich chwilach dobrze jest rozmyślać o wersetach wymienionych poniżej i przyjąć je jako osobistą obietnicę.

`Przeczytaj Flp 1,6 i Rz 8,1. Jakie dwie wielkie obietnice są zawarte w tych wersetach i jak łączą się one w doświadczeniu chrześcijanina?`