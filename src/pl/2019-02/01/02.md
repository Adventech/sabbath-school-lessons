---
title:  Na początku
date:  31/03/2019
---

Biblia rozpoczyna swój opis od początku, co podkreślają jej pierwsze słowa, a właściwie jedno hebrajskie słowo przetłumaczone jako „na początku” (Rdz 1,1). Treścią 1. rozdziału Księgi Rodzaju jest oczywiście zwięzły opis przemiany ziemi, która „była pustkowiem i chaosem” (Rdz 1,2), w środowisko, które sam Bóg po sześciu dniach nazwał: „bardzo dobre” (Rdz 1,31). Krótko mówiąc, przedstawiony tutaj początek jest początkiem naszego świata.

`Przeczytaj 1. rozdział Księgi Rodzaju. Choć bardzo dużo się tam dzieje, zadaj sobie pytanie: Czy jest w tym wszystkim choćby odrobina przypadkowości lub ślepego trafu, czy raczej wszystko jest czynione w bardzo uporządkowany sposób, tak iż każde zdarzenie ma właściwy czas i właściwe miejsce? Jak twoja odpowiedź świadczy o charakterze Boga?`

Ellen G. White napisała, że „porządek jest pierwszym prawem nieba”1. Wszystko wskazuje na to, że zasada ta odnosi się także do ziemi. Choć grzech zniekształcił ten świat, to jednak w znacznym stopniu porządek, rytm i regularność nadal istnieją i odgrywają w naszym świecie ogromną rolę.

`Przeczytaj Rdz 8,22. Jak boski porządek jest ukazany w tych słowach?`

Nawet po upadku człowieka w grzech pory roku zazwyczaj przychodzą i odchodzą regularnie. Zgodnie z ruchem ciał niebieskich, to znaczy słońca i księżyca, które oddzielają dzień od nocy i są „znakami dla oznaczania pór, dni i lat” (Rdz 1,14), na ziemi występują pory roku będące częścią rytmu przyrody stworzonej przez Boga. Choć obecnie rozumiemy nasz świat tylko częściowo, Iz 66,23 wskazuje, że w nowym niebie i na nowej ziemi także będzie istniało poczucie rytmu odmierzającego upływ czasu.

`Pomyśl o tym, jak sobota z jej regularnością wpływa na nasze życie, w tym zwłaszcza życie rodzinne. Jakie szczególne korzyści płyną nie tylko z soboty, ale także z faktu, iż następuje ona z taką regularnością?`