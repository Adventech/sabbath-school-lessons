---
title:  Radości i obowiązki rodzicielstwa
date:  21/05/2019
---

`Przeczytaj 127. rozdział Księgi Psalmów. Jakie jest zasadnicze przesłanie tego krótkiego psalmu? Jakie ważne zasady możemy znaleźć tam dla siebie i naszego sposobu życia?`

Gdy chcesz ugotować swoje ulubione danie, stosujesz się do sprawdzonego przepisu. Jeśli dodasz wszystkie niezbędne składniki i wykonasz zalecane czynności, to przeważnie uzyskasz pożądany efekt. Jednak wychowywanie dzieci jest bardziej złożone niż gotowanie. Dzieci nie są identyczne, a więc nawet gdybyś robił wszystko tak samo jak w przypadku innych dzieci, efekt może się okazać inny. Oczywiste różnice tkwią w płci dzieci, kolejności ich przyjścia na świat, temperamencie i wielu innych czynnikach. Boży plan zakłada, że rodzice mają kierować dziećmi oraz uczyć je miłować Boga i być Mu posłusznymi (zob. Pwt 6,4-9; Ps 78,5-7). Bóg nakazuje rodzicom: — „Wychowuj chłopca odpowiednio do drogi, którą ma iść” (Prz 22,6).

Tak więc zadaniem rodziców jest przygotować dzieci do życia, a nie kontrolować je tak, by nigdy nie podjęły niewłaściwej decyzji.

Jeśli chcemy widzieć nasze dzieci wyrastające z bezbronnych maleństw na niezależnych, zaradnych i dojrzałych ludzi, naszym najważniejszym obowiązkiem jest zadbać, by poznały i umiłowały Jezusa Chrystusa i służyły Mu. Jako rodzice powinniśmy realizować plan duchowego rozwoju naszych dzieci wskazany w 6. rozdziale Księgi Powtórzonego Prawa. Wymienione są tam cztery ważne wymogi: Byśmy uznali Pana jako naszego Boga (zob. Pwt 6,4), byśmy miłowali Go całym sercem (zob. Pwt 6,5), byśmy cenili Jego Słowo (zob. Pwt 6,6) i byśmy przekazywali naszym dzieciom to, co wiemy o Nim (zob. Pwt 6,20-23).

W 6. rozdziale Księgi Powtórzonego Prawa podane są dwie ważne zasady. Po pierwsze zasada wpajania i opowiadania (zob. Pwt 6,7). Wpajanie oznacza bardziej formalną edukację, zaś opowiadanie odnosi się do nieformalnych pouczeń. W obu przypadkach przekazywanie biblijnej prawdy odbywa się w relacji rodzic — dziecko. Formalne nauczanie może się odbywać podczas rodzinnego nabożeństwa, gdy studiuje się Słowo Boże wraz z dziećmi. Nieformalne nauczanie jest spontaniczne w różnych sytuacjach codziennego życia, a jest jeszcze ważniejsze. Codzienne zdarzenia mogą się stać dobrymi okazjami do przekazywania biblijnej prawdy (zob. Rdz 18,19). Druga zasada to zasada przywiązywania i wypisywania (zob. Pwt 6,8-9). Duchowa prawda musi być przywiązana do naszych działań (ręka) i postaw (głowa), ale musi być także wpisana w nasze życie prywatne (odrzwia) i publiczne (bramy). Musi wypływać z naszego serca do naszej rodziny, a od naszej rodziny płynąć do świata.