---
title:  Bezdzietność
date:  19/05/2019
---

`Przeczytaj Rdz 18,11; 30,1; 1 Sm 1,1-8; Łk 1,7. Co łączy ludzi wspomnianych w tych fragmentach Pisma Świętego? Jak Bóg odpowiedział na ich pragnienia?`

Dzieci są błogosławieństwem. Jednak z jakiegoś powodu Bóg nie wszystkich błogosławi posiadaniem dzieci. Niektórzy pragną mieć własne dzieci i modlą się o to, a Bóg łaskawie wysłuchuje ich próśb, nierzadko w sposób cudowny jak w przypadku Sary. Ale inni równie żarliwie proszą Boga o dzieci, a mimo to nie jest im dane zostać rodzicami. Gdy widzą przyjaciół i znajomych dziękujących Bogu za kolejne dziecko w drodze, a potem witających owo maleństwo na świecie, coraz głębiej odczuwają ranę pustego gniazda. Nawet niewinne pytanie o dzieci jest dla nich bolesnym przypomnieniem, że są wykluczeni z grona tych, którzy mogą z dumą i radością nazywać się rodzicami.

Ci, którzy doświadczyli czegoś takiego, powinni pamiętać, że Bóg rozumie ich smutek. Psalmista napisał o Bogu: „Tyś policzył dni mojej tułaczki, zebrałeś łzy moje w bukłak swój. Czyż nie są zapisane w księdze twojej?” (Ps 56,9). Choć wydaje się, że Bóg milczy, to jednak „jak się lituje ojciec nad dziećmi, tak się lituje Pan nad tymi, którzy się go boją” (Ps 103,13).

Są też tacy ludzie, którzy z różnych powodów świadomie rezygnują z posiadania dzieci. Można zrozumieć, że w naszym świecie pełnym cierpienia, zła i niebezpieczeństw niektórzy nie są w stanie zdecydować się na powołanie do istnienia dzieci. Są również i tacy, którzy zamiast mieć własne biologiczne dzieci, wolą adoptować dzieci pozbawione rodziców, dając im szansę lepszego życia i rozwoju.

Nasz świat jest skomplikowany i spotkamy w nim różnego rodzaju ludzi w różnych sytuacjach, którzy albo chcą, albo nie chcą mieć dzieci. W jakiejkolwiek sytuacji sami się znajdujemy w kwestii posiadania dzieci, możemy być pewni, że Bóg nas miłuje i pragnie dla nas wszystkiego, co najlepsze. Jednocześnie pamiętajmy, że powinniśmy być wrażliwi i delikatni wobec wszystkich ludzi — zarówno tych, którzy mają dzieci, jak i tych, którzy ich nie mają.

`Jezus nie ożenił się i nie miał dzieci. Jaka lekcja dla nas wynika z tego faktu?`