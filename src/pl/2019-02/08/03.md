---
title:  Rodzice wychowujący dzieci w pojedynkę
date:  20/05/2019
---

Zjawiskiem nasilającym się we współczesnym świecie są rodziny, w których jest tylko jeden rodzic — najczęściej kobieta samotnie wychowująca dzieci.

Często o takich samotnych matkach myśli się jako o osobach, które urodziły dzieci poza małżeństwem. Jednak nie zawsze tak jest. Hagar została nakłoniona do urodzenia dziecka Abrahamowi, a potem zmuszona do opuszczenia domu wraz z dzieckiem (zob. Rdz 16,3-4; 21,17). Batszeba zaszła w ciążę wskutek uwiedzenia przez człowieka mającego władzę (zob. 2 Sm 11,4-5). Eliasz został wysłany do Sarepty, by pomóc samotnej matce, która była wdową (zob. 1 Krl 17,9). Gdy Jezus rozpoczynał swoją służbę, Józef, Jego przybrany ojciec, już nie żył, a Maria była wdową. „Śmierć rozłączyła ją z Józefem, który dzielił z nią świadomość tajemnicy narodzenia Jezusa. Teraz nie miała nikogo, z kim mogłaby podzielić się swymi nadziejami i obawami. Dwa ostatnie miesiące były wypełnione troskami”22.

Rola samotnego rodzica jest chyba jedną z najtrudniejszych w życiu. Wielu ludzi, którzy znaleźli się w takiej sytuacji, doświadcza poważnych trudności (w tym finansowych), problemów z drugim rodzicem czy wygospodarowaniem czasu dla siebie i dla Boga. Wielu z nich zastanawia się, czy jeszcze kiedykolwiek ktoś ich pokocha.

`Jakie obietnice dla wszystkich ludzi, w tym dla samotnych rodziców, są zawarte w następujących wersetach: Jr 31,25; Mt 11,28; Jr 29,11; 32,27; Prz 3,5-6; Iz 43,1-2?`

Jako Kościół jesteśmy zobowiązani do pomagania samotnym rodzicom. Jakub napisał: „Czystą i nieskalaną pobożnością przed Bogiem i Ojcem jest to: nieść pomoc sierotom i wdowom w ich niedoli i zachowywać siebie nie splamionym przez świat” (Jk 1,27). Można do tego dodać: …oraz pomagać samotnym rodzicom w ich problemach. Oferowana pomoc niekoniecznie musi być pomocą finansową. Możemy dać im czas na odpoczynek, zabierając ich dzieci na jakiś okres, tak by samotni rodzice mogli załatwić różne pilne sprawy, odpocząć, spokojnie pomodlić się i w ciszy postudiować Słowo Boże. Możemy okazywać pomoc jako nauczyciele i doradcy ich dzieci albo wesprzeć w drobnych naprawach w domu czy uporządkowaniu otoczenia domu. Możemy być Bożymi rękami na wiele sposobów, pomagając takim samotnym rodzicom.

`Nie wdając się w roztrząsanie tego, jak samotni rodzice znaleźli się w takiej sytuacji, co możesz robić, by wspierać ich i pomagać im?`