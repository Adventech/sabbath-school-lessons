---
title:  Walka o marnotrawne dziecko
date:  23/05/2019
---

`Przeczytaj Prz 22,6. Jak rozumiesz ten werset? Czy jest on gwarancją, obietnicą, czy jedynie szansą i dużym prawdopodobieństwem?`

Czasami jako rodzic robisz wszystko, co potrzeba — spędzasz czas z dziećmi, nauczając je właściwych rzeczy, żyjesz zgodnie z wolą Bożą, posyłasz dzieci do dobrej szkoły, regularnie uczęszczasz do zboru, angażujesz się wraz z dziećmi w misję Kościoła, a mimo to one porzucają wiarę, w której zostały wychowane. Cierpienie jest ogromne, a troska o ich zbawienie spędza ci sen z oczu. Niekoniecznie jednak jest to efekt rodzicielskich błędów. Dzieci są niezależnymi ludźmi i ostatecznie to one same są odpowiedzialne przed Bogiem za swoje decyzje i czyny.

Niektórzy traktują słowa: a nie zejdzie z niej nawet w starości, jak obietnicę czy gwarancję, iż właściwe wychowanie zawsze przyniesie pozytywny efekt w postaci przyjęcia zbawienia przez dzieci. Ale Księga Przysłów zawiera raczej zasady, a nie zawsze bezwarunkowe obietnice. Z tego wersetu możemy wywieść zapewnienie, że lekcje wpojone dzieciom pozostaną z nimi do końca ich życia. Jednak każde dziecko osiąga wiek, w którym albo przyjmuje dziedzictwo rodziców, albo je odrzuca. Ci rodzicie, którzy starannie zadbali o to, by ich dzieci zostały wychowane w pobożności, mają zapewnienie, że to, czego je nauczyli, pozostanie z nimi na zawsze, a nawet jeśli odejdą one od Boga, ziarno zasiane w ich sercach będzie rodzić w nich tęsknotę za duchowym domem. Bycie dobrym rodzicem to nasz wybór, ale kierunek, jaki obiorą nasze dzieci, to ich wybór.

Co powinien zrobić rodzic, gdy jego dziecko schodzi na manowce? Polecaj swoje dzieci Bogu w gorliwej modlitwie. Jeśli ktokolwiek rozumie twój ból, to z pewnością Bóg, którego dzieci miliardami odwracają się od Niego, Doskonałego Rodzica. Możesz wspierać swoich marnotrawnych potomków miłością i modlitwą, będąc gotowym stać przy nich i zmagać się za nich z Bogiem.

Nie wstydź się prosić o wsparcie i modlitwę oraz nie obwiniaj się i nie skupiaj całej uwagi na marnotrawnym dziecku, zapominając o reszcie rodziny. Bycie rodzicem marnotrawnego dziecka może doprowadzić do podziału w rodzinie, więc stwórz zjednoczony front ze współmałżonkiem i wyznaczaj wyraźne granice swojemu dziecku. Pamiętaj, że Bóg miłuje twoje dziecko bardziej, niż możesz to pojąć, więc oczekuj lepszej przyszłości i pogódź się z tym, że twoje dziecko jest dziełem Bożym w fazie tworzenia.

`W takich sytuacjach rzeczą naturalną jest obwinianie siebie. Nawet jeśli popełniłeś kiedyś jakieś błędy, dlaczego teraz lepiej skupić uwagę na przyszłości i obietnicach Bożych? Zob. Flp 3,13.`