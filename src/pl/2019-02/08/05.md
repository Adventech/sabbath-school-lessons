---
title:  Rodzicielstwo jako czynienie dzieci uczniami Jezusa
date:  22/05/2019
---

`Przeczytaj Rdz 18,18-19 i 1 Sm 3,10-14. Porównaj tych dwóch ojców. Jakie były efekty ich stylów wychowywania dzieci?`

Rodzice mają obowiązek uczynić swoje dzieci uczniami Jezusa, tak by przyjęły Go jako swego Zbawiciela i Pana. Są rodzice, którzy wierzą, że właściwym sposobem nauczania i dyscyplinowania dzieci jest stosowanie kar fizycznych — im więcej, tym lepiej (zob. Prz 22,15; 23,13; 29,15). Wersety takie jak te są nadużywane jako usprawiedliwienie dla przemocy wobec dzieci i zmuszania ich do zupełnego podporządkowania się, ale najczęściej prowadzą jedynie do buntu przeciwko rodzicom i Bogu.

Biblia uczy rodziców, by kierowali dziećmi dobrocią (zob. Ef 6,4; Kol 3,21) i uczyli je w sprawiedliwości (zob. Ps 78,5; Prz 22,6; Iz 38,19; Jl 1,3). Jako rodzice mamy dbać o zaspokojenie potrzeb naszych dzieci (zob. 2 Kor 12,14) i dawać im dobry przykład do naśladowania (zob. Rdz 18,19; Wj 13,8; Tt 2,2). Nakazano nam dobrze prowadzić nasze rodziny (zob. 1 Tm 3,4-5.12) i wychowywać nasze dzieci (zob. Prz 29,15.17), a jednocześnie odzwierciedlać miłość Bożą (zob. Iz 66,13; Ps 103,13; Łk 11,11).

Biblia ukazuje także historie rodzicielskich niepowodzeń. Izaak i Rebeka faworyzowali swoich synów — Ezawa i Jakuba (zob. Rdz 25,28), a Jakub podobnie faworyzował Józefa (zob. Rdz 37,3). Heli, choć był religijnym przywódcą, zaniedbał się w karceniu swoich synów (zob. 1 Sm 3,10-14). Samuel, także wychowywany przez Heliego, okazał się nieskutecznym wychowawcą własnych dzieci (zob. 1 Sm 8,1-6). Dawid, dopuszczając się cudzołóstwa i morderstwa, pociągnął w jakiś sposób w złym kierunku swoich synów tym niewłaściwym przykładem. Król Manasses ofiarował swoje dzieci demonom (zob. 2 Krl 21,1-9), podobnie jak król Achaz (zob. 2 Krl 16,2-4).

Na szczęście znajdujemy też w Piśmie Świętym przykłady dobrego wychowania dzieci. Mordochaj był dobrym przybranym ojcem Hadassy, późniejszej królowej Estery (zob. Est 2,7), a Hiob regularnie modlił się za swoje dzieci (zob. Hi 1,4-5). Te wszystkie przykłady — złe i dobre — są dla nas lekcją, jak wychowywać dzieci.

`Czego możemy się nauczyć z podanych w Biblii przykładów wychowywania dzieci? W jaki sposób możemy wykorzystać biblijne zasady rodzicielstwa w naszych relacjach z innymi ludźmi, nie tylko naszymi dziećmi?`