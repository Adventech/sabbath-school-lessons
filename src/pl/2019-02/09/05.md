---
title:  Utrata wolności
date:  29/05/2019
---

Tylko Bóg wie, ile milionów, a nawet miliardów, ludzi zmaga się z jakiegoś rodzaju nałogiem. Do dziś uczeni nie wiedzą dokładnie, co powoduje uzależnienie, choć w niektórych przypadkach potrafią określić, w jakich obszarach mózgu pewne pożądliwości i pragnienia powodują zmiany.

Niestety, nawet zlokalizowanie zmian spowodowanych przez nałogi nie pomaga się od nich uwolnić.

Nałogi są obciążeniem nie tylko dla osób uzależnionych. Także członkowie rodziny — rodzice, współmałżonek, dzieci — cierpią w wielkim stopniu, gdy członek rodziny znalazł się w mocy nałogu i nie może się od niego uwolnić.

Narkotyki, alkohol, tytoń, hazard, pornografia, seks, a nawet jedzenie stają się nałogiem wskutek nawykowego i nasilającego się nadużywania. Osoba uzależniona nie jest w stanie porzucić nałogu, nawet jeśli wie, że nałóg ten ją niszczy. Choć ma wolność wyboru, staje się niewolnikiem nałogu, a więc traci wolność. Piotr w prosty sposób wyjaśnia, czym jest nałóg i jakie powoduje skutki: „Obiecując im wolność, chociaż sami są niewolnikami zguby; czemu bowiem ktoś ulega, tego niewolnikiem się staje” (2 P 2,19).

`Co może prowadzić ludzi do nałogu? Zob. Łk 16,13; Rz 6,16; Jk 1,13-15; 1 J 2,16.`

Grzech i nałóg to niekoniecznie to samo. Można popełnić grzech, który nie jest nałogiem, ale często może się on przerodzić w nałóg. O ileż lepiej dzięki mocy Bożej przestać grzeszyć, zanim grzech stanie się nałogiem! Jedynym trwałym rozwiązaniem problemu grzechu i nałogów jest przyjęcie nowego serca. „A ci, którzy należą do Chrystusa Jezusa, ukrzyżowali ciało swoje wraz z namiętnościami i żądzami” (Ga 5,24). Paweł wyjaśnia w Liście do Rzymian, co to znaczy umrzeć dla grzesznej i skłonnej do nałogów natury, aby żyć dla Chrystusa (zob. Rz 6,8-13), a następne dodaje: „Obleczcie się w Pana Jezusa Chrystusa i nie czyńcie starania o ciało, by zaspokajać pożądliwości” (Rz 13,14).

`Kto z nas nie zna osobiście zmagań z nałogiem, czy to własnym, czy bliskiej osoby? Jak możesz pomagać ludziom uświadamiać sobie, że nie jest przyznaniem się do duchowej porażki, jeśli jako chrześcijanie przyznajemy, że potrzebujemy profesjonalnej pomocy?`