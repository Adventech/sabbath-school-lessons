---
title:  Utrata zaufania (cz. I)
date:  27/05/2019
---

Wszyscy jesteśmy grzesznymi i dysfunkcyjnymi ludźmi i czasami okazujemy się niegodni zaufania pokładanego w nas przez innych. Z drugiej strony, kto z nas nie doświadczył, co znaczy zawieść się w swoim zaufaniu do innych? Jakkolwiek zawiedzione zaufanie zawsze boli, to jednak boli najbardziej wtedy, gdy zawodzimy się na kimś z bliskich.

Czasami wydaje się, że łatwiej jest spalić za sobą mosty i gdzieś uciec, gdy dochodzimy do wniosku, że nadszarpnięte relacje nie są warte odbudowywania. Oczywiście sytuacja jeszcze bardziej komplikuje się, gdy chodzi o członka rodziny, na przykład współmałżonka. Można nawet powiedzieć, że jednym z celów małżeństwa jest nauczenie nas, jak odbudowywać zawiedzione zaufanie.

`Jak można odzyskać zarówno zaufanie, jak i ukształtować na nowo dobre stosunki, gdy zaufanie w tych wzajemnych relacjach zostało zawiedzione? Zob. 1 P 5,6-7; 1 J 4,18; Jk 5,16; Mt 6,14-15.`

Odbudowanie zawiedzionego zaufania jest jak podróż — wymaga stopniowego podążania do celu, krok po kroku. Podróż ta zaczyna się od szczerego wyznania urazów i powiedzenia prawdy, zarówno ze strony osoby urażonej, jak i winowajcy.

Gdy powodem rozłamu w związku małżeńskim jest cudzołóstwo, uzdrowienie jest możliwe jedynie wtedy, gdy winowajca przyzna się do winy. W ramach procesu uzdrowienia wyznaniu winy musi towarzyszyć zupełna otwartość ze strony tego, kto dopuścił się zdrady. Nic nie może pozostać ukryte, bo gdy wyjdzie na jaw (a najczęściej wychodzi), zniszczy zaufanie z mozołem odbudowywane. A gdy zaufanie zostanie zawiedzione po raz drugi, uzdrowienie jest znacznie trudniejsze niż za pierwszym razem.

Odbudowanie zaufania wymaga czasu i cierpliwości. Im większy uraz, tym więcej czasu trzeba, by naprawić to, co zostało popsute. Przyjmij fakt, że czasami będziesz się czuł, jakbyś robił dwa kroki naprzód i trzy kroki wstecz. Jednego dnia będzie się wydawać, że jest nadzieja na lepsze jutro, a następnego dnia będziesz miał ochotę gdzieś uciec. Jednak wielu ludzi odbudowało zerwane więzi i wypracowało głębsze, bliższe i bardziej satysfakcjonujące więzi małżeńskie.

`Jak zasady uzdrowienia osłabionego małżeństwa można wykorzystać w innych relacjach, w których doszło do utraty zaufania? Z drugiej strony, w jakich sytuacjach można okazać przebaczenie, ale odbudowanie zaufania nie jest możliwe ani nie powinno być podejmowane?`