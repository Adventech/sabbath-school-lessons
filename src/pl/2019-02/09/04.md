---
title:  Utrata zaufania (cz. II)
date:  28/05/2019
---

Inną przyczyną utraty zaufania jest przemoc w rodzinie. Choć wydaje się to nieprawdopodobne, okazuje się, że dom rodzinny jest miejscem, gdzie najczęściej dochodzi do przemocy. Przemoc domowa dotyka różnego rodzaju rodzin, w tym także rodzin chrześcijańskich. Przemoc może być różnego rodzaju — słowna, fizyczna, emocjonalna, seksualna oraz polegająca na aktywnym i biernym zaniedbywaniu. Może być popełniana przez jednego lub więcej członków rodziny przeciwko innemu członkowi rodziny.

**Biblia ukazuje przykłady przemocy w rodzinie, także wśród ludu Bożego. Co myślisz i czujesz, czytając wymienione poniżej wersety? Dlaczego te przypadki zostały uwiecznione w Piśmie Świętym?**

`Rdz 37,17-28`

`2 Sm 13,1-22`

`2 Krl 16,3; 17,17; 21,6`

Przemoc jest świadomym wyborem osoby mającej władzę nad inną osobą. Nie można jej wyjaśnić ani usprawiedliwić alkoholizmem, stresem, pragnieniem zaspokojenia popędu seksualnego, brakiem panowania nad gniewem czy jakimkolwiek zachowaniem ofiary. Ofiary nie są odpowiedzialne za to, że stosuje się wobec nich przemoc. Ci, którzy się jej dopuszczają, wypaczają miłość, bo „miłość bliźniemu złego nie wyrządza” (Rz 13,10). Profesjonalna pomoc może doprowadzić do zmiany zachowania osoby dopuszczającej się przemocy, ale jedynie wtedy, gdy osoba ta bierze odpowiedzialność za swoje zachowanie i przyjmuje taką pomoc. Dla tych, którzy otwierają się na Jego obecność, Bóg może dokonać bardzo dużo. On może pomóc osobie dopuszczającej się przemocy zaprzestać czynienia tego, może pomóc wyrazić skruchę z powodu złych postaw i zachowań, może pomóc dokonać zadośćuczynienia w miarę możliwości oraz może pomóc przyjąć cechy miłości agape, by uzdrowić serce i pokochać innych (por. Ef 3,20).

`Spróbuj wczuć się w sytuację kogoś, kto jest zniszczony psychicznie jako ofiara przemocy. Jakie słowa akceptacji, pocieszenia i nadziei chciałbyś wtedy usłyszeć? Dlaczego ważne jest to, by zapewnić bezpieczeństwo i troskliwą akceptację, zamiast oferować dobre rady, jak lepiej żyć z osobą dopuszczającą się przemocy?`