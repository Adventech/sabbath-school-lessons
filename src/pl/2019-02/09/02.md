---
title:  Utrata zdrowia
date:  26/05/2019
---

Tysiące lat dzielą nas od drzewa życia rosnącego w Edenie, a odczuwamy to szczególnie, gdy brakuje nam fizycznego zdrowia. Prędzej czy później, jeśli nie umrzemy nagłą śmiercią w młodym wieku, wszyscy dotkliwie doświadczymy rzeczywistości utraty zdrowia.

Choć utrata zdrowia zawsze jest boleśnie odczuwalna, to jednak najbardziej dotyka nas wtedy, gdy spotyka nie nas samych, ale naszych bliskich. Kto z rodziców, opiekując się swoim chorym dzieckiem, nie wolałby sam zachorować, byleby ono było zdrowe? Niestety, nie mamy takiego wyboru.

`Co łączy poniższe fragmenty Nowego Testamentu? Zob. Mk 5,22-24.35-43; Mt 15,22-28; Łk 4,38-39; J 4,46-54.`

W każdym z tych przypadków — i niewątpliwie w wielu innych — to członek danej rodziny prosił Jezusa o pomoc dla kogoś ze swoich bliskich.

Bezsprzecznie uznajemy, iż cierpimy dlatego, że żyjemy w upadłym świecie. Gdy grzech pojawił się na świecie, nie tylko sprowadził na nas śmierć, ale także różne dolegliwości, cierpienia i choroby. Wobec chronicznej czy śmiertelnej choroby doświadczamy wstrząsu, gniewu, rozpaczy i chcemy krzyczeć: — „Boże mój, Boże mój, czemuś mnie opuścił...? Czemuś tak daleki od wybawienia mego, od słów krzyku mojego?” (Ps 22,2).

Podobnie jak Dawid dobrze czynimy, gdy nasze pytania, gniew i ból powierzamy Bogu.

Pod wieloma względami choroby i cierpienia pozostaną tajemnicą, aż śmierć zostanie w końcu pokonana podczas powtórnego przyjścia Jezusa. Jednocześnie Słowo Boże podaje nam ważne prawdy. Gdy Hiob cierpiał niewymownie, doświadczał głębokiej bliskości z Bogiem. Powiedział wtedy: — „Tylko ze słyszenia wiedziałem o tobie, lecz teraz moje oko ujrzało cię” (Hi 42,5).

Paweł cierpiał na przewlekłą chorobę, a to, jak ją znosił, świadczy, że cierpienie może przygotowywać nas do pocieszania innych, dawać nam współczucie dla cierpiących i uzdalniać do efektywniejszej służby (zob. 2 Kor 1,3-5) pod warunkiem, że nie pozwolimy, by owo cierpienie nas złamało.

`Na jakich obietnicach Bożych możemy polegać, gdy cierpimy my sami lub gdy cierpią nasi bliscy? Dlaczego w takim czasie realność cierpienia naszego Pana, Jezusa, na krzyżu jest dla nas tak ważna? Jak ukrzyżowanie Jezusa uczy nas o niezawodnej Bożej miłości także wtedy, gdy choroba dotyka naszą rodzinę?`