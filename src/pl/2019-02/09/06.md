---
title:  Utrata życia
date:  30/05/2019
---

Jako ludzie uświadamiamy sobie realność śmierci. Czytamy o niej, widzimy ją i codziennie zbliżamy się do niej osobiście.

`Przeczytaj 1 Kor 15,26. Jak opisana została śmierć i dlaczego w ten sposób?`

Kto z tych, którzy utracili ukochaną osobę, nie doświadczył tego, jak wielkim wrogiem jest śmierć? Z drugiej strony śmierć ma swoją dobrą stronę. Jeśli ktoś umiera w Panu, to dla niego następną chwilą, jakiej będzie świadomy po śmierci, będzie moment zmartwychwstania do nieśmiertelnego życia. „Dla wierzącego śmierć jest sprawą pozbawioną większego znaczenia. (...). Dla chrześcijanina śmierć jest tylko snem, chwilą ciszy i ciemności. Życie jest ukryte z Chrystusem w Bogu i »gdy się Chrystus, który jest życiem naszym, okaże, wtedy się i wy okażecie razem z nim w chwale« (Kol 3,4)”25.

To żyjący przyjaciele i członkowie rodziny doświadczają prawdziwego bólu i żalu po śmierci bliskiej osoby. W gruncie rzeczy ten żal jest zupełnie naturalną i normalną reakcją na utratę drogiej nam osoby. Gdy zostajemy pozbawieni obecności kogoś, kogo kochamy, zupełnie normalne jest to, że doświadczamy emocjonalnego cierpienia.

Proces żałoby nie jest jednakowy u wszystkich, ale zazwyczaj większość ludzi przechodzi przez kilka etapów. Pierwszą i najczęstszą reakcją na śmierć ukochanej osoby jest wstrząs i zaprzeczenie, nawet jeśli śmierć była spodziewana. Wstrząs jest emocjonalną obroną przed nagłym przytłoczeniem utratą bliskiej osoby i może trwać od dwóch do trzech miesięcy. Następnie przychodzi okres ciągłego myślenia o zmarłej osobie i mówienia o niej nawet w zwykłych codziennych rozmowach. Często rozmowy takie schodzą na temat poczucia straty. Okres ten może trwać od sześciu miesięcy do roku.

Okres rozpaczy i przygnębienia jest długim etapem żałoby, chyba najbardziej bolesnym i przeciągającym się. W tym okresie dociera do człowieka realizm utraty bliskiej osoby. Pojawiają się także gniew, poczucie winy, rozżalenie, smutek i niepokój. Celem żałoby nie jest wyeliminowanie bólu czy pamięci o utracie bliskiego człowieka. W ostatnim etapie uzdrowienia żałobnik zaczyna przejawiać na nowo zainteresowanie codziennymi sprawami i funkcjonować normalnie z dnia na dzień.

`Jakie pocieszające myśli znajdujesz w poniższych fragmentach Nowego Testamentu? Zob. Rz 8,31-39; Ap 21,4; 1 Kor 15,52-57.`