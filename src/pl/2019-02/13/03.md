---
title:  Ponowne połączenie się rodziny
date:  24/06/2019
---

Wprowadzenie kultu Baala w Izraelu przez Izebel, sydońską księżniczkę poślubioną przez Achaba, przyspieszyło upadek moralny narodu. Boże nauki wywyższające małżeństwo, rodzinę i chroniące seksualność zostały wyparte przez kazirodztwo, prostytucję i inne seksualne zboczenia. Na tę arenę konfliktu religijnego wkroczył Eliasz, którego samo imię — Jahwe jest moim Bogiem — było potępieniem kultu Baala.

`Jakie doświadczenie Eliasza łączy jego osobę z odrzuceniem pogańskich nauk i ożywieniem życia rodzinnego? Zob. 1 Krl 16,29-17,24; por. Łk 4,25-26.`

Eliasz stał się sławny po tym, jak ogłosił klęskę suszy, która dotknęła kraj. Bóg dał mu schronienie w najmniej spodziewanym miejscu — w domu wdowy mieszkającej w sydońskim miasteczku Sarepta, czyli w ojczyźnie królowej Izebel! Na początku Eliasz poddał wdowę surowej próbie, prosząc ją, by ostatnią garścią mąki i resztką oliwy nakarmiła jego, a nie swojego syna, a potem zaufała, że Bóg zatroszczy się o nich. Jej wiara stała się legendarna. Sam Jezus po wiekach pochwalił ją i wskazał jako wzór do naśladowania (zob. Łk 4,26). Gdy później mąka i oliwa nie wyczerpywały się przez wiele dni, kobieta zrozumiała, że to Jahwe opiekuje się nimi. Wtedy jej syn nagle zachorował i zmarł. W swoim żalu kobieta czyniła wyrzuty Eliaszowi i zgodnie z religią, w której się wychowała, uznała, że śmierć jej dziecka musiała być ofiarą za jej grzechy (zob. 1 Krl 17,18; por. Jr 19,5; Mi 6,7).

`Jaki wpływ na duchowe doświadczenie wdowy z Sarepty wywarło zmartwychwstanie jej syna? Zob. 1 Krl 17,24. Czego możemy się nauczyć z jej słów?`

Reakcja matki świadczy o tym, jaki efekt wywarło przesłanie Eliasza. Wiara w Boga i Jego Słowo rodzi się w sercu człowieka, gdy dzięki mocy Bożej życie jest przywracane i rodzina zostaje ponownie zjednoczona. Wielu ludzi przyznaje rację głoszonym zasadom wiary, ale jednocześnie ci sami ludzie są letni w swoim duchowym doświadczeniu. Jednak gdy prawd Słowa Pańskiego doświadcza się osobiście w kontekście ożywienia i odrodzenia rodzinnych więzi, przekonanie co do prawdziwości zasad Bożych z mocą ogarnia serce.

`Na jakie spotkanie rodzinne nadal czekasz? Jakich Bożych obietnic się trzymasz i jaką nadzieję dają ci one na taki ponowny powrót kogoś na łono rodziny?`