---
title:  Nawrócenie serc przy ołtarzu
date:  25/06/2019
---

`Przeczytaj 1 Krl 18,20-45. Opisz własnymi słowami to wydarzenie. Choć ówczesny kontekst jest zupełnie inny od naszego, w którym my żyjemy, jak zasady ukazane w tym wydarzeniu odnoszą się dzisiaj do życia rodzinnego?`

Na górze Karmel prorok Eliasz pragnął, by wśród Izraelitów dokonało się odnowienie przymierza oraz nawrócenie ku wierze ojców, które przyniosłoby uzdrowienie w ich osobistym życiu, a także życiu rodzin i kraju.

Pora składania wieczornej ofiary. Gdy pogańskim kapłanom nie udało się złożyć ofiary zgodnie z ustalonymi zasadami, przyszła kolej na Eliasza. Prorok celowo wybrał tę porę dnia. Ta pora dnia zwracała uwagę na Boży plan odkupienia ukazany w świątynnej służbie (por. Wj 29,41). Wezwanie: „Przystąpcie do mnie” (1 Krl 18,30), przypomina nam o tym, jak Zbawiciel zapraszał grzeszników do siebie (por. Mt 11,28). Rodzice bolejący nad błądzącym dzieckiem mogą być pewni, że Bóg miłuje je tak samo, jak miłował błądzących Izraelitów. Bóg działa nieustannie, by pociągać zbłąkanych do siebie.

Zwrócenie przez Eliasza uwagi na ołtarz Jahwe znajduje odpowiednik w naszych czasach, gdy wywyższa się w naszych rodzinach Jezusa i Jego łaskę. Rodzinne nabożeństwa są okazją do zwracania się do Niego w modlitwie, mówienia o Nim, przyjmowania na nowo Jego daru zbawienia oraz kierowania serc ku istocie Jego nauki.

Reakcja, jakiej domagał się Eliasz, miała oznaczać, że Bóg przyjął swój lud na nowo. W 1 Krl 18,37 czytamy słowa Eliasza skierowane do Boga w modlitwie: — „Odezwij się, Panie, odpowiedz mi, a niech ten lud pozna, że Ty, Panie, jesteś Bogiem prawdziwym i że Ty odmienisz ich serca”.

Nie jesteśmy w stanie o własnych siłach zwrócić naszych serc do Boga — możemy jedynie odpowiedzieć na Jego łaskę, którą On oferuje nam darmo.

Pożerający ogień spadł nie na winowajców, ale na ofiarę wskazującą na Jezusa, który został uczyniony „grzechem (...), abyśmy w nim stali się sprawiedliwością Bożą” (2 Kor 5,21). Wówczas to wyznanie wiary i uwielbienie dla Boga pojawiły się na ustach ludu. Ponieważ fałszywi prorocy nie odpowiedzieli na wezwanie Boga do opamiętania, zostali zgładzeni. Po niedługim czasie ożywczy deszcz spadł na ziemię.

`W jakim stanie jest twój rodzinny duchowy ołtarz? W jaki sposób możesz odbudować ów duchowy ołtarz w swojej rodzinie, jeśli rzeczywiście wymaga on tego?`