---
title:  Nawrócenie serc nad Jordanem
date:  26/06/2019
---

Obok przepowiedni Gabriela (zob. Łk 1,17) i potwierdzenia Jezusa o Janie Chrzcicielu jako przepowiedzianym Eliaszu (zob. Mt 11,14; 17,12-13) także autorzy ewangelii potwierdzają, że Jan Chrzciciel rzeczywiście był posłańcem, który miał przygotować drogę Panu (zob. Mt 11,10; Mk 1,2; Łk 7,27; por. Ml 3,1).

`Zwróć uwagę na zasadniczą cechę przesłania Jana Chrzciciela. W jakim sensie jego przesłanie dotyczyło nawrócenia serc? Zob. Mt 3,2.8; 14,4; Mk 1,4; Łk 3,3.8-9.11.13-14.`

Jak rolnik rozorujący twardą glebę, by przygotować ją na przyjęcie ziarna, tak Jan Chrzciciel potępiał grzech i wzywał grzeszników do skruchy. Ludzka natura jest taka, iż bez rachunku sumienia i bez uświadomienia sobie prawdziwego stanu nie odczuwa potrzeby czegoś lepszego. Przesłanie Jana Chrzciciela kierowało ludzi ku świętości Bożych wymagań i potrzebie doskonałej Bożej sprawiedliwości. Autentyczna skrucha zawsze jest naznaczona pokorą i oczekiwaniem pomocy od Boga w celu zmiany postępowania. Obnażając płytką i egocentryczną obłudę tych, którzy uważali się za dzieci Abrahama, Jan Chrzciciel usiłował ukazać im głębsze znaczenie wiary ich ojców.

`W jaki sposób przesłanie Jana Chrzciciela przygotowało drogę dla Jezusa? Zob. J 1,35-37; 3,27-30.`

Janowi Chrzcicielowi wskazano, że Jezus jest Barankiem Bożym. Gdy przedstawił Jezusa w ten sposób (zob. J 1,29.36), dosłownie zwrócił ludzi ku Panu. Andrzej i Jan, którzy byli uczniami Jana Chrzciciela, opuścili go wówczas i zostali uczniami Jezusa. Przesłanie Eliasza nie tylko wskazuje potrzebę skruchy, ale także potrzebę przyjęcia Tego, który zbawia od grzechu, a także rodzi entuzjazm dla swojej sprawy i prowadzi ludzi do siebie.

`Gdyby Jan Chrzciciel przybył do twojego domu, co powiedziałby tobie i twoim bliskim?`