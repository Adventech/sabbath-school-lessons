---
title:  Przygotowanie do małżeństwa
date:  15/04/2019
---

Jedną z największych zmian w życiu człowieka jest zawarcie małżeństwa.

Oczywiście nie wszyscy wstępują w związek małżeński. Sam Jezus, nasz Największy Wzór, nigdy się nie ożenił, podobnie jak wiele innych osób wymienionych w Biblii.

Niemniej jednak większość ludzi zawiera związek małżeński, a zatem Biblia ma bardzo dożo do powiedzenia o małżeństwie, które jest jedną z największych zmian w życiu.

Pierwszą społeczną instytucją wymienioną w Biblii jest małżeństwo. Dla Boga małżeństwo jest tak ważne, iż słowa wypowiedziane przez Niego do Adama i Ewy w Edenie o ich małżeństwie zostały zacytowane jeszcze w trzech innych miejscach w Piśmie Świętym: — „Dlatego opuści mąż ojca swego i matkę swoją i złączy się z żoną swoją, i staną się jednym ciałem” (Rdz 2,24; zob. także Mt 19,5; Mk 10,7; Ef 5,31).

Wersety te mówią nam, że gdy ludzie się pobierają, to związek ten jest najważniejszym związkiem w ich życiu — ważniejszym niż ich więź z rodzicami. Jednym z powodów, dla których małżeństwo jednego mężczyzny z jedną kobietą jest tak ważne dla Boga, jest to, iż stanowi ono symbol więzi między Synem Bożym, Jezusem Chrystusem, a Kościołem, Jego oblubienicą (zob. Ef 5,32).

Gdy podejmujemy się budowy domu, musimy starannie ją zaplanować i obliczyć koszt tego przedsięwzięcia (zob. Łk 14,28-30). O ileż bardziej powinniśmy to uczynić, gdy zakładamy rodzinę! Dom można zbudować z cegieł i zaprawy, drewna i stali, kabli, rur i szkła, ale rodzinę buduje się nie tylko z materii.

`Jakie główne cechy charakteru są ważne we wszystkich etapach życia, a szczególnie dla tych, którzy przygotowują się do małżeństwa? Zob. 1 Kor 13,4-8; Ga 5,22-23.`

Przygotowanie do małżeństwa każdy musi rozpocząć osobiście i indywidualnie. Musimy realistycznie przyjrzeć się naszemu przyszłemu współmałżonkowi, by dowiedzieć się, czy będziemy się dobrze wzajemnie uzupełniać. Czy osoba ta jest pracowita? (Zob. Prz 24,30-34). Czy ma dobre usposobienie? (Zob. Prz 22,24). Czy podziela moje poglądy religijne? (Zob. 2 Kor 6,14-15). Jak postrzegają ją nasi bliscy i przyjaciele? (Zob. Prz 11,14). Czy w kontaktach z tą osobą polegamy na wierze, czy tylko na uczuciach? (Zob. Prz 3,5-6). Odpowiedzi na te pytania mogą zadecydować o tym, czy czeka nas szczęście, czy raczej smutek i problemy.

`Pomyśl o dobrych małżeństwach, które znasz. Jakie zasady dostrzegasz w ich życiu i jak możesz je zastosować także w innego rodzaju więziach?`