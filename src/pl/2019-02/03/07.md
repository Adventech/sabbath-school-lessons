---
title:  Do dalszego studium
date:  19/04/2019
---

Gdy czytamy historię wędrówki starożytnych Izraelitów po pustyni, widzimy szereg błędów, jakie popełnili, stanąwszy w obliczu wielkich zmian, i to pomimo zdumiewającego objawienia miłości i mocy Boga. Zanim Izraelici w końcu mieli wkroczyć do Ziemi Obiecanej i doświadczyć kolejnej wielkiej zmiany, Mojżesz powiedział im: — „Na własne oczy widzieliście, co Pan uczynił za Baal-Peora, jak każdego, który poszedł za Baal-Peorem, Pan, wasz Bóg, wytępił spośród ciebie. Wy zaś, którzyście przylgnęli do Pana, waszego Boga, wszyscy do dziś żyjecie. Patrzcie! Nauczyłem was ustaw i praw, jak mi rozkazał Pan, mój Bóg, abyście tak postępowali w ziemi, do której wchodzicie, aby ją wziąć w posiadanie. Przestrzegajcie ich więc i spełniajcie je, gdyż one są mądrością waszą i roztropnością waszą w oczach ludów, które usłyszawszy o wszystkich tych ustawach, powiedzą: Zaprawdę, mądry i roztropny jest ten wielki naród. Bo któryż wielki naród ma bogów tak bliskich, jak bliski jest nam Pan, nasz Bóg, ilekroć go wzywamy. I któryż wielki naród ma ustawy i prawa tak sprawiedliwe, jak cały ten zakon, który wam dziś nadaję. Tylko strzeż się i pilnuj swojej duszy, abyś nie zapomniał tych rzeczy, które widziały twoje oczy, i aby nie odstąpiły od twego serca po wszystkie dni twojego życia, ale opowiadaj o nich swoim synom i synom swoich synów” (Pwt 4,3-9).

Jakże ważne jest to, byśmy nie zapominali, czego Bóg dokonał dla nas! Nie ma lepszego sposobu pamiętania o tym, jak uczenie tego innych — młodszych pokoleń. Zwróć uwagę, jak ważną rolę w tej kwestii odgrywa rodzina, w której rodzice stają się nauczycielami dzieci. Grzech, jaki Izraelici popełnili w Baal-Peorze, był czymś niszczącym także dla życia rodzinnego. „Rozwiązłość była przestępstwem, jakie ściągnęło sądy Boże na Izraela. Śmiałość niewiast starających się usidlić dusze, nie skończyła się w Baal-Peorze”8.

**Pytania do dyskusji**

`1. Omówcie przygotowania, jakie poczyniliście wobec ważnych etapów życia takich jak: małżeństwo, rodzicielstwo czy starość. Jak zmiany związane z tymi etapami życia wpłynęły na wasze rodziny? Czego nauczyliście się z tego i jak może wam to pomóc w przejściu do kolejnych etapów życia?`

`2. Zastanów się nad słowami Dawida skierowanymi do Salomona w kontekście jego grzechu z Batszebą — przekleństwa, które rzuciło cień na resztę życia i panowania Dawida oraz bardzo negatywnie wpłynęło na jego rodzinę. Gdzie w tym wszystkim widzimy działanie łaski Bożej?`