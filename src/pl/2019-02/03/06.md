---
title:  Przygotowanie na śmierć
date:  18/04/2019
---

Jeśli nie dożyjemy powtórnego przyjścia Jezusa, wszyscy możemy się spodziewać największej zmiany — przejścia z życia do śmierci. Obok małżeństwa i narodzin dziecka żadna inna zmiana nie wpływa na rodzinę bardziej niż śmierć bliskiej osoby.

`Przeczytaj 1 Kor 15,24-26. Czego te wersety uczą o śmierci?`

Oczywiście nierzadko śmierć przychodzi niespodziewanie. Iluż ludzi, w tym nawet dzieci, obudziło się rankiem pewnego dnia, nie mając pojęcia, że nie dożyją oni wieczora? Iluż ludzi budząc się pewnego poranka, nie miało pojęcia, że tego dnia dowiedzą się o śmierci bliskiej osoby?

Poza upewnieniem się, że jesteś połączony przez wiarę z Bogiem i okryty Jego sprawiedliwością w każdej chwili (zob. Rz 3,22), nie jesteś w stanie przygotować się na śmierć, jeśli nie wiesz, że się zbliża — ani twoją własną, ani śmierć bliskiej osoby.

Z drugiej strony, co byś zrobił, gdybyś wiedział, że masz przed sobą tylko kilka miesięcy życia? Nie wiemy, kiedy śmierć nas spotka, ale z pewnością wiemy, że zbliżamy się do końca naszego życia. Tak więc ważne jest to, byśmy przygotowali siebie i naszą rodzinę na to, co nieuchronne.

`Przeczytaj 1 Krl 2,1-4 — ostatnie słowa Dawida skierowane do jego syna Salomona. Czego możemy się z nich nauczyć o przygotowaniu się na śmierć zarówno własną, jak i naszych bliskich?`

W pierwszej chwili mamy ochotę zareagować lekkim zdziwieniem: — A to dobre! Dawid, który uwiódł żonę Uriasza, a potem jego samego wysłał na pewną śmierć (zob. 11. rozdział 2 Księgi Samuela), mówi swojemu synowi, by chodził drogą Pańską!

Jednak z drugiej strony to właśnie w świetle tego grzechu i jego strasznych konsekwencji słowa Dawida nabierają szczególnej szczerości i mocy. Niewątpliwie Dawid pragnął oszczędzić Salomonowi głupoty, która jemu i jego bliskim sprawiła tyle cierpienia. Dawid w bolesny sposób nauczył się trudnej lekcji ceny grzechu, więc z pewnością pragnął, by jego syn nie musiał cierpieć tak jak on.