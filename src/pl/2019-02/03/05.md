---
title:  Przygotowanie na starość
date:  17/04/2019
---

„Życie nasze trwa lat siedemdziesiąt, a gdy sił stanie, lat osiemdziesiąt; a to, co się ich chlubą wydaje, to tylko trud i znój, gdyż chyżo mijają, a my odlatujemy” (Ps 90,10). Te słowa Mojżesza przypominają nam o niepowstrzymanym upływie czasu. Lata przychodzą i odchodzą, a my dostrzegamy i czujemy zmiany w naszym ciele. Nasze włosy siwieją albo wypadają, stajemy się wolniejsi, a rozmaite starcze dolegliwości i bóle stają się naszą codziennością. Jeśli zawarliśmy małżeństwo i mamy dzieci, to z czasem i one mogą mieć dzieci, więc możemy cieszyć się wnukami. Poprzednie etapy życia pomagają nam przygotować się na ten ostatni.

`Przeczytaj Ps 71,1-24. Czego uczy nas on nie tylko o przygotowaniu na starość, ale w ogóle o życiu?`

71\. rozdział Księgi Psalmów to modlitwa starszego człowieka, który doświadcza wyzwań życia, ale jest szczęśliwy, bo pokłada ufność w Bogu. Najlepszym sposobem przygotowania się na starość jest zaufanie Bogu, gdy jesteśmy jeszcze młodzi. Ogólnie rzecz biorąc, autor psalmu przekazuje trzy ważne lekcje, jakich nauczył się z biegiem czasu, zbliżając się do ostatniego etapu swojego życia.

1. Rozwijaj głębokie i osobiste poznanie Boga. Od młodości (zob. Ps 71,17) Bóg był ucieczką psalmisty (zob. Ps 71,1.7) i jego Zbawicielem (zob. Ps 71,2). Bóg był jego skałą i twierdzą (zob. Ps 71,3) oraz nadzieją i ufnością (zob. Ps 71,5). Psalmista wysławia wielkie Boże dokonania (zob. Ps 71,16-17) oraz siłę i moc Boga (zob. Ps 71,18), jak również wszystkie Jego wielkie czyny (zob. Ps 71,19). W końcu pyta: — „Któż jest tobie równy?” (Ps 71,19). Te codzienne rozmowy z Bogiem, studiowanie Jego Słowa i rozmyślanie o tym, czego On dla nas dokonał, umacniają naszą więź z Nim.

2. Rozwijaj dobre nawyki. Dobre odżywianie, ruch, czysta woda, światło słoneczne, odpoczynek i tym podobne rzeczy pozwalają nam cieszyć się dłuższym i lepszym życiem. Zwróć uwagę, jak psalmista nawiązuje do nawyku ufności (zob. Ps 71,3), wielbienia (zob. Ps 71,6) i nadziei (zob. Ps 71,14).

3. Rozwijaj zaangażowanie w realizację Bożej misji. Psalmista nie zamierza stać się biernym w swojej starości. Także w podeszłym wieku pragnie przynosić chwałę Bogu (zob. Ps 71,8) i opowiadać o Nim innym ludziom (zob. Ps 71,15-18).

`Jeśli jesteś starszą osobą, jakie dostrzegasz dobrodziejstwa związane ze starszym wiekiem? Co wiesz teraz, czego nie wiedziałeś w młodości, i czym możesz się podzielić z młodszymi od ciebie osobami?`