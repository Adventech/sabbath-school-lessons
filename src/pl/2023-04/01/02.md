---
title:  Bóg, który przychodzi do nas
date:   01/10/2023
---

Bóg stworzył nas na swój obraz i swoje podobieństwo. Dał nam doskonały świat. Jego pragnieniem było to, byśmy żyli w doskonałej więzi z Nim opartej na Jego najcenniejszym przymiocie — miłości. Jednak aby miłość była prawdziwa, Bóg dał nam także inny cenny dar — wolność wyboru sposobu postępowania. Oczywiście Bóg udzielił Adamowi i Ewie wyraźnych pouczeń, ostrzegając ich przed śmiertelnym niebezpieczeństwem nieposłuszeństwa (zob. Rdz 2,16-17). Szatan, posługując się zwiedzeniem, przekonał Ewę, by zjadła zakazany owoc z drzewa poznania dobra i zła. Wmówił jej, że może to zrobić bez żadnych negatywnych skutków. Obiecał, że nie tylko nie poniosą oni żadnych konsekwencji, ale będą „jak Bóg, znający dobro i zło” (Rdz 3,5). Niestety, Ewa zjadła owoc i namówiła do tego samego Adama. W ten sposób doskonały świat został skażony grzechem.

To tragiczne wydarzenie zmieniło pierwotny Boży plan i cel dla nowo stworzonej planety Ziemi. Misja zbawienia zaplanowana „przed założeniem świata” (Ef 1,4) została rozpoczęta.

`Przeczytaj Rdz 3,9-15. Jak brzmiały pierwsze słowa Boga skierowane do Adama i Ewy po ich upadku? Dlaczego mają one istotne znaczenie teologiczne także dzisiaj?`

Oczywiście Bóg dobrze wiedział, gdzie znajdują się Adam i Ewa. Będąc przejęci lękiem, Adam i Ewa musieli zrozumieć, co się stało. Czekała ich gorzka konfrontacja z potwornymi skutkami ich grzechu. Mieli także otrzymać zapewnienie, iż ich wróg zostanie ostatecznie pokonany. Tak więc Bóg zaczął przedstawiać im swoją misję — plan odkupienia (zob. Rdz 3,14-15) — jedyną nadzieję na pojednanie świata z Nim (zob. 2 Kor 5,19).

Jednak musimy zwrócić baczną uwagę na fakt, że zanim Bóg skonfrontował upadłych ludzi z rzeczywistością i przedstawił im obietnicę pojednania, przybył do nich i poszukiwał ich. Wbrew pozornie beznadziejnej sytuacji Bóg, kierując pytanie do Adama, w gruncie rzeczy odniósł się do dwóch kwestii — naszego upadłego stanu i swojej misyjnej natury. My jesteśmy zgubieni i rozpaczliwie potrzebujemy zbawienia. Natomiast Bóg jest Tym, który nas znajduje oraz jest zdecydowany nas zbawić i odnowić więź z nami.

`Na przestrzeni dziejów Bóg kieruje do każdego człowieka pytanie: — Gdzie jesteś? Co to pytanie oznacza dla ciebie osobiście i jak odpowiadasz na nie Bogu?`