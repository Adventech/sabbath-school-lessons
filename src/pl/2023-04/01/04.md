---
title:  Bóg, który stał się jedno z nami
date:   03/10/2023
---

Stary Testament przedstawia, w jaki sposób Stwórca zaczął wdrażać swój plan przy pomocy ludzi, którzy mieli reprezentować Jego naturę i zamierzenia wobec świata. Wszystkie działania Boga były prowadzone stosownie do Jego misyjnej strategii. Przez proroka Izajasza Bóg powiedział:

— „Jestem Bogiem i nie ma takiego jak Ja. Ja od początku zwiastowałem to, co będzie (...). Ja wypowiadam swój zamysł, i spełnia się on, i dokonuję wszystkiego, czego chcę” (Iz 46,9-10).

Jednak w Nowym Testamencie Boże pragnienie więzi z ludzkością znajduje nowy wymiar. Przez ucieleśnienie Chrystusa to, co od czasu Edenu było jedynie obietnicą (zob. Rdz 3,15), stało się teraz rzeczywistością.

`Przeczytaj w Mt 1,18-23 zapowiedź narodzin Jezusa. Co ważnego mówi nam ona o Bogu?`

„Immanuel (…): Bóg z nami” (Mt 1,23). Bóg już wcześniej zamieszkał pośród swego ludu w świątyni, ale teraz zamieszkał z ludzkością w fizycznej osobie jako Jezus z Nazaretu. Wraz z narodzinami Jezusa Bóg w namacalny sposób wyraził swoje odwieczne pragnienie więzi z nami oraz swoją misyjną naturę. Syn Boży, będąc w pełni Bogiem, stał się także w pełni człowiekiem. On też powiedział:

— „Ja jestem droga i prawda, i żywot, nikt nie przychodzi do Ojca, tylko przeze mnie” (J 14,6).

`Przeczytaj J 1,14-18. Czego ucieleśnienie się Chrystusa uczy o misji Boga wśród ludzkości?`

Bóg realizował swoją misję, ale dopiero przez Jezusa Chrystusa osobiście i widzialnie znalazł się wśród swoich dzieci. „Jedyny Syn od Ojca, [Słowo] pełne łaski i prawdy” (J 1,14), wypełnił starotestamentowe proroctwa i zgodnie z Bożym planem stał się jedno z nami jako Bóg-Człowiek. W ten sposób Bóg misji wykonał decydujący krok w realizacji swoich zamierzeń.

`Zastanów się, co oznacza dla nas fakt, iż miłość Boga do nas jest tak wielka, iż stał się On jedno z nami, na zawsze biorąc na siebie nasze człowieczeństwo. Jak powinniśmy odpowiadać na tę miłość, zwłaszcza w kontekście naszej misji wobec bliźnich?`