---
title:  Bóg, który powróci po nas
date:   05/10/2023
---

`Przeczytaj J 14,1-3. W jaki sposób wersety te łączą się z przesłaniem czasu końca zawartym w Piśmie Świętym?`

Podczas ziemskiej misji Chrystusa jedne z Jego najcenniejszych obietnic dotyczących błogosławionej nadziei odzwierciedlały pragnienie Stwórcy, by mieć więź z nami na zawsze. Jezus powiedział:

— „A jeśli pójdę i przygotuję wam miejsce, przyjdę znowu i wezmę was do siebie, abyście, gdzie Ja jestem, i wy byli” (J 14,3).

Według apostoła Jana obietnica ta wypełni się niechybnie: „I usłyszałem donośny głos z tronu mówiący:

— Oto przybytek Boga między ludźmi! I będzie mieszkał z nimi, a oni będą ludem jego, a sam Bóg będzie z nimi” (Ap 21,3).

„Dzieło odkupienia wypełni się w całości. W miejscu, w którym obfitował grzech, w większym stopniu obfitować będzie łaska Boża. Sama ziemia, do której szatan rości sobie prawo, zostanie nie tylko uwolniona spod przemocy, ale i wywyższona. (...). Tu, gdzie Syn Boży przebywał pod postacią ludzką, gdzie Król Chwały żył, cierpiał i umarł, tu, gdzie wszystko zostanie odnowione, świątynia Boga będzie wśród ludzi (...). I tak przez nieskończone wieki, gdy zbawieni przechadzać się będą w światłości Pana, będą uwielbiać Go za niewysłowiony dar, którym jest Immanuel — »Bóg z nami« (Mt 1,23)”.(Ellen G. White, Życie Jezusa, wyd. 16, Warszawa 2018, s. 17.)

Znajdujemy tu najpiękniejszy obraz odkupienia. Bóg misji wreszcie spełni swoje pragnienie wiecznej więzi ze swoimi dziećmi. Jakże niepojętym przywilejem jest uczestniczyć w takiej rzeczywistości!

**Cotygodniowe wyzwania**: W tym kwartale skierujemy do ciebie zaproszenie do świadomego zaangażowania się w Bożą misję. Będzie to dla ciebie okazja do przyjrzenia się i do doświadczenia Bożej misji realizowanej w twoim życiu. Poświęć chwilę na zastanowienie się i przygotowanie, by podczas wspólnego studium Pisma Świętego przedstawić to, czego się nauczyłeś w danym tygodniu. Dodatkowe wyzwanie ma na celu zachęcić cię do głębszego zaangażowania się w Bożą misję.

`Wyzwanie: W nadchodzącym tygodniu módl się codziennie, by Bóg otworzył twoje serce na świadomość, iż jesteś częścią Jego misji.`

`Dodatkowe wyzwanie: Poznaj imię kogoś, kogo jeszcze nie znasz osobiście — sąsiada, współpracownika, sprzedawczyni w sklepie, kierowcy autobusu, recepcjonistki i tym podobnych osób. Zacznij się modlić za tę osobę każdego dnia.`