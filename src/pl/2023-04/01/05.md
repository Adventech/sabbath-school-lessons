---
title:  Bóg, który nadal jest z nami
date:   04/10/2023
---

Życie i działalność Jezusa są największym objawieniem Boga. W ciągu nieco ponad trzech lat jako Jezus Chrystus Bóg objawił więcej o tym, kim jest i czym jest Jego misja, niż wcześniej we wszystkich pokoleniach wszelkimi innymi metodami. Chrystus jest doskonałym „obrazem Boga niewidzialnego” (Kol 1,15), Tym, w którym „zamieszkała cała pełnia boskości” (Kol 1,19), dokonując przywrócenia „pokoju przez krew krzyża jego” (Kol 1,20). W Chrystusie misyjna natura Boga została ukazana w całej pełni. Jezus powiedział wprost o swojej misji:

— „Przyszedł bowiem Syn Człowieczy, aby szukać i zbawić to, co zginęło” (Łk 19,10).

`Przeczytaj uważnie i przemyśl J 3,16. Jak miłość i misja Boga współdziałają ze sobą w tym wersecie?`

Gdy zbliżało się ukrzyżowanie Jezusa, to przeznaczenie ludzkości ważyło się na szalach. Wydarzenia ostatniego tygodnia przed ukrzyżowaniem Jezusa połączyły oczekiwania wszystkich minionych wieków i pokoleń z nadzieją na przyszłość. Podczas wieczerzy paschalnej, wskazującej na wyzwolenie z niewoli egipskiej, Jezus, wcielony Bóg, wydał siebie, by wyzwolić nas z niewoli grzechu. Apostoł Paweł napisał, że Bóg „tego, który nie znał grzechu, za nas grzechem uczynił, abyśmy w nim stali się sprawiedliwością Bożą” (2 Kor 5,21).

`Przeczytaj Mt 28,18-20. Jaką obietnicę znajdujemy w wielkim ewangelizacyjnym zleceniu? Jaką pewność daje nam ta obietnica, gdy angażujemy się w Bożą misję?`

Śmierć Chrystusa była częścią procesu pojednania, ale nie jego zakończeniem. Przez swoje zmartwychwstanie Jezus pokonał śmierć i otrzymał wszelką „moc na niebie i na ziemi” (Mt 28,18). W wyniku tego zlecił wszystkim swoim wyznawcom pozyskiwanie uczniów dla Niego na całym świecie i udzielił im wspaniałej obietnicy:

— „A oto Ja jestem z wami po wszystkie dni aż do skończenia świata” (Mt 28,20).

`W jaki sposób obietnica stałej obecności Jezusa spełnia się w twoim życiu, gdy angażujesz się w misję?`