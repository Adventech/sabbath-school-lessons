---
title:  Bóg, który pragnie więzi z nami
date:   02/10/2023
---

`Przeczytaj Rdz 17,7; 26,3; 28,15. Co było głównym przedmiotem Bożej obietnicy danej Abrahamowi i jego potomkom w tych wersetach?`

W starotestamentowej relacji Bóg działa zgodnie ze swoją misyjną naturą, realizując swoje zamierzenia. Na przykład po potopie budowniczowie wieży Babel postanowili zebrać się na jednym miejscu i zbudować miasto oraz wieżę sięgającą nieba. Bóg interweniował i pomieszał ich języki, aby rozproszyć ich po świecie (zob. Rdz 11,1-9). Następnie Bóg realizował swoją misję, powołując Abrama (nazwanego później Abrahamem) jako przekaziciela Jego błogosławieństw dla całej ludzkości (zob. Rdz 12,1-3). Boże obietnice dla Abrahama i jego potomków są liczne, ale jedna wyróżnia się spośród wszystkich. Kilka razy bowiem Bóg oświadczył:

— „Będę Bogiem ich” (Rdz 17,8).

— „Ja będę z tobą” (Rdz 26,3).

— „Jam jest z tobą” (Rdz 28,15).

Jeden z potomków Abrahama, Józef, trafił do Egiptu i stał się narzędziem ratunku dla rodu swego ojca, Jakuba. Biblia upewnia nas, że na każdym etapie życia Józefa — także w trudnych okresach — Pan był z nim (zob. Rdz 39,2.21.23). Wiele pokoleń później, wypełniając swoją misję, Bóg posłał Mojżesza do faraona, by wyzwolić swój lud z niewoli egipskiej. Wysyłając tam Mojżesza z misją, Bóg zapewnił go:

— „Będę z tobą” (Wj 3,12).

Przez wieki Jahwe raz po raz potwierdzał pragnienie więzi ze swoim ludem.

`Przeczytaj Wj 29,43.45. Jaka była jedna z głównych funkcji starotestamentowej świątyni?`

Bóg postanowił w inny sposób zaznaczyć swoją obecność wśród swoich dzieci. Powiedział Mojżeszowi, że pragnie zamieszkać wśród Izraelitów w przybytku. W ten sposób ustanowiony został bardzo precyzyjny i celowy system świątynny wskazujący na ostateczny wyraz Bożej misji — Jezusa Chrystusa. „System ofiarniczy i izraelskie kapłaństwo zostały ustanowione jako symbole śmierci i dzieła pośrednictwa Chrystusa. Wszystkie te ceremonie miały znaczenie i wagę wyłącznie w powiązaniu z Chrystusem”. (Ellen G. White, w: The Advent Review and Herald of the Sabbath, 17.12.1872.)

`W jaki sposób doświadczasz obecności Boga w swoim życiu?`