---
title:  Nasze wymówki — krępujące konfrontacje
date:   01/11/2023
---

— „Ach, Panie! Czy nie to miałem na myśli, gdy jeszcze byłem w mojej ojczyźnie? Dlatego pierwszym razem uciekałem do Tarszyszu; wiedziałem bowiem, że Ty jesteś Bogiem łaskawym i miłosiernym, cierpliwym i pełnym łaski, który żałuje nieszczęścia” (Jon 4,2).

Jakaż piękna modlitwa Jonasza. Czy na pewno?

`Przeczytaj 4. rozdział Księgi Jonasza. Co było nie tak z Jonaszem?`

Jonasz tak bardzo nienawidził ludzi, do których Bóg go posłał, że wolał umrzeć niż znosić fakt, iż zapowiedziana zagłada Niniwy nie ziściła się. Jonasz był święcie przekonany, że Niniwa podzieli los Sodomy i Gomory. Miał nadzieję, że Bóg dokona sądu nad znienawidzonymi Asyryjczykami. Gdy to się nie stało, światopogląd Jonasza został poddany niszczącej próbie, a Jonasz życzył sobie śmierci, bo wydawało mu się, że jego życie straciło sens.

Po raz drugi Bóg skonfrontował się z prorokiem nie przy pomocy słów, ale przy pomocy doświadczenia. Światopogląd nie kształtuje się w jednej chwili. Nie zmienia się też pod wpływem jednej informacji. Światopogląd kształtuje się i zmienia stosownie do życiowych doświadczeń oraz ich interpretacji i wyjaśnień.

Nowe doświadczenie, jakie Bóg dał Jonaszowi, miało pomóc mu zrozumieć błędne założenia jego dotychczasowego światopoglądu. Bóg sprawił, że w miejscu, w którym zatrzymał się Jonasz, w ciągu jednego dnia wyrosła w nadprzyrodzony sposób roślina na tyle duża, że dawała dość cienia, by ochronić go przed prażącym słońcem. Jonasz ucieszył się z tego niezwykłego zdarzenia, ale nie dbał o to, by wyrazić wdzięczność Bogu, który dokonał cudu. Zamiast uznać to za przejaw niezasłużonej łaskawości ze strony Boga, Jonasz postrzegał cud jako zapłatę należną za dobre uczynki. Zatem gdy roślina uschła, Jonasz rozgniewał się i stracił poczucie własnej wartości do tego stopnia, że znowu zaczął życzyć sobie śmierci.

Po tym doświadczeniu Bóg przemówił do niego słowami łagodnej nagany, by pomóc Jonaszowi zrozumieć, jak niemądre było z jego strony cenić jeden krzew bardziej niż tysiące mieszkańców Niniwy i należących do nich zwierząt — żywych i czujących istot.

`Księga Jonasza nie kończy się opisem skruchy proroka. Pozostaje niedokończona, jakby autor chciał pozostawić nam napisanie zakończenia. Co zrobimy z Bożą troską o bezbożników, tyranów i innych grzeszników zamieszkujących naszą planetę?`