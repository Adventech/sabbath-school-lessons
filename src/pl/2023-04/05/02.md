---
title:  Nasze wymówki — lęk
date:   29/10/2023
---

`Przeczytaj Na 1,1; 3,1-4; 2 Krl 17,5-6; 19,32-37. Co te fragmenty Starego Testamentu mówią o Niniwie i postawie Asyryjczyków wobec Izraelitów? Jak nastawienie to mogło wpłynąć na decyzję Jonasza, by uciec do Tarszyszu, zamiast udać się do Niniwy?`

Powodem, dla którego Jonasz nie chciał pójść do Niniwy, mógł być po prostu zwyczajny lęk. Asyryjczycy byli okrutnymi wrogami Izraelitów, a Niniwa była ich stolicą, siedzibą króla.

„W czasach podzielonego Izraela jednym z największych miast starożytnego świata była Niniwa, stolica Asyrii (...).

W czasach największego rozkwitu Niniwa była siedliskiem zbrodni i nikczemności. Natchnione pisma przedstawiają ją jako krwawe miasto »kłamstwa i łupiestwa pełne« (Na 3,1 BG). W języku symboli prorok Nahum przedstawił Niniwę jako okrutnego i drapieżnego lwa.

— »Bo kogóż nie dotykało ustawicznie twoje okrucieństwo?« (Na 3,19) — pytał”. (Ellen G. White, Prorocy i królowie, wyd. 5, Warszawa 2018, s. 150.)

Niniwa była wielkim miastem, jak na tamte czasy. Historycy zanotowali, iż asyryjski król Sancheryb znacznie rozbudował miasto. Za jego panowania wzniesiono między innymi ogromny pałac, którego wymiary także dzisiaj mogą przyprawiać o zawrót głowy. Mierzył on pięćset trzy na dwieście czterdzieści dwa metry i zawierał co najmniej osiemdziesiąt komnat. Sancheryb polecił także wybudować osiemnaście kanałów doprowadzających wodę do miasta. Najdłuższy z kanałów mierzył sześćdziesiąt pięć kilometrów, a jego budowa była nie lada przedsięwzięciem.

Jednak mimo tych wszystkich osiągnięć technicznych Asyryjczycy byli znani głównie z okrucieństwa. W opisie zdobycia Babilonu Sancheryb chełpił się, iż wypełnił ulice ciałami mieszkańców miasta. Jego żołnierze mordowali każdego, kto wpadł im w ręce — bez względu na wiek i płeć. Płaskorzeźby odkryte podczas wykopalisk przedstawiają sceny okrutnych mąk zadawanych jeńcom ćwiartowanym i nabijanym na pal. Mało kto miałby ochotę zadawać się z Asyryjczykami, a tym bardziej narazić się na ich gniew. Możemy sobie wyobrazić, jak przemierzając ulice Niniwy i wołając do jej mieszkańców, Jonasz drżał z przerażenia i spodziewał się najgorszego.

Czytając historię Jonasza, nierzadko wyrażamy dezaprobatę dla niego, iż ulegając lękowi, usiłował sprzeciwić się Bożemu nakazowi. Rzadko próbujemy sobie uświadomić, że sami postępujemy podobnie. Zamiast bowiem kierować się wolą Boga, pozwalamy, by kierował nami lęk.

`Przypomnij sobie sytuację, w której poczułeś wyraźnie, że Bóg nakazuje ci zrobić coś, czego lękałeś się zrobić. Czego nauczyłeś się z tego doświadczenia?`