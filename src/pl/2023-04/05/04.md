---
title:  Lekcja
date:   31/10/2023
---
Nasze wymówki — niedogodności
Przeżycia Jonasza we wnętrzu wielkiej ryby (zob. 2. rozdział Księgi Jonasza) były dramatycznym pokazem miłości i miłosierdzia Boga, a modlitwa Jonasza świadczy o tym, że zrozumiał on Boże przesłanie miłości. Jednak nawet to niesamowite doświadczenie z Bogiem nie zmieniło od razu jego dawnych nawyków myślowych i postaw, choć posłusznie udał się on teraz do Niniwy.

`Przeczytaj 3. rozdział Księgi Jonasza. Jak Niniwczycy zareagowali na przesłanie głoszone przez Jonasza? Jaka nauka płynie z tego dla nas w kwestii składania świadectwa?`

Jakiekolwiek były osobiste uczucia Jonasza żywione wobec Asyryjczyków, ogłosił on to, co Bóg mu polecił przekazać. Przesłanie odniosło niesamowity skutek. Mieszkańcy Niniwy byli wstrząśnięci i okazali skruchę! Owszem, Jonasz przeszedł szereg przykrych doświadczeń, aż wreszcie zrobił to, czego początkowo nie chciał zrobić, ale gdy wreszcie to zrobił, przyczyniło się to do chwały Bożej.

W ten sposób misja Boża jest niesiona na barkach tych, którzy są gotowi do poświęceń, nawet jeśli zdobywają się na nie z trudem. Nasze osobiste interesy muszą ustąpić miejsca Bożej trosce o zgubionych ludzi. Podobnie jak to było z Jonaszem, my także czasami żywimy uprzedzenia, które sprawiają, że dystansujemy się od pewnych ludzi czy grup.

Aby rozprawić się z naszymi uprzedzeniami, musimy okazać pokorę. Misja wymaga także czasu i energii emocjonalnej. Inwestowanie w cudze dobro i okazywanie troski bliźnim może być wyczerpujące. W czasach, gdy jesteśmy dostatecznie zestresowani własnym życiem i swoimi problemami, oferowanie emocjonalnego wsparcia innym ludziom może być ponad nasze siły.

Zaangażowanie w misję nierzadko wymaga także zmiany naszego podejścia do pieniędzy i sposobu ich używania. Misja pociąga za sobą koszty związane z troską o ludzi, wydatki na zakup publikacji i materiałów ewangelizacyjnych oraz opłaty usług pozwalających nam zaoszczędzić czas na pracę misyjną. Z misją wiążą się więc środki finansowe. Każda forma działalności misyjnej wymaga od nas ofiarności.

Dobra nowina jest taka, że wbrew wadom i brakom Jonasza Bóg z mocą posłużył się nim, by doprowadzić do skruchy mieszkańców Niniwy. Niestety, sam Jonasz postanowił nie uczestniczyć w błogosławieństwie niebiańskiej radości.

`Jakiej ofiary czy gotowości do niej Bóg żąda od ciebie w imię głoszenia Jego miłości bliźnim? W jakim stopniu ufasz Mu, iż wypełni On obietnicę ubogacenia cię w odpowiedzi na twoją ofiarną służbę?`