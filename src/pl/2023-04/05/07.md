---
title:  Do Dalszego Studium
date:   03/11/2023
---

Ellen G. White kierowała mocne ostrzeżenia do tych, którzy zmagali się z przyjęciem powołania do wydawania świadectwa o Jezusie ludziom, wśród których żyli.

„Wymówki tych, którzy nie wykonują tej pracy, nie zwalniają ich z odpowiedzialności. Jeśli zaniedbują tę pracę, to lekceważą dusze, za które Chrystus umarł. Lekceważą odpowiedzialność nałożoną na nich przez Boga, więc w księgach nieba zostają zapisani jako niewierni słudzy. Czy sługa działa tak jak jego Pan, będąc wsparciem i błogosławieństwem dla innych, skoro uchyla się od niesienia pomocy potrzebującym? Ci, którzy unikają osobistego zaangażowania w relacje z ludźmi, stają się egocentryczni i potrzebują doświadczenia łączności z braćmi i siostrami, aby mogli zrozumieć swój duchowy stan i nauczyć się karmić trzodę Bożą, wydzielając właściwy pokarm potrzebującym. Ci, którzy zaniedbują tę pracę, potrzebują moralnej odnowy, aby zrozumieć, że nie wykonywali swoich obowiązków w dziele Bożym”. (Ellen G. White, w: The Advent Review and Sabbath Herald, 30.8.1892.)

Choć są to bardzo mocne słowa podkreślające znaczenie, jakie Bóg przywiązuje do misji, nie zostaliśmy pozostawieni bez nadziei. „Wraz z otrzymanym zadaniem na Jonaszu spoczęła ogromna odpowiedzialność. Ten, który polecił mu iść, był jednak w stanie wesprzeć swego sługę i zagwarantować mu powodzenie. Gdyby prorok okazał bezwarunkowe posłuszeństwo, oszczędziłby sobie wielu gorzkich doświadczeń i otrzymałby obfite błogosławieństwo. Jednak w godzinie rozpaczy Pan go nie opuścił. W wyniku kolejnych doświadczeń i niesamowitych zrządzeń opatrzności zaufanie proroka do Boga oraz jego wiara w zbawczą moc Pana miały zostać na nowo rozbudzone”. (Taż, Prorocy i królowie, wyd. 5, Warszawa 2018, s. 151.)

Podobnie jak to się stało z Jonaszem, czasami dochodzimy do wniosku, że łatwiej jest wymawiać się niż zaangażować w misję. Nasze wymówki mogą być motywowane różnymi rzeczami, ale nasze powołanie do misji jest nie mniej konkretne niż powołanie Jonasza. Ostatecznie liczy się to, jak odpowiemy na to powołanie.

**Pytania do dyskusji**

`1. Jakich wymówek zwykle używasz, gdy jesteś kuszony, by nie zaangażować się w misję? Co jest twoją Niniwą?`

`2. Pomyśl, jak cenna jest prawda, która została przekazana nam, adwentystom dnia siódmego. Pomyśl, jakim błogosławieństwem jest dla ciebie poznanie tej prawdy. Co powstrzymuje cię od dzielenia się z bliźnimi tą cenną prawdą?`

`3. Jak możesz się nauczyć dzięki łasce Bożej pokonywać lęk przed wydawaniem świadectwa i przed misją?`