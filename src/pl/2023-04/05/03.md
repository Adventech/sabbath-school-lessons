---
title:  Nasze wymówki — fałszywe poglądy
date:   30/10/2023
---

Gdy na morzu rozszalała się burza, Jonasz przyznał się do winy (zob. Jon 1,112). Jego postawa świadczy o tym, jaki światopogląd i jakie zrozumienie Boga czy bogów miano w tamtych czasach. Otóż wierzono wówczas, że różni bogowie rządzą poszczególnymi krainami, zaś morze uważano za pełne chaosu królestwo demonów. Zgodnie z poglądami wyznawanymi przez marynarzy należało złożyć ofiarę, by uśmierzyć gniew tych istot. Choć Jonasz był Hebrajczykiem, najwyraźniej w jakimś stopniu podzielał ten tradycyjny światopogląd.

`Przeczytaj Jon 2,2-4.8-10. Co wersety te mówią o tym, jak Jonasz rozumiał Bożą opatrzność?`

Choć Jonasz uciekał z kraju, którego mieszkańcy uważali Jahwe za swojego Boga, przekonał się (w niełatwy sposób), że nawet w obcych krajach władza Jahwe się nie kończy. Wichry i fale należą do Boga. Morskie stworzenia także. „Pańska jest ziemia i to, co ją napełnia” (Ps 24,1). Serce Jonasza zwróciło się do Władcy Lądów i Mórz. Prorok wyznał swoją winę i został ocalony.

My także mamy pewne błędne pojęcia o Bogu i Jego oczekiwaniach wobec nas. Jednym z takich błędnych poglądów jest to, że Bóg pragnie, byśmy całą naszą uwagę skupili na własnym zbawieniu i odcięli się od bezbożnego świata, który nas otacza. Choć mamy „zachowywać siebie nie splamionym przez świat” (Jk 1,27), to jednak naszym najważniejszym celem powinno być niesienie Bożych błogosławieństw i nadziei tym, którzy ich potrzebują.

Innym nieporozumieniem, które powstrzymuje nas od przyjęcia Bożego powołania do misji, jest przekonanie, że sukces misji zależy od nas. Prawda jest jednak taka, że nie jesteśmy w stanie nikogo uratować, podobnie jak Jonasz nie był w stanie uratować mieszkańców Niniwy. Zdarza się, że ci, którzy uczestniczą w misji, wyrabiają w sobie mentalność zbawicieli. Jednak musimy pamiętać, że naszym zadaniem nie jest zbawianie ludzi, ale współdziałanie z Bogiem w Jego dziele zbawienia. My możemy jedynie wydawać świadectwo, chwaląc Boga za to, jak nas zmienia, ale jedynie Bóg jest w stanie pociągnąć ludzi do siebie. My możemy siać ziarno prawdy, ale tylko Bóg może nawracać serca. Niestety, zdarza nam się mylić naszą rolę z rolą Boga, a to w większości przypadków wystarczy, by szukać wymówki dla zaprzestania wydawania świadectwa. Owszem, Bóg posłużył się Jonaszem, ale to Bóg, a nie Jonasz, nawrócił mieszkańców Niniwy.

`Zdobywanie ludzi dla Chrystusa jest trudne, a o własnych siłach po prostu niemożliwe. Jak możemy się nauczyć pozwalać Bogu zdobywać ludzi dla Niego i posługiwać się w tym dziele nami jako Jego świadkami?`