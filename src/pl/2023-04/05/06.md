---
title:  Oto jestem, poślij mnie!
date:   02/11/2023
---

Historia Jonasza jest niesamowita. Fakt, iż Bóg był w stanie ocalić mieszkańców Niniwy dzięki słabemu świadectwu proroka, uświadamia nam, że nasza rola w dziele Bożym jest jedynie pomocnicza. Tylko Bóg może przekonywać i nawracać serca. Powinniśmy pamiętać o tym, że Bóg potrzebuje tylko uległych i pokornych posłańców, którzy pójdą tam, dokąd On ich pośle.

`Przeczytaj Iz 6,1-8. Jakie jest zasadnicze przesłanie tego fragmentu księgi?`

Powołanie zostało skierowane. Bóg czeka na ochotników. Mamy odpowiedzieć na to powołanie, poddając się Jego prowadzeniu, słuchając Jego głosu i okazując posłuszeństwo Jego poleceniom.

Historia Jonasza świadczy o miłości Boga do ludzi, którzy żyją tam, gdzie nie mają dostępu do wiedzy o Jego miłości ani nie słyszą Jego głosu. Jak Bóg litował się nad mieszkańcami Niniwy, tak lituje się nad milionami mieszkańców współczesnych miast, w których beton i szkło wyparły drzewa i kwiaty, a ciągły hałas sprawia, że trudno cokolwiek usłyszeć. O mieszkańcach Niniwy Bóg powiedział, że „nie umieją rozróżnić między tym, co prawe, a tym, co lewe” (Jon 4,11). Bóg potrzebuje posłańców, którzy zaniosą Jego przesłanie nadziei ludziom przytłoczonym tempem i mozołem codzienności.

W Księdze Izajasza 6,8 jej autor usłyszał pytanie:

— „I kto tam pójdzie?”

Izajasz odpowiedział:

— „Poślij mnie!”.

A jak ty odpowiesz?

`Wyzwanie: Na nowej stronie w swoim dzienniku modlitewnym sporządź listę dziesięciu osób, o których wiesz, że są niewierzące. Nazwiemy ich twoimi uczniami. Jeśli to możliwe, wymień te osoby z imienia. Miej tę listę pod ręką i przez resztę kwartału módl się codziennie za każdego z tych dziesięciorga uczniów. Módl się, by Bóg pomógł ci zaprzyjaźnić się z tymi, którzy są tylko twoimi znajomymi. Módl się, byś mógł rozwinąć głębszą i bliższą przyjaźń opartą na zaufaniu z tymi, którzy są tylko twoimi kolegami. Pogłębiając więzi z nimi, uważnie obserwuj i słuchaj, abyś mógł dostrzec ich szczególne potrzeby, bolączki i cierpienie. Módl się, by Bóg wyszedł naprzeciw ich potrzebom.`

`Dodatkowe wyzwanie: Wybierz jedno miasto w pobliżu twojego miejsca zamieszkania i jedno miasto w jakiejś odległej części świata. Zacznij się modlić za mieszkańców tych miast. Proś Boga, by posłał tam adwentystycznych misjonarzy głoszących prawdę na obecny czas — prawdę o rychłym powtórnym przyjściu Jezusa.`