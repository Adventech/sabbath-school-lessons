---
title:  Uprowadzeni do niewoli w obcej kulturze
date:   17/12/2023
---

Nigdy nie jest łatwo żyć poza własną ojczyzną, to jest w obcej kulturze. Dzisiaj trudno nam zrozumieć, co dla Żydów oznaczało życie najpierw w imperium babilońskim, a następnie w imperium perskim.

Niewielu z nas żyje w krajach, w których adwentyści stanowią znaczny odsetek społeczeństwa, a zasady prawa są w istotnym stopniu zbieżne z biblijnymi zasadami wiary. Przed uprowadzeniem do niewoli Żydzi mieszkali we własnym kraju, gdzie zasady ich wiary były jednocześnie obowiązującym prawem.

Pomyśl, jak ułatwiało to dochowanie wierności Bogu. O ileż łatwiej, na przykład, świętować sobotę, jeśli zwyczaj ten jest obwarowany przepisami prawa obowiązującymi cały naród!

Z drugiej strony historia biblijna wskazuje na to, że bez względu na zbieżność przepisów prawa z zasadami wiary wierność musi wypływać z serca, czyli z wnętrza, gdyż w przeciwnym razie grzech, odstępstwo i upadek staną się nieuchronne. „I rzekł Pan:

— Ponieważ ten lud zbliża się do mnie swoimi ustami i czci mnie swoimi wargami, a jego serce jest daleko ode mnie, tak że ich bojaźń przede mną jest wyuczonym przepisem ludzkim…” (Iz 29,13).

Ci, którzy są zdecydowani jednak dochować wierności Bogu, nie zniechęcą się do tego i pozostaną posłuszni Jemu nawet w najbardziej niesprzyjającym środowisku.

`Przeczytaj Dn 1,1-12; 3,1-12; 6,2-10. Chociaż opisy te przedstawiają różne sytuacje, co mówią o wyzwaniach, z jakimi ma do czynienia lud Boży, żyjąc w obcych kulturach?`

Bez względu na to, kim jesteśmy i gdzie żyjemy, znajdujemy się w środowisku, które w pewnym stopniu — czy to z mocy prawa, czy w wyniku istniejącej kultury — może stanowić istotne wyzwanie dla naszej wiary i świadectwa. Powyższe historie z Księgi Daniela, choć szczęśliwie zakończone, świadczą, że nawet w trudnych okolicznościach wierzący mogą dochować wierności Bogu. Nawet gdyby żadna z tych historii nie miała dobrego zakończenia, to ich bohaterowie z pewnością podjęli właściwe decyzje.

`Jakie wyzwania dla swojej wiary napotykasz w kulturze, w której żyjesz? Jak na nie odpowiadasz?`