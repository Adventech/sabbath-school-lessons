---
title:  Na taki czas, jak obecny
date:   20/12/2023
---

`Przeczytaj Est 4,1-14. Dlaczego Mordochaj uznał, że nadszedł właściwy czas, by Estera ujawniła swoje pochodzenie?`

Gdy Mordochaj zwrócił się do Estery z prośbą o pomoc, była ona już od kilku lat małżonką Achaszwerosza. Jednak według perskiego prawa nikt nie mógł przyjść do króla bez wyraźnego zaproszenia z jego strony. Każdy, kto złamał tę zasadę, ryzykował życiem. Estera, znając to ryzyko, udała się do sali tronowej jako nieproszona.

Mordochaj starał się swoją wiarą wzbudzić wiarę u Estery. Sednem Księgi Estery są słowa Mordochaja skierowane do jego kuzynki: „Przekazał Mordochaj Esterze taką odpowiedź:

— Nie wyobrażaj sobie, że ty jedna spośród wszystkich Żydów ocalejesz dlatego, że jesteś w pałacu królewskim. Bo jeśli ty w takim czasie będziesz milczeć, ratunek i ocalenie dla Żydów przyjdą skądinąd, lecz ty i dom twego ojca zginiecie. Kto zaś wie, czy godności królewskiej nie osiągnęłaś właśnie na taki czas, jak obecny?” (Est 4,13-14).

Wiara Estery została poddana próbie, gdy Mordochaj odwołał się do jej umiłowania bliźnich. Dotąd nikt prócz Mordochaja nie wiedział, że Estera jest Żydówką. Jednak decydując się zaangażować w zaistniały konflikt, Estera nie wahała się nie tylko narazić na niełaskę króla, ale nawet na śmierć.

Jej wiara w Boga była silna. Estera wiedziała, że bez Bożej pomocy nic się nie uda. Jej odpowiedź skierowana do Mordochaja świadczy o jej wierze:

— „Idź i zbierz wszystkich Żydów, którzy się znajdują w Suzie, i pośćcie za mnie; przez trzy doby nocą i dniem nie jedzcie i nie pijcie; również ja i moje służebnice tak będziemy pościć, a potem udam się do króla, choć to jest wbrew prawu. Jeśli mam zginąć, to zginę!” (Est 4,16).

Mordochaj rozesłał tę informację do całej żydowskiej społeczności w Suzie, a gdy Żydzi pościli i modlili się, Estera przygotowywała się do niebezpiecznego zadania. „Trzeciego dnia ubrała się Estera w szaty królowej i stanęła na wewnętrznym dziedzińcu pałacu królewskiego naprzeciw pałacu królewskiego, król zaś siedział na swoim królewskim tronie w pałacu królewskim naprzeciw wejścia do pałacu. Skoro tylko król zobaczył królową Esterę stojącą na dziedzińcu, zyskała względy u niego i wyciągnął ku Esterze złote berło, które trzymał w ręce. Wtedy Estera zbliżyła się i dotknęła głowicy berła” (Est 5,1-2).

`W przypadku Żydów, w sytuacji takiej jak ta, modlitwie zazwyczaj towarzyszył post. To znaczy, że w ramach ich reakcji na tę sytuację modlitwa odgrywała centralną rolę. Czego możemy się nauczyć z tego przykładu?`