---
title:  Na dworze obcego króla
date:   18/12/2023
---

Po upadku imperium babilońskiego i powstaniu imperium medyjsko-perskiego wielu Żydów wróciło do kraju swoich przodków. Jednak znaczna ich część pozostała tam, gdzie przyszli na świat i gdzie ich rodziny mieszkały już od kilku pokoleń.

Pamiętając o tym historycznym tle, możemy się przyjrzeć bliżej kontekstowi wydarzeń związanych z Esterą. „Otóż w tych dniach, gdy król Achaszwerosz zasiadał na swoim tronie królewskim na zamku w Suzie…” (Est 1,2). Treść Księgi Estery dotyczy zatem imperium perskiego za czasów Achaszwerosza.

W 1. rozdziale Księgi Estery dowiadujemy się, że królowa Waszti popadła w niełaskę i została oddalona przez króla, który postanowił poszukać nowej królowej na miejsce tej, której już nie aprobował. W związku z tym na scenie dziejów pojawiają się Estera i jej kuzyn Mordochaj.

`Przeczytaj Est 2,1-9. Czego wersety te uczą nas o sytuacji Mordochaja i Estery?`

Wydaje się, że Mordochaj, jako królewski urzędnik, zasiadał w bramie pałacu i rezydował w Suzie wraz z adoptowaną córką, swoją kuzynką, Esterą. Ze względu na stanowisko i miejsce zamieszkania znajdowali się oni w samym centrum perskiej kultury. Przypuszczalnie dlatego Estera znalazła się w gronie panien przedstawionych królowi: „Została też zabrana Estera do pałacu królewskiego pod opiekę Hegaja, pilnującego kobiet” (Est 2,8).

`Przeczytaj Est 2,10.20. O czym jest mowa w tych wersetach i dlaczego Mordochaj wydał Esterze takie polecenie?`

Choć tekst biblijny nie wyjaśnia tego szczegółowo, nietrudno domyśleć się powodu. Jako obcy w miejscowej kulturze i religii, potencjalnie wrogiej wobec nich, Mordochaj i Estera roztropnie nie rozgłaszali swojej tożsamości narodowej i religijnej.

`Jakie okoliczności mogą wymagać dyskrecji w kwestii naszej wiary? Czy zawsze powinniśmy rozgłaszać otoczeniu, kim jesteśmy i w co wierzymy? A może powinniśmy to ukrywać bez względu na okoliczności? Jakie jest twoje zdanie w tej kwestii?`