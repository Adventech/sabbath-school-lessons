---
title:  Wierne świadectwo Mordochaja
date:   19/12/2023
---

Mieszkając w obcym kraju i będąc wiernymi Bogu, Mordochaj i Estera prędzej czy później musieli spotkać się z określonymi wyzwaniami. Tak właśnie było w przypadku Mordochaja.

`Przeczytaj Est 3,1-15. Jakie wydarzenia opisane zostały w tych wersetach i jak do nich doszło?`

W 3. rozdziale Księgi Estery czytamy, że król Kserkses (Achaszwerosz) wywyższył Hamana i dał mu wysokie stanowisko, z którym wiązała się znaczna władza. Wszyscy poddani króla mieli się teraz kłaniać także Hamanowi. „Lecz Mordochaj nie klękał i pokłonu mu nie oddawał” (Est 3,2). Biblia nie podaje powodu, dla którego Mordochaj odmawiał oddawania pokłonu temu człowiekowi. Jednak możemy się tego domyśleć. Mordochaj był pobożnym Żydem i dlatego nie chciał się kłaniać potomkowi Agaga, Amalekity, wroga Izraelitów z czasów wyjścia z Egiptu (zob. Pwt 25,19). Jak wierny Bogu Żyd miałby się kłaniać Amalekicie albo oddawać taką cześć komukolwiek poza Bogiem?

„Rzekli więc dworzanie królewscy, którzy należeli do orszaku królewskiego, do Mordochaja:

— Dlaczego ty przekraczasz zarządzenia królewskie?” (Est 3,3).

Choć nie znamy dokładnej odpowiedzi udzielonej przez Mordochaja, to jednak w następnym wersecie została ona podsumowana: „Mordochaj (...) powiedział im, że jest Żydem” (Est 3,4). Z pewnością w ramach swojej odpowiedzi Mordochaj miał okazję wyjaśnić, że jako czciciel Boga, który stworzył niebo i ziemię, nie może czcić w taki sam sposób śmiertelnego człowieka. Niewątpliwie Mordochaj miał możliwość wydania świadectwa wiary, w której trwał tak mocno, iż z tego powodu był gotowy narazić na śmiertelne niebezpieczeństwo nie tylko siebie, ale także, niestety, i innych.

„Począwszy od Daniela i jego towarzyszy, (...) wnoszone było jasne światło w moralne ciemności spowijające dwory babilońskich królów”. (Ellen G. White, w: The Advent Review and Sabbath Herald, 13.5.1884.)

Gdy Haman postanowił unicestwić Żydów, opisał ich następująco:

— „Jest jeden lud rozproszony między innymi ludami i oddzielony od innych ludów we wszystkich prowincjach twojego królestwa, mający inne prawa niż wszystkie ludy; nie przestrzegają oni praw królewskich” (Est 3,8).

Lud mający inne zwyczaje i nieprzestrzegający prawa tego królestwa? Oto gotowy przepis na prześladowanie!

`W jaki sposób także i w naszych czasach możemy zostać poddani próbie podobnej do tej, jaka stała się udziałem Mordochaja? Jak powinniśmy postąpić w takiej sytuacji?`