---
title:  Do Dalszego Studium
date:   08/12/2023
---

Jedną z najważniejszych rzeczy wynikających z opisu działalności Pawła w Atenach jest jego praktyczne studium metody działania wśród niewierzących, którzy nigdy wcześniej nie słyszeli ewangelii — metody prowadzącej do utworzenia małej grupy wierzących w Atenach.

„Słowa apostoła i opis jego postawy oraz okoliczności, w jakich się znalazł, zostały nakreślone natchnionym piórem celem przekazania przyszłym pokoleniom jako świadectwo jego niewzruszonej ufności, odwagi w samotności i walce oraz zwycięstwa, jakie odniósł w samym sercu pogaństwa. Słowa Pawła są skarbnicą wiedzy dla Kościoła. Znalazł się on w sytuacji, w której mógł z łatwością powiedzieć coś, co rozdrażniłoby jego dumnych słuchaczy i ściągnęło na niego trudności. Gdyby w swej przemowie zaatakował ich bogów i wielkich ludzi miasta, groziłoby mu podzielenie losu Sokratesa. Jednak z taktem zrodzonym z Bożej miłości Paweł ostrożnie odwodził ich umysły od pogańskich bóstw, objawiając im prawdziwego Boga, którego nie znali”.

Przez bezpośrednią łączność z ludźmi, studium ich kultury i religii oraz poszanowanie dla ich pobożności i zaangażowania w sprawy duchowe Paweł dokonał czegoś istotnego w Atenach — czegoś, co jest częścią skarbnicy wiedzy Kościoła. Unikał mianowicie rozdrażniania swoich słuchaczy. To jest samo w sobie istotnym dokonaniem zainspirowanym przez Boga. Według Ellen G. White jest to jeden ze skarbów wiedzy, na który jako Kościół musimy zwrócić baczną uwagę w tej historii.

**Pytania do dyskusji**

`1. Na podstawie działalności Pawła w Atenach traktowanej jako wzorzec dla nas, jaki powinien być pierwszy krok w rozpoczęciu działalności ewangelizacyjnej w miejscu, gdzie nigdy wcześniej nie była ona prowadzona?`

`2. Jakiego zachowania w ramach ewangelizacji na nowym terenie należy oczekiwać od chrześcijan w celu budowania mostów z ludźmi nieznającymi Boga?`

`3. Gdy czujemy się prowokowani przez współczesne bożki, czego powinniśmy unikać, zwłaszcza na początku, gdy rozpoczynamy pracę misyjną wśród ludzi oddających cześć tym bożkom?`

`4. Paweł mógł poprzestać na przedstawieniu słuchaczom Boga, który ich miłuje, i pozostawić ich z pozytywnymi odczuciami. Jednak gdy apostoł poruszył kwestię zmartwychwstania, przekroczył granicę, poza którą niektórzy ze słuchaczy uznali, że nie warto dalej go słuchać. Czy powinniśmy postępować podobnie? Dlaczego tak albo dlaczego nie?`