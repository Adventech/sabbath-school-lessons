---
title:  Paweł na Areopagu
date:   04/12/2023
---

Będąc powołany przez Boga, Paweł, gdziekolwiek się znalazł, głosił ewangelię. To samo też postanowił czynić w Atenach.

`Przeczytaj Dz 17,18-21. W jaki sposób różne osoby na rynku reagowały na to, co mówił Paweł?`

Głoszący według ateńczyków „obcych bogów” (zob. Dz 17,18) Paweł najwyraźniej zrobił wrażenie na słuchaczach na rynku miejskim, więc zaprowadzono go na Areopag, gdzie dyskutowano o prawie i religii. Nic nie wskazuje na to, by Paweł był poddany jakiemuś procesowi sądowemu. Postanowiono po prostu dać mu posłuchanie jako głosicielowi nowej nauki (zob. Dz 17,19). Trudno było zignorować kogoś takiego jak Paweł, elokwentnie, z pasją i inteligencją głoszącego odmienne poglądy, choćby dziwne z punktu widzenia Greków.

W Dz 17,21 czytamy, że ateńczycy spędzali całe dnie na dyskusjach i słuchaniu najnowszych poglądów. Czyżby Łukasz oskarżył ich o próżniactwo? Przypuszczalnie nie. Wskazywał raczej, że byli doświadczonymi myślicielami i dyskutantami. Grecja wydała przecież w piątym i czwartym wieku przed Chrystusem trzech największych filozofów starożytności: Sokratesa, Platona i Arystotelesa — filozofów, których wpływ sięga aż do naszych czasów. Ateny przez wieki były postrzegane jako ośrodek intelektualny i filozoficzny. Choć niektórzy z ateńskich myślicieli nie byli ateistami, a z pewnością nie we współczesnym znaczeniu tego pojęcia, wiele ich poglądów filozoficznych znacząco różniło się od nauk chrześcijańskich. Trudno znaleźć w filozofii epikurejczyków czy stoików choćby cień przesłania o zmartwychwstałym Mesjaszu.

W Atenach Paweł oczekiwał, że Duch Święty posłuży się jego wiedzą i zdolnościami oratorskimi, jakie posiadł, kształcąc się w szkole Gamaliela. W praktyce okazało się, że doświadczenie, jakie Paweł zdobył na ulicach Aten, zostało wykorzystane przez Ducha Świętego w dalszej służbie apostoła. „Najmądrzejsi słuchacze zdumiewali się, słuchając jego rozumowania. Paweł okazał się znawcą ich sztuki, literatury i religii”. (Ellen G. White, Krzyż i miecz, wyd. 2, Warszawa 2018, s. 134.)

`Po doświadczeniu w Atenach z pogańskimi filozofami apostoł Paweł napisał do koryntian: „Uznałem za właściwe nic innego nie umieć między wami, jak tylko Jezusa Chrystusa i to ukrzyżowanego” (1 Kor 2,2). Czego uczy to nas o centralnej roli Chrystusa w naszym przesłaniu, niezależnie od tego, do kogo to przesłanie kierujemy?`