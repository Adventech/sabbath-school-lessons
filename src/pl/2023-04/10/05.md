---
title:  Przedstawienie nowego Boga
date:   06/12/2023
---

Gdy Paweł pozyskał uwagę ateńskich myślicieli, skierował ich umysły ku Bogu Niebios.

`Przeczytaj Dz 17,24-27. Jaką metodę zastosował Paweł, by dotrzeć do tych ludzi?`

Ludzi, którzy zabiegali o sprawy duchowe do tego stopnia, iż zbudowali ołtarz nieznanemu bogu, słowa Pawła musiały zaintrygować. Mówił przecież o Bogu, który jest Stwórcą Wszystkiego, nie mieszka w świątyniach i nie potrzebuje niczego od ludzi, ale sam dostarcza im wszystko. W kulturze zanurzonej w greckiej mitologii, według której bogowie byli nieprzewidywalni, egocentryczni i okrutni, idea Boga takiego, jakiego przedstawiał Paweł, musiała być niezwykle interesująca. Słuchacze zgromadzeni na Areopagu uczynili pierwszy mały krok w stronę Boga, który jest miłością.

Faktem jest to, iż ten Bóg, którego, jak sami przyznali, nie znali, mógł zostać poznany! Więcej, On chce być poznany.

Paweł przemawiał przypuszczalnie nieco dłużej i wypowiedział więcej niż te kilka zdań zanotowanych przez Łukasza, będących jedynie podsumowaniem mowy apostoła. Z pewnością Paweł rozwinął nieco bardziej szczegółowo przedstawione poglądy, które możemy wyróżnić w jego przemowie:

1\. Po pierwsze Paweł wyraził uznanie dla aktualnej duchowej świadomości i szczerości swoich słuchaczy.

2\. Następnie wskazał, że studiował ich wierzenia i znalazł w nich powody do szacunku dla nich.

3\. Dalej apostoł wskazał pewne szczególne odkrycie, jakie poczynił, studiując ich religię. Otóż oni sami przyznawali, że istnieje coś, czego nie rozumieją.

4\. Potem przedstawił im prawdę o Bogu, której bardzo potrzebowali, iż Bóg istnieje i miłuje ich oraz jest blisko.

5\. Wreszcie kończąc swoją przemowę, Paweł skierował do słuchaczy ostrzeżenie, by nie odrzucali poznania Boga, którego jeszcze nie znają.

Paweł poprowadził duchowo swoich słuchaczy tak daleko, jak to było możliwe na podstawie tego, co dotąd wiedzieli i w co wierzyli. Skoro był w stanie zaprowadzić ich tak daleko, oznaczało to solidny postęp.

`Zwróć uwagę na to, jak Paweł odwołał się do stworzonego świata i Boga jako Stwórcy (zob. także Rz 1,18-25). Dlaczego jest to właściwa metoda, przynajmniej początkowo, w ewangelizowaniu większości ludzi? W jaki wyraźny sposób stworzony świat wskazuje na Boga, Stwórcę?`