---
title:  Hebrajczyk w Atenach
date:   03/12/2023
---

`Przeczytaj Dz 17,1-16. Jak Paweł trafił do Aten i jak reagował na to, co tam widział?`

Ateny były oddane bałwochwalstwu (zob. Dz 17,16). Znając historię swojego ludu i jego skłonność (mimo licznych ostrzeżeń) do bałwochwalstwa, Paweł ze zgrozą oglądał posągi bogów w świątyniach i na ulicach miasta. Niewątpliwie apostoł był przejęty litością dla ateńczyków, którzy nie znając prawdziwego Boga, byli skazani na życie i umieranie w grzechu.

Dzisiaj nasze miasta także są pełne bożków, choć w mniej oczywistych formach niż w czasach Pawła. Niestety, wielu chrześcijan nawet tych bożków nie dostrzega. Paweł był na tyle wrażliwy na głos Ducha Świętego, iż reagował na przejawy bałwochwalstwa. W przeciwieństwie do większości pierwszych chrześcijan, którzy nadal nie pojmowali, że ewangelia jest przeznaczona dla wszystkich narodów, Paweł wiedział, że Bóg pragnie, by także ateńczycy byli zbawieni. Rozumiał, że globalna misja ma na celu zaniesienie ewangelii wszystkim, którzy nigdy wcześniej jej nie słyszeli, w tym bałwochwalczym poganom i filozofom przechadzającym się ulicami Aten.

Tak więc Paweł uczęszczał na rynek, gdzie spotykał się z mieszkańcami miasta. Możemy powiedzieć, że założył pierwszy ośrodek studiów poświęcony globalnej misji. Bywając na ateńskim rynku, studiował i badał metody docierania do serc i umysłów ateńczyków.

Paweł wiedział, że nie może podchodzić do ateńczyków w ten sam sposób, w jaki podchodził do Żydów czy choćby pobożnych pogan. Ci ludzie nie mieli pojęcia o Bogu Izraela ani Jego dokonaniach dla Jego ludu. Choć prawda o Bogu i dzieje Jego ludu były podstawą światopoglądu Żydów i prozelitów, to jednak nie znaczyły nic dla ludzi, których Paweł spotkał w Atenach. Apostoł potrzebował więc zupełnie nowego podejścia.

Dzisiaj także często przychodzi nam kierować przesłanie ewangelii do ludzi, którzy nie mają niemal nic wspólnego z tak zwanym judeochrześcijańskim dziedzictwem. Tak więc musimy dostosowywać nasze metody przekazu ewangelii do nich. Przekaz skuteczny w Buenos Aires w Argentynie może się okazać zupełnie niezrozumiały w Bangkoku w Tajlandii.

`Jakiego rodzaju bożki są czczone przez ludzi w twoim regionie i jak możesz otwierać oczy ludzi na próżność i beznadziejność bałwochwalstwa?`