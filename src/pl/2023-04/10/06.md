---
title:  Przekroczenie granicy
date:   07/12/2023
---

`Przeczytaj Dz 17,24-34. W jaki sposób Paweł kontynuował wydawanie swojego świadectwa?`

Ciekawe jest to, że Paweł cytował także pogańskich autorów, którzy spisali spostrzeżenia bliskie biblijnej prawdzie, a cytowanie ich było dobrym wstępem do wyrażenia tego, co pragnął przekazać. Apostoł posłużył się czymś, co było znane jego słuchaczom, by uzyskać wspólny grunt z nimi i budować na tej podstawie. Niewątpliwie starając się docierać do naszych bliźnich, powinniśmy stosować metody uwzględniające znajomość ich wierzeń i obliczone na poszukiwanie wspólnych poglądów.

Zwróć uwagę, że Paweł posłużył się tą wspólną platformą po to, by przejść do kwestii, którą od początku planował poruszyć — zmartwychwstania Jezusa i jedynej nadziei zaoferowanej ludzkości. Łukasz zanotował reakcję słuchaczy na słowa Pawła o zmartwychwstaniu. Jedni z miejsca odrzucili możliwość zmartwychwstania. Drudzy wyrazili pragnienie dowiedzenia się czegoś więcej. A inni uwierzyli od razu. Liczy się to, że wszyscy oni wysłuchali tego, co apostoł miał do przekazania. To dawało Pawłowi nadzieję na dobry początek.

Wiemy, że niektórzy ludzie odrzucą ewangelię, ale musimy czynić wszystko, co możliwe, by upewnić się, że zanim ją odrzucą, zrozumieją, co odrzucają. Dzięki metodzie pracy zastosowanej wśród ateńczyków i na podstawie tego, czego wcześniej się o nich dowiedział, Paweł upewnił się, że wysłuchali go z otwartym umysłem oraz dowiedzieli się, że istnieje Bóg, którego nie znają, a który ich stworzył. Ten Bóg umiłował ich i pragnie więzi z nimi. Okazał im miłosierdzie wbrew ich ignorancji. Jednak nadchodzi dzień sądu. A gdyby wydawało się im to wszystko zbyt niewiarygodne, to powinni przyjąć namacalny dowód w postaci zmartwychwstania Chrystusa.

Gdy mieszkańcy Aten usłyszeli i zrozumieli przesłanie, mogli wybrać, czy odrzucić je, czy poznać lepiej. Wielu zgłębiało te prawdy dalej i zostało wyznawcami Jezusa (zob. Dz 17,34).

`Wyzwanie: Proś Boga w modlitwie, by pokierował tobą tak, abyś wiedział, w jaki najlepszy sposób składać świadectwo ewangelii wobec ludzi, których znasz.`

`Dodatkowe wyzwanie: Przyjrzyj się dostępnym mediom społecznościowym jako potencjalnemu areopagowi, na którym będziesz mógł przedstawiać ewangelię niewierzącym w sposób równie wyrazisty i taktowny, jak uczynił to Paweł w Atenach.`