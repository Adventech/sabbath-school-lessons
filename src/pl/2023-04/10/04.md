---
title:  Paweł i nieznany Bóg
date:   05/12/2023
---

Zwróć uwagę, że Paweł nie demaskował fałszywej religii ani fałszywych bogów wyznawanych przez ateńczyków. Wskazywał wszystkie dobre punkty, jakie zdołał zauważyć, jakkolwiek nieliczne, a następnie budował na nich.

`Przeczytaj Dz 17,22-23. Co Paweł czynił, starając się docierać do ludzi z przesłaniem ewangelii?`

— „Mężowie ateńscy! Widzę, że pod każdym względem jesteście ludźmi nadzwyczaj pobożnymi” (Dz 17,22) — skomplementował Paweł pogan!

Ich religia była błędna pod każdym względem, a mimo to Paweł pochwalił ich pobożność.

Dalej apostoł powiedział:

— „Przechodząc bowiem i oglądając wasze świętości...” (Dz 17,23).

Opisując swoje przemyślenia dotyczące religijności ateńczyków, Paweł zachowywał postawę szacunku wobec ludzi, do których się zwracał. Nie postępował jak samozwańczy ekspert znający wszystkie odpowiedzi związane z tym, jak inni ludzie powinni się zmienić. Owszem, Paweł był ekspertem i znał odpowiedzi, jakie inni powinni byli poznać! Jednak nie przedstawiał się w taki sposób, aby nie narazić się na odrzucenie. Przedstawił się raczej jako ktoś, kto troszczy się o bliźnich i życzy im dobra.

Komentując napis „Nieznanemu Bogu” (Dz 17,23), Paweł wykorzystał coś, co mogło być wspólnym gruntem. Ateńczycy wierzyli w boga (a właściwie wielu bogów), co było dobrym punktem wyjścia (już w tamtych czasach zdarzali się ateiści) i mogło otwierać drogę do głębszej rozmowy. Paweł nie kpił z nieco naiwnego pomysłu dedykowania ołtarza nieznanemu bogu. Zamiast tego wyraził uznanie i szacunek dla ludzi, którzy tak bardzo troszczyli się o sprawy duchowe, iż nie szczędzili wysiłku i kosztów, by uczcić kogoś, kogo nawet nie znali, gdyż obawiali się, że mogą stracić coś wartościowego.

Czy ludzie ci błądzili? Oczywiście tak, ale należało się do nich zwrócić. Na początku ważne było to, że byli oni oddani nawet temu, kogo nie rozumieli. Paweł uznał, że otwiera to pole do działania dla Ducha Świętego.

Paweł znalazł punkt zaczepienia i postanowił rozbudzić zainteresowanie słuchaczy.

`Jakie mosty tworzą i jakie punkty styczności dają ci okazje głębszej rozmowy z ludźmi, z którymi się kontaktujesz?`