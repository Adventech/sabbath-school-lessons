---
title:  Uchodźcy i imigranci
date:   21/11/2023
---

Kwestia imigrantów i uchodźców jest przedmiotem gorących dyskusji, gdyż od pewnego czasu stała się dość istotna dla wielu społeczeństw. Czy to z powodu wojen, czy katastrof naturalnych, czy też w nadziei na lepszą ekonomiczną przyszłość, miliony ludzi na świecie opuszczają swoje miejsca zamieszkania i poszukują lepszego losu w innych krajach.

W Mt 2,13-14 czytamy, że Jezus był uchodźcą. Maria i Józef musieli uciekać z Betlejem nocą, by schronić się w Egipcie przed morderczymi rękami Heroda. Biblia nie wspomina nic o tym, jak przebiegał ich pobyt w Egipcie, ale nietrudno wyobrazić sobie, że czekały tam ich liczne wyzwania, nierzadko podobne do tych, z jakimi mają do czynienia uchodźcy także w naszych czasach. Podobnie jak rodzina Jezusa szukała schronienia w obcym kraju, także i obecnie wielu muzułmanów, buddystów, hinduistów, chrześcijan i ludzi nienależących do żadnej religii szuka nowego miejsca do życia.

Ogólnie rzecz biorąc, łatwiej jest przyjaźnić się z ludźmi z własnej kultury i grupy językowej, gdyż wiele nas z nimi łączy. Trudniejsze jest znajdowanie wspólnego gruntu z imigrantami i uchodźcami, którzy wyglądają i mówią inaczej, a także różnią się od nas wierzeniami i zwyczajami kulinarnymi. Ewangelia wzywa nas do wyjścia z naszych etnicznych, narodowych i kulturowych bezpiecznych stref, by zwrócić się z pomocą do potrzebujących niezależnie od tego, jak różnią się od nas.

`Przeczytaj Pwt 10,19; Ps 146,9; Rz 12,13; Kpł 23,22. Jaki ważny temat, o którym powinniśmy zawsze pamiętać, poruszają te wersety?`

Jak możemy służyć pomocą imigrantom i uchodźcom? Nie jest to łatwe, gdyż w niektórych krajach przebywanie wśród takich osób i pomaganie im jest uważane za niepoprawne politycznie. Jednak musimy czynić, co możemy i kiedy możemy, by służyć pomocą tym ludziom, którzy przeżywają trudny czas i potrzebują wsparcia. Musimy pomagać w takim stopniu, w jakim to jest możliwe.

Zacznij od modlitwy, a potem zbieraj informacje o imigrantach i uchodźcach. W wielu miejscach działają już organizacje niosące pomoc takim osobom. Możesz zacząć od współpracy z takimi organizacjami albo zorganizować pomoc dla imigrantów czy uchodźców wraz ze swoją grupą studiującą Pismo Święte.

`Nawet jeśli niewiele możesz zrobić, jak możesz się zaangażować w pomoc dla imigrantów i uchodźców w swoim miejscu zamieszkania?`