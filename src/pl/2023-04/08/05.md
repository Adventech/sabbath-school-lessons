---
title:  Pomoc dla cierpiących
date:   22/11/2023
---

Kto z nas nie doświadczył tego, jak cierpi współczesny świat? Czy to bardzo bogaci, czy też ubodzy w skrajnym niedostatku — wszyscy cierpią. Ludzie znoszą cierpienia fizyczne i urazy psychiczne, podlegając egzystencjalnym zmaganiom. Wystarczy przeczytać, jak ogromne sumy są wydawane na leki przeciwdepresyjne w krajach wysokorozwiniętych, by zrozumieć, że materialny dostatek nie gwarantuje szczęścia ani wewnętrznego pokoju.

`„Duch Pański nade mną, przeto namaścił mnie, abym zwiastował ubogim dobrą nowinę, posłał mnie, abym ogłosił jeńcom wyzwolenie, a ślepym przejrzenie, abym uciśnionych wypuścił na wolność” (Łk 4,18). Czego werset ten uczy o tym, co czynił Jezus dla ludzi potrzebujących i co my możemy uczynić dla nich?`

Bóg powołuje nas do wychodzenia naprzeciw potrzebom ludzi, nawet jeśli nie mamy pewności, czy ludzie ci kiedykolwiek przyjmą Jezusa jako swojego Zbawiciela. Choć pozyskiwanie uczniów dla Jezusa jest podstawowym celem naszej misji, to jednak musimy pomagać ludziom po prostu dlatego, że potrzebują oni pomocy. Pomagamy bliźnim, bo przyjęliśmy Jezusa jako naszego Pana, a On powołał nas, byśmy pomagali im.

Przykład Jezusa wychodzącego naprzeciw potrzebom wszystkich ludzi jest biblijną zasadą, która powinna kierować naszym postępowaniem. Nie wiemy, czy każda osoba, jakiej Jezus pomógł, przyjęła Go jako Zbawiciela.

Aby prawdziwie pomagać bliźnim, musimy być świadomi ich potrzeb. Każda kultura ma swój przyjęty sposób traktowania przyjaciół. W Indiach przyjaźń wyraża się przez częstowanie posiłkiem czy napojem podczas udzielania komuś gościny. Łatwiej jest dać pieniądze nieznajomej osobie, niż pocieszyć przyjaciela, który stracił bliską osobę. Przyjaciele potrzebują czegoś więcej niż pieniędzy czy posiłku. Często nasze współczujące wsparcie w trudnych chwilach jest więcej warte niż wszelkie dobra materialne.

Ważną zasadą pomagania naszym przyjaciołom w imieniu Jezusa jest dążenie do okazywania niesamolubnej miłości wobec nich oraz zrozumienie ich potrzeb, zanim zaoferujemy pomoc. Oferujmy taką pomoc, jakiej potrzebują, nie uzależniając tego od ich gotowości podążania za Jezusem.

`Przeczytaj Mt 25,34-40. Jakie przesłanie dla nas jest zawarte w tych wersetach?`