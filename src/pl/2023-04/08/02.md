---
title:  Wiara przyjaciół
date:   19/11/2023
---

Pewna niezwykła historia przedstawiona w ewangeliach ukazuje kilku ludzi, którzy zadali sobie sporo trudu, by przynieść do Jezusa człowieka potrzebującego pomocy, przypuszczalnie ich przyjaciela. Możemy się z tego nauczyć, jak trudno czasami jest pomagać potrzebującym.

`Przeczytaj Łk 5,17-26 (zob. także Mt 9,1-8; Mk 2,3-12). Czego możemy się nauczyć z tego zdarzenia o misji i służbie dla ludzi potrzebujących pomocy?`

Przynosząc swojego przyjaciela do Jezusa, ludzie ci wykazali, że dobro potrzebującego leżało im na sercu. Bóg powołuje nas, byśmy czynili podobnie — prowadzili potrzebujących do Jezusa Chrystusa. Taka praca wymaga wiary, działania, cierpliwości i poświęcenia, a także kreatywności. Gdy przyjaciele przynieśli paralityka do Jezusa, napotkali na przeszkodę pozornie nie do pokonania. Nie byli w stanie dostać się do Jezusa z powodu otaczającego Go tłumu. Jednak nie poddali się i wymyślili sposób. Opuścili chorego przyjaciela wprost pod nogi Jezusa przez dziurę zrobioną w dachu domu! Łukasz napisał, że Jezus odniósł się z uznaniem dla ich wiary (zob. Łk 5,20).

Jezus pragnie, byśmy prowadzili do Niego naszych bezradnych przyjaciół. Biblia ukazuje Jezusa jako Wielkiego Lekarza, który przebacza grzechy i uzdrawia cierpiących bez względu na to, kim są.

Ellen G. White wielokrotnie wzywała do pomagania ludziom znajdującym się w potrzebie: „Nie czekajcie, aż ktoś wskaże wam wasze obowiązki. Otwórzcie oczy i rozejrzyjcie się wokół siebie. Poszukajcie bezradnych, uciśnionych i potrzebujących. Nie unikajcie ich i nie odpychajcie od siebie. Kto z was dowodzi prawdziwości swej wiary zgodnie z testem wskazanym przez Jakuba, posiadając szczerą pobożność oraz wystrzegając się egoizmu i zepsucia? Kto z nas czyni wszystko, co w jego mocy, by uczestniczyć w wielkim planie zbawienia?”. (Ellen G. White, Testimonies for the Church, t. 2, Mountain View–Omaha 1948, s. 29.)

Jezus osobiście pokazał, jak pomagać bezradnym. On powołuje także nas, byśmy postępowali podobnie. Po pierwsze mamy być ich przyjaciółmi. Następnie mamy się zapoznać z ich potrzebami, a w końcu mamy ich doprowadzić do Jezusa jako jedynego, który może im pomóc. To właśnie zrobili przyjaciele paralityka i my mamy postępować podobnie — doprowadzić ludzi do Jedynego Zbawiciela, Jezusa.

`Kto w twoim otoczeniu potrzebuje pomocy? Co zamierzasz uczynić dla takich potrzebujących pomocy ludzi?`