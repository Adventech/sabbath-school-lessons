---
title:  Większa miłość
date:   23/11/2023
---

Jak dobrze wiemy, potrzeby nigdy się nie kończą. Jeśli jesteśmy gotowi pomagać bliźnim, to będziemy mieli ku temu mnóstwo okazji. Czy są to przyjaciele z bliska, czy uchodźcy z daleka, ludzie zawsze potrzebują pomocy, a my powinniśmy uczynić wszystko, co w naszej mocy, aby im tę pomoc przynieść. W czasie swojej ziemskiej misji Jezus pomagał tym, którzy nie byli w stanie poradzić sobie ze swoimi problemami. W niektórych przypadkach On sam podejmował inicjatywę i wychodził naprzeciw ludziom potrzebującym pomocy, a w innych przypadkach, jak w historii z paralitykiem przyniesionym przez przyjaciół, odpowiadał na inicjatywę potrzebujących lub tych, którzy im pomagali.

`„Większej miłości nikt nie ma nad tę, jak gdy kto życie swoje kładzie za przyjaciół swoich” (J 15,13). Jak stosujemy tę zasadę w naszej służbie dla bliźnich?`

Pewna rodzina misjonarzy pracowała przez sześć lat na Trynidadzie i Tobago, wyspiarskim państwie w Ameryce Południowej. Przez trzy pierwsze lata zamieszkiwali oni w społeczności zdominowanej przez hinduistów i muzułmanów. Wielu hinduistów skarżyło się, że ich znajomi chrześcijanie stanowczo odrzucają zaproszenia na coroczne święta dziękczynienia. Gdy więc ci chrześcijanie zostali zaproszeni przez ich nowych przyjaciół wyznających hinduizm, wybrali się na tę uroczystość. Uczynili to, kierując się przykładem Jezusa, który odwiedzał ludzi zapraszających go na ważne wydarzenia w ich życiu. Jedną z nauk hinduizmu jest to, iż goście i przyjaciele odwiedzający czyjś dom przynoszą ze sobą błogosławieństwo.

W tym tygodniu podejmijmy próbę zaprzyjaźnienia się z kimś przez bycie błogosławieństwem dla tej osoby. Najpierw poznaj swoje najbliższe otoczenie — społeczność, wieś czy miasto. Czy znasz jakichś uchodźców lub imigrantów, którzy mieszkają w okolicy? Być może takie osoby mieszkają na twojej ulicy. Czy rozpoznajesz je. Bez względu na sytuację zaprzyjaźnienie się z obcymi ludźmi nie jest łatwym zadaniem. Módl się i proś Boga o pomoc. On zna serca ludzi i wie, kto jest gotowy się z tobą zaprzyjaźnić. Pamiętaj, że twoim celem jest zaprzyjaźnienie się z ludźmi, by przynieść im pomoc i doprowadzić ich do Boga, który może dla nich uczynić jeszcze więcej.

`Wyzwanie: Dowiedz się, jacy obcokrajowcy czy niechrześcijanie mieszkają w twoim kraju. Strona internetowa joshuaproject.net może ci pomóc w zidentyfikowaniu niechrześcijańskich grup ludności w twoim kręgu kulturowym.`

`Dodatkowe wyzwanie: Wybierz jedną osobę znajdującą się w twojej sferze wpływu. Módl się regularnie za tę osobę i odpowiedz na następujące pytania: Czy ta osoba jest moim przyjacielem zgodnie ze wzorem przyjaźni wskazanym przez Jezusa? Czy znam potrzeby tej osoby? Jak mogę przyprowadzić tę osobę do Jezusa, by przyjęła od Niego uzdrowienie?`