---
title:  Najważniejsze pytanie
date:   12/11/2023
---

— Kim jesteśmy?

— Po co żyjemy?

— Co się dzieje z nami po śmierci?

— Jakie jest nasze ostateczne przeznaczenie?

Są to jedne z najważniejszych pytań, jakie muszą zadawać sobie śmiertelne istoty, które wiedzą, że są śmiertelne. (W odróżnieniu od ludzi zwierzęta nie mają tej świadomości). W Ewangelii Łukasza czytamy o człowieku, który pewnego dnia zadał Jezusowi najważniejsze pytanie.

`Przeczytaj Łk 10,25. O co zapytał uczony w prawie i dlaczego zadał takie pytanie?`

Choć to pytanie jest naprawdę ważne, Łukasz wyraźnie wskazuje, że człowiek ten zamierzał wystawić Jezusa na próbę. Wiemy, że ludzie mogą powątpiewać, a nawet okazywać zupełny brak wiary, ale gdy zadają właściwe pytania, to można znaleźć sposób, by do nich dotrzeć. Tak właśnie było z owym uczonym w prawie. Jezus wiedział, że jego intencje nie były szczere. Jednak zarówno dla niego, jak i osób obecnych podczas tej rozmowy właściwe pytanie stanowiło klucz, którym Jezus posłużył się, by poruszyć ich serca. Choć Jezus wiedział, że człowiek ten wystawił go na próbę, to jednak nie zignorował go, ale potraktował go z szacunkiem.

— „Co mam czynić, aby dostąpić żywota wiecznego?” (Łk 10,25).

Ostatecznie, jakie pytanie może być ważniejsze? Bez względu na to, jakie obrzędy i zwyczaje religijne zachowujemy, stoi za nimi to pytanie. W porównaniu z tą kwestią żadna inna nie ma takiego znaczenia dla istot, które są jak mgła, „która ukazuje się na krótko, a potem znika” (Jk 4,14). Bez życia wiecznego nic nie ma znaczenia — pozostaje tylko wieczna śmierć.

`Przeczytaj 1 Kor 15,30-32. W jaki sposób Paweł podkreśla w tych wersetach znaczenie życia wiecznego?`

Chociaż intencje uczonego w prawie nie były czyste, to jednak zadał on niezwykle istotne pytanie, a Jezus, zawsze gotowy skorzystać z okazji, by wypełnić swą misję, posłużył się tym pytaniem, by dotrzeć do swoich słuchaczy.

`W jaki sposób możemy korzystać z okazji do wydawania świadectwa, nawet jeśli pojawiają się one w okolicznościach dalekich od idealnych?`