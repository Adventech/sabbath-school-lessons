---
title:  Dostąpić życia wiecznego
date:   14/11/2023
---

`Przeczytaj Łk 10,27-28. W jaki sposób uczony w prawie sam odpowiedział na swoje pytanie?`

Uczony w prawie zadał pytanie i sam na nie odpowiedział:

— „Będziesz miłował Pana, Boga swego, z całego serca swego (...), a bliźniego swego, jak siebie samego” (Łk 10,27).

Co odrzekł na to Jezus? Otóż powiedział:

— „Dobrze odpowiedziałeś,…”.

Następnie wezwał go, by postępował zgodnie ze swą odpowiedzią:

— „…czyń to, a będziesz żył” (Łk 10,28).

Dla większości wierzących udzielanie poprawnych odpowiedzi na pytania dotyczące zasad wiary nie jest trudne. Jednak prawdziwym wyzwaniem jest postępowanie zgodnie z tym, co słuszne i w co wierzymy. Wielu ludzi wie dość, by być zbawionymi, ale wybiera potępienie, bo nie chcą oni być posłuszni temu, co wiedzą. Na tym polega sedno sprawy. Sama wiedza o miłowaniu Boga i bliźnich nie wystarczy. Ważne jest to, by naprawdę miłować!

`Przeczytaj Jk 2,17-22. Jak wersety te odzwierciedlają odpowiedź udzieloną przez Jezusa uczonemu w prawie?`

Jeśli miłujemy Boga, będziemy studiować Jego Słowo, modlić się, przestrzegać przykazań i postępować zgodnie z Jego głosem „z całego serca swego” (Łk 10,27). Jeśli twierdzę, że kogoś miłuję, ale nie dbam o niego i lekceważę go, gdy potrzebuje on pomocy, to na co zdaje się moja deklaracja? Chrześcijaństwo nie jest jedynie zbiorem wierzeń, ale sposobem życia.

„Jeśli brat albo siostra nie mają się w co przyodziać i brakuje im powszedniego chleba, a ktoś z was powiedziałby im: Idźcie w pokoju, ogrzejcie się i nasyćcie, a nie dalibyście im tego, czego ciało potrzebuje, cóż to pomoże?” (Jk 2,15-16).

`Jak troszczysz się o dobro innych? W jakim stopniu stosujesz radę Pawła: „Niechaj każdy baczy nie tylko na to, co jego, lecz i na to, co cudze” (Flp 2,4)? Jak dzięki łasce Bożej możesz się nauczyć w większym stopniu troszczyć się o bliźnich?`