---
title:  Historia dobrego Samarytanina dzisiaj
date:   16/11/2023
---

Jezus pochwalił uczonego w prawie za właściwą odpowiedź, a potem dodał:

— „Czyń to, a będziesz żył” (Łk 10,28).

W ten sposób Jezus dotknął najczulszej struny w ludzkim sercu. Udzielanie właściwych odpowiedzi nie stanowiło żadnej trudności dla uczonego w prawie, ale postępowanie zgodnie z tymi odpowiedziami było prawdziwym wyzwaniem prawie dwa tysiące lat temu i jest wyzwaniem dla nas dzisiaj. Uczony w prawie próbował wystawić Jezusa na próbę i popisać się swoją wiedzą. Nie zamierzał łatwo dać za wygraną. Zadał więc pytanie:

— „A kto jest bliźnim moim?” (Łk 10,29).

`Przeczytaj Łk 10,30-37. Jak możesz podsumować przesłanie Jezusa zawarte w tej opowieści?`

Czy w naszym środowisku są ludzie niesprawiedliwie traktowani przez innych? Czy zrobiliśmy coś, by im pomóc?

To prawda, że czasami pastorzy, starsi i członkowie zborów nie pomagają ludziom potrzebującym pomocy. Czasami wyznawcy innych religii są lepiej usposobieni do społeczeństwa niż my. Dużo mówimy o dobroci, ale w praktyce okazuje się, że inni pomagają tam, gdzie my nie robimy nic. Jeśli nasza wiara ma cokolwiek znaczyć, to musimy pomagać tym, którym możemy pomóc.

Jezus zakończył opowieść o dobrym Samarytaninie pytaniem o to, który z trzech przechodniów okazał się bliźnim dla człowieka potrzebującego pomocy.

„W ten sposób na zawsze rozstrzygnięta została kwestia zawarta w pytaniu:

— »Kto jest bliźnim moim?« (Łk 10,29).

Chrystus pokazał, że naszym bliźnim jest nie tylko ten, kto należy do tego samego Kościoła lub jest tego samego wyznania. Rasa, kolor skóry czy różnice klasowe nie mają tutaj żadnego znaczenia. Naszym bliźnim jest każdy, kto potrzebuje naszej pomocy; każda zraniona i pobita przez wroga dusza; każdy, kto jest Bożą własnością”. (Ellen G. White, Życie Jezusa, wyd. 16, Warszawa 2018, s. 374.)

`Wyzwanie: Zacznij się modlić codziennie za kogoś, kto różni się od ciebie, a może nawet za kogoś, kogo osobiście nie lubisz.`

`Dodatkowe wyzwanie: Wymień trzy osoby spośród swoich znajomych niebędących adwentystami, określ ich potrzeby (emocjonalne, fizyczne, społeczne) i zastanów się, jak możesz im pomóc. Co praktycznie możesz dla nich zrobić w nadchodzącym tygodniu?`