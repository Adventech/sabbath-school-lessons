---
title:  Metoda Jezusa i reakcja na nią
date:   13/11/2023
---

Łukasz informuje nas, że uczony w prawie przyszedł do Jezusa, zamierzając Go wystawić na próbę, ale Jezus przejrzał jego intencję. Bóg zna nasze zamysły i pragnienia lepiej, niż znamy je my sami. Ponadto my nie znamy motywacji ludzi, którzy zwracają się do nas z różnymi pytaniami.

Czasami wyznawcy innych religii zadają nam pytania dotyczące naszej wiary. Na przykład znajomi muzułmanie zadają nam pytania dotyczące boskości Jezusa:

— Gdzie w Biblii Jezus powiedział, że jest On Bogiem?

— Dlaczego twierdzisz, że wierzysz w jednego Boga, skoro Trójca to Trzy Boskie Osoby?

Choć wydaje się, że są to prowokacyjne pytania, to jednak pragnienie poznania Jezusa może być autentyczne i wynikać z wewnętrznej pustki odczuwanej przez osoby, które je zadają. Nie znamy serc ludzi i nie musimy ich znać. Mamy po prostu służyć bliźnim najlepiej, jak możemy, bez względu na ich wewnętrzne motywacje.

`Przeczytaj Mt 26,56; Dz 17,11; 1 Kor 15,3; 2 Tm 3,16. Jak wersety te pomagają nam zrozumieć odpowiedź udzieloną przez Jezusa uczonemu w prawie w Łk 10,26?`

Czasami chcielibyśmy znać pewne odpowiedzi, ale jesteśmy zbyt leniwi, by ich pilnie szukać. Jezus powiedział:

— „Co jest napisane w Prawie? Jak czytasz?” (Łk 10,26 BT).

Jezus wskazał bardzo ważny element uczenia się. Zamiast jedynie słuchać, co inni mają nam do powiedzenia, musimy osobiście czytać Pismo Święte — Słowo Boże. Odpowiedzi już są tam zawarte, a Duch Święty działa na nasze serca, by uświadomić nam, co powinniśmy czynić.

Bóg dał nam swoje Słowo. W nim możemy znaleźć całą prawdę, jaką potrzebujemy poznać o tym, jak mamy żyć, jak powinniśmy traktować innych i w jaki sposób możemy „dostąpić żywota wiecznego” (Łk 10,25). Owszem, nauczyciele i pastorzy mają swoje zadania, ale ostatecznie musimy sięgać do Biblii, by poznać prawdę. „Słowo twoje jest pochodnią nogom moim i światłością ścieżkom moim” (Ps 119,105). Ten werset nie jest poetycką przenośnią, ale prawdą wskazującą Słowo Boże w jego prawdziwym znaczeniu dla wierzących.

`Jezus, Słowo Boże, które stało się ciałem, zawsze wskazywał ludziom spisane Słowo Boże. Jak świadczy to o znaczeniu Biblii i dlaczego musimy odrzucić wszelkie filozoficzne i teologiczne twierdzenia, które osłabiają nasze zaufanie do Pisma Świętego?`