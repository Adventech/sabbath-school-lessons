---
title:  Miłowanie bliźnich jak samych siebie
date:   15/11/2023
---

`Przeczytaj Mt 22,37-40. Jak te słowa Jezusa mają się do tego, co powiedział On uczonemu w prawie w Łk 10,27-28?`

Według Mt 22,37-40 Jezus jasno powiedział, że codzienne wyrażanie prawdziwej wiary jest zbieżne z tymi dwoma wskazanymi przez Niego przykazaniami. Z Łk 10,27-28 jasno wynika, że jeśli ktoś czyni te dwie rzeczy, to ma życie wieczne.

„Miłość musi być zasadą działania. To podstawowa zasada Bożego panowania w niebie i na ziemi i musi stanowić podstawę chrześcijańskiego charakteru. Jedynie ona może uczynić i zachować go mocnym. Jedynie ona może uzdolnić człowieka do wytrwania w próbach i pokusach”.

`Przeczytaj Ga 5,14; Mi 6,6-8; 1 J 4,20-21. Jak wersety te podkreślają naukę płynącą ze słów Jezusa?`

Według Pawła „całe Prawo wypełnia się w tym jednym nakazie: Będziesz miłował bliźniego swego jak siebie samego” (Ga 5,14 BT). Według tego apostoła miłość do Boga praktycznie przejawia się jedynie w miłowaniu bliźnich i traktowaniu ich w sposób odpowiedni do tego. Choć sam Paweł podkreśla, że „sprawiedliwy z wiary żyć będzie” (Rz 1,17), to jednak wyjaśnia, że życie z wiary nie jest czymś ukrytym i niewidocznym dla innych. Paweł, Micheasz i Jan wyraźnie uczą, że praktyczne uczynki ukazują prawdziwość wiary, którą wyznajemy.

W 13. rozdziale 1. Listu do Koryntian Paweł z naciskiem stwierdza, że wielka wiedza, wspaniałe dokonania, głęboka wiara czy nawet przejawy największej ofiarności nie zdadzą się na nic, jeśli nie mamy miłości. Bez miłości jesteśmy jedynie jak miedź brzęcząca albo cymbał brzmiący (zob. 1 Kor 13,1).

`Przeczytaj jeszcze raz zacytowaną powyżej wypowiedź Ellen G. White. Zwróć uwagę na to, co napisała ona o miłości jako warunku wytrwania w pokusach. Jak uświadamia nam to, że nakaz miłowania nie oznacza zbawienia z uczynków, ale podkreśla potrzebę wyrażania wiary pokładanej w Jezusie?`