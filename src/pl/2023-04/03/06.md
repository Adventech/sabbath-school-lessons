---
title:  Zacznij tam, gdzie jesteś
date:   19/10/2023
---

`Przeczytaj Dz 1,8. Jaką zasadę wskazał Jezus w dziele głoszenia ewangelii i wydawania światu świadectwa o Nim?`

Ta zasada wskazana przez Jezusa uczy nas, jak mamy postępować jako Jego uczniowie dzielący się z bliźnimi dobrą nowiną. Dzielenie się prawdą nie polega na przekonywaniu ludzi, jak bardzo są źli, ale ukazywaniu im Jezusa przedstawionego w kontekście przesłań trzech aniołów z Ap 14,6-12.

W słowach Jezusa zapisanych w Dz 1,8 zawarte są konkretne zasady.

Będziecie mi świadkami w Jerozolimie... Jak zauważyliśmy (i co warto powtórzyć), mamy być świadkami Jezusa w miejscu naszego zamieszkania. Obejmuje to nasz dom rodzinny, miejscowy zbór, okoliczne sąsiedztwo i lokalną społeczność. Powinniśmy być świadkami Jezusa przede wszystkim tam, gdzie na co dzień przebywamy (tam, gdzie Bóg wyznaczył nam miejsce) — w domu i w pracy, jak również wśród naszych najbliższych. Mamy wydawać świadectwo o Zbawicielu naszym krewnym i znajomym, współwierzącym, współpracownikom i mieszkańcom naszej miejscowości.

Czasami chrześcijanie marzą o udaniu się do dalekich krajów i głoszeniu ewangelii wśród ludzi odmiennej kultury, ale zaniedbują wydawanie świadectwa w swoim otoczeniu. Powinniśmy zacząć tam, gdzie się znajdujemy, aby Pan mógł nas poprowadzić dalej.

…i w całej Judei, i w Samarii, i aż po krańce ziemi. Jezus po raz kolejny wskazuje na to, że wydawanie świadectwa o Nim wymaga przekraczania barier kulturowych. Zaczynając w naszym najbliższym środowisku, możemy z czasem zostać powołani do wyruszenia na inne tereny, do odmiennych grup społecznych, etnicznych i religijnych. Znacznie łatwiej jest wydawać świadectwo wśród ludzi z tej samej grupy etnicznej i mówiących tym samym językiem, gdyż nie trzeba pokonywać barier kulturowych. W niektórych częściach świata zbory składają się z członków jednego klanu czy plemienia. Wielkie ewangelizacyjne zlecenie Jezusa wskazuje, że musimy opuścić swoją strefę komfortu i zaangażować się w działanie wśród ludzi znacznie różniących się od nas. Wszyscy bowiem ludzie potrzebują ewangelii Jezusa i ktoś musi im ją przekazać.

`Wyzwanie: Sporządź listę grup ludzi o szczególnych potrzebach w twojej społeczności, do których twój zbór nie próbował jeszcze dotrzeć.`

`Dodatkowe wyzwanie: Zacznij modlić się o możliwość zaangażowania się w najbliższej przyszłości w misję wśród ludzi potrzebujących szczególnej troski.`