---
title:  Powołanie Abrahama
date:   17/10/2023
---

Abraham udał się do kraju wskazanego mu przez Boga. Jednak początkowo nie wszystko układało się dobrze. Gdy przybył tam, dokąd Bóg polecił mu się udać, „Kananejczycy byli wówczas w tej ziemi” (Rdz 12,6), czyli poganie znani z okrucieństwa i przemocy. Nic dziwnego, że wkrótce po tym, jak Abraham tam przybył, Bóg ukazał się mu i powiedział:

— „Ziemię tę dam potomstwu twemu” (Rdz 12,7).

Abraham potrzebował takiego zapewnienia. Jednak nadal nie wszystko w jego życiu przebiegało zgodnie z planem, przynajmniej początkowo.

`Przeczytaj Rdz 12,10-13,1. Co przydarzyło się Abrahamowi i jakie błędy popełnił?`

Nie było to łatwe doświadczenie dla Abrahama. Musiał opuścić wygodny dom, porzucić dostatnie życie w bezpiecznym otoczeniu i udać się w nieznane (zob. Hbr 11,8). Co zastał na miejscu? Głód! Klęska głodu była tak dotkliwa, iż musiał szukać ratunku w Egipcie. A tam było jeszcze gorzej.

„Podczas swego pobytu w Egipcie Abraham dał dowód, że nie jest wolny od ludzkich słabości i niedoskonałości. Ukrywając fakt, że Sara jest jego żoną, okazał brak zaufania w Bożą opiekę, brak tej wzniosłej wiary i odwagi, które tak często i w godny podziwu sposób okazywał. (...). Wskutek braku wiary Abrahama Sara znalazła się w wielkim niebezpieczeństwie. Król Egiptu, dowiedziawszy się o jej urodzie, kazał ją sprowadzić do swego pałacu, zamierzając pojąć ją za żonę. Jednak Pan, w swym wielkim miłosierdziu, ochronił Sarę, zsyłając plagi na dom królewski”. (Ellen G. White, Wybrańcy Boga, wyd. 2, Warszawa 2018, s. 85-86.)

Nikt nie obiecywał, że praca misyjna będzie łatwa. Przez swoje kłamstwa i podstępy Abraham dodatkowo ją utrudniał. Na szczęście Bóg jest cierpliwy i nie odrzucił swojego sługi z powodu jego błędów, które niestety miały się powtarzać. Jak dobrze wiedzieć, że mimo naszych błędów Pan nie tylko przebacza nasze pomyłki, grzechy i wady, jak w przypadku Abrahama, ale nadal posługuje się nami w swojej misji.

`Czego możemy się nauczyć z opisu pobytu Abrahama w Egipcie?`