---
title:  Kościół wczesnochrześcijański i strefa komfortu
date:   18/10/2023
---

`Przeczytaj Dz 8,1-4. Co sprawiło, że członkowie Kościoła wczesnochrześcijańskiego opuścili swoją strefę komfortu?`

Przez dłuższy czas Kościół wczesnochrześcijański istniał w zasadzie wyłącznie w Jerozolimie (w kulturze żydowskiej i wśród Żydów). Gdy zaczęło się prześladowanie, w którym aktywnie uczestniczył Saul z Tarsu, gorliwy Żyd i faryzeusz, wtedy Kościół jerozolimski rozproszył się po Judei i Samarii. A Jezus przepowiedział to w Dz 1,8:

— „Będziecie mi świadkami w Jerozolimie i w całej Judei, i w Samarii”.

Te słowa się wypełniły, jak zauważa Łukasz w Dz 8,4: „Wszakże ci, którzy się rozproszyli, szli z miejsca na miejsce i zwiastowali dobrą nowinę”.

Choć Kościół rozszerzył się terytorialnie po tym, jak chrześcijanie opuścili Jerozolimę, to jednak ewangelia nadal była głoszona głównie na terenach zamieszkanych przez Żydów i w środowisku żydowskiej kultury. W Dz 11,19 czytamy, że chrześcijanie dotarli do Fenicji i na Cypr, ale nadal kierowali przesłanie niemal wyłącznie do Żydów. Uczniowie Jezusa i pozostali członkowie Kościoła wczesnochrześcijańskiego nie rozumieli, że mają prowadzić do Jezusa nie tylko Żydów, ale i pogan. Nadal mieli bardzo zawężone pojęcie misji Kościoła.

Apostoł Piotr, uważany za jedną z ważnych postaci w Kościele wczesnochrześcijańskim, nie był przychylnie nastawiony do głoszenia ewangelii wśród pogan, nawet wtedy gdy Paweł regularnie to czynił. Stąd Piotr uchodził za apostoła obrzezanych (to znaczy Żydów), zaś Pawła nazywano apostołem pogan (zob. Ga 2,8). Uprzedzenie Piotra było tak znaczne, iż nie chciał, by przywódcy zboru jerozolimskiego zobaczyli go w towarzystwie pogan (zob. Ga 2,11-12). Jednak Bóg postanowił wyprowadzić Piotra z jego strefy komfortu i zmienić jego nastawienie do pogan. Piotr musiał się nauczyć, jaki jest prawdziwy zakres ewangelizacyjnego zlecenia i co oznacza śmierć Jezusa dla całej ludzkości.

`Przeczytaj Dz 10,9-15.28-29. Jakie przesłanie skierował Pan do Piotra? Jak powinniśmy stosować tę zasadę w naszej pracy misyjnej?`