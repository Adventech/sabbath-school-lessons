---
title:  Być błogosławieństwem dla całego świata
date:   16/10/2023
---

`Przeczytaj Rdz 12,1-3. W jakim sensie Boże polecenie dane Abrahamowi było wezwaniem do misji?`

Bóg polecił Abramowi (którego potem nazwał Abrahamem), by opuścił swoją ojczyznę i swój lud w celu udania się do obcego kraju. Bóg zaplanował, iż posłuży się Abrahamem jako narzędziem realizacji swoich zamiarów na ziemi. Abraham usłuchał Boga i wyruszył w drogę. Bóg ma plan także dla ciebie, a realizacja tego planu może wymagać opuszczenia przez ciebie rodzinnych stron i twojego kraju oraz udania się tam, gdzie Bóg wskaże ci miejsce służby i gdzie będziesz mógł być błogosławieństwem dla innych.

**Przeczytaj podane poniżej wersety. Co mówią one o Bożym przymierzu i Bożej obietnicy dla nas?**

`Rdz 3,15`

`Rdz 17,19`

`Lb 24,17`

`Iz 9,5`

`Dn 9,24-27`

`Mt 1,21`

Wersety te mówią wyraźnie o tym, że Bóg zamierzał zrealizować swoją obietnicę daną ludziom w Edenie — obietnicę Zbawiciela, który przyjdzie i rozwiąże problem grzechu. Zbawiciel, Jezus Chrystus, przyszedł na świat jako potomek Abrahama i Sary (przez ich syna Izaaka). W Hbr 11,9 czytamy, że Izaak był dziedzicem obietnicy błogosławieństwa danej przez Boga Abrahamowi.

Nie wiemy dokładnie, ile Abraham wiedział i rozumiał z tego, jak Obiecany Potomek przyjdzie na świat w jego rodzie. Wiemy tylko to, że postępował zgodnie z wiarą. „Przez wiarę usłuchał Abraham, gdy został powołany, aby pójść na miejsce, które miał wziąć w dziedzictwo, i wyszedł, nie wiedząc, dokąd idzie” (Hbr 11,8).

To jest przykład, który powinniśmy naśladować!

`Wyobraź sobie, że Bóg polecił ci udać się w miejsce, w którym nigdy wcześniej nie byłeś. Jak zareagowałbyś na to i dlaczego właśnie tak?`