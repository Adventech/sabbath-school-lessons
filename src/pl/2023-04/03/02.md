---
title:  Opuszczenie bezpiecznej strefy
date:   15/10/2023
---

Abyśmy mogli udać się do ludzi zgodnie z Bożym zamierzeniem, musimy opuścić strefę, w której czujemy się bezpiecznie. Pragnienie pozostawania we własnym kręgu etnicznym czy społecznym prowadzi do egoizmu i nie zawsze jest dobre. Jedną z lekcji płynących z historii wieży Babel jest to, że tego rodzaju mentalność nie jest właściwa.

`Przeczytaj Rdz 11,1-9. Jakie intencje przyświecały tym ludziom? Czego chcieli dokonać i dlaczego Bóg im przeszkodził?`

Budowniczowie wieży Babel zostali przedstawieni jako ludzie o wielkich ambicjach. Ich pragnieniem było wzniesienie monumentalnej budowli — wieży, jakiej nie było dotąd na świecie:

— „Nuże, zbudujmy sobie miasto i wieżę, której szczyt sięgałby aż do nieba, i uczyńmy sobie imię” (Rdz 11,4).

Dzisiaj niektórzy ludzie próbują postępować podobnie. Tego rodzaju dążenia przejawiają się w polityce, sztuce, biznesie, a nawet religii. Wielu jest takich, którzy chcą wywyższyć się ponad innych — zdobyć sławę i władzę. Jednak ich dążenia ostatecznie okażą się próżne i bezsensowne (zob. Koh 2,1-11).

W Rdz 11,4 czytamy, że ludzie chcieli zbudować wieżę, aby nie rozproszyć się po świecie. Postanowili trzymać się razem, by zrealizować swoje egoistyczne cele. Ale Bóg miał inny plan.

Najwyraźniej wspólne dążenia łączyły ich w działaniu. Wreszcie „rzekł Pan:

— Oto jeden lud i wszyscy mają jeden język, a to dopiero początek ich dzieła. Teraz już dla nich nic nie będzie niemożliwe, cokolwiek zamierzą uczynić” (Rdz 11,6).

Ten ambitny plan budowniczych wieży Babel nie był dobry w oczach Boga.

Choć Pismo Święte nie mówi tego wprost, adwentystyczna pisarka Ellen G. White (1827-1915) wyjaśnia, że ludzie ci nie ufali obietnicy Boga, iż On nigdy więcej nie zniszczy świata za pomocą wody (zob. Rdz 9,14-15). Nie wierzyli słowu Boga, więc postanowili zbudować wysoką wieżę, która miała im zagwarantować bezpieczeństwo na wypadek kolejnego potopu. Świadczy to wyraźnie o tym, że niezależnie od motywacji ich intencje nie były czyste. Bóg wiedział, że kierują się oni egoistyczną ambicją i nie zamierzał biernie przyglądać się realizacji ich celów.

`Czy należysz do jakiejś grupy społecznej, czy też etnicznej wspólnoty, która zamyka się we własnym kręgu? W jaki sposób możesz być bardziej otwarty na ludzi o innym kolorze skóry, odmiennym pochodzeniu etnicznym i innej narodowości?`