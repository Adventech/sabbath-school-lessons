---
title:  Do Dalszego Studium
date:   20/10/2023
---

„Zanim Chrystus wstąpił do nieba, wydał uczniom polecenie. Powiedział im, że mają być wykonawcami Jego woli, zgodnie z którą przekazał On światu skarb wiecznego życia. Powiedział im:

— Wy byliście świadkami mojego życia, które złożyłem w ofierze za świat. Widzieliście moją pracę dla Izraela. A choć mój lud nie chciał przyjść do mnie, aby mieć życie — choć kapłani i przywódcy uczynili ze mną to, co im się podobało, choć odrzucili mnie — to jednak dostanie on kolejną szansę przyjęcia Syna Bożego. Widzieliście, że wszystkich, którzy przychodzili do mnie, wyznając swoje grzechy, przyjmowałem chętnie. Tego, który przychodzi do mnie, nie wyrzucę precz. Wam, moi uczniowie, powierzam to poselstwo miłosierdzia. Ma ono być zaniesione zarówno Żydom, jak i poganom — najpierw Izraelowi, a potem wszystkim narodom, językom i ludom. Wszyscy, którzy uwierzą, mają być zgromadzeni w jeden Kościół”. (Ellen G. White, Krzyż i miecz, wyd. 2, Warszawa 2018, s. 18.)

Wielkie ewangelizacyjne zlecenie brzmi jasno:

— „Idźcie tedy i czyńcie uczniami wszystkie narody” (Mt 28,19).

Tak więc jego realizacja wymaga udania się do innych ludzi, a nawet do innych narodów.

„Ewangeliczne zlecenie jest wielką kartą misyjną królestwa Chrystusa. Uczniowie mieli pracować gorliwie dla ludzkości, przekazując wszystkim zaproszenie miłosierdzia. Nie mieli czekać, aż ludzie przyjdą do nich, ale sami mieli wyjść do ludzi z tym poselstwem”. (Tamże.)

„Jest w naszym świecie wielu takich, którzy są bliżej Królestwa Bożego, niż przypuszczamy. W tym ciemnym świecie grzechu Pan ma wiele cennych skarbów, do których skieruje swoich posłańców. Wszędzie są tacy, którzy staną po stronie Chrystusa. Wielu doceni mądrość Bożą ponad ziemskie korzyści. Ludzie ci staną się wiernymi nosicielami światła. (...).

Przekonani, że postępowanie Piotra było bezpośrednim wypełnieniem planu Bożego i że ich uprzedzenia oraz ekskluzywizm są zupełnie przeciwne duchowi ewangelii, [chrześcijanie w Judei] wielbili Boga, mówiąc:

— »Tak więc i poganom dał Bóg upamiętanie ku żywotowi« (Dz 11,18).

W ten sposób bez zbędnych sporów przełamane zostało uprzedzenie, porzucony ekskluzywizm umacniany wielowiekową tradycją i otwarta została droga do zwiastowania ewangelii poganom”. (Tamże, s. 82. Przeczytaj także rozdział Wielkie zlecenie oraz Poszukiwacz prawdy, w: tamże,
s. 17-21.77-82.)

**Pytania do dyskusji**

`1. Jak zdefiniowałbyś słowo misja, odnosząc je do swojego życia?`

`2. W jaki sposób możesz codziennie realizować misję w swoich życiowych postawach i codziennym postępowaniu? Jak możesz żyć każdego dnia w sposób bardziej nakierowany na misję?`

`3. Jak ważne jest to, byśmy badali nasze serca i prosili o moc z wysokości w celu oczyszczenia nas z uprzedzeń wobec ludzi, którzy różnią się od nas?`