---
title:  Lekcja
date:   09/10/2023
---
Pozyskiwanie uczniów — cel misji
`Przeczytaj Mt 28,16-20. Jakie elementy uczniostwa możesz wskazać w tych wersetach?`

Mt 28,16-20 zawiera biblijną deklarację misji zwaną wielkim ewangelizacyjnym zleceniem (zob. Mt 28,18-20), w którym Jezus instruuje swoich wyznawców, by szli przez świat oraz czynili ludzi Jego uczniami, ucząc ich wierzyć i prowadząc do wspólnoty (zob. także Mk 16,15-16; Łk 24,44-49; J 20,21-23; Dz 1,8).

Zasadnicze elementy Mt 28,16-20 można ująć w czterech prostych punktach: (1) Jezus nakazuje swoim uczniom udać się do Galilei, gdzie spotkają się z Nim (zob. Mt 28,16-17), (2) Jezus przychodzi do nich i oznajmia im swoją moc i władzę (zob. Mt 28,18), (3) Jezus zleca swoim uczniom szczególne zadanie — pozyskiwanie uczniów dla Niego (zob. Mt 28,19-20), (4) Jezus obiecuje swoim uczniom, że będzie z nimi aż do końca świata (zob. Mt 28,20).

Pozyskiwanie uczniów dla Jezusa jest głównym elementem wielkiego ewangelizacyjnego zlecenia i głównym zadaniem misji. Dosłownie w greckim oryginale Mt 28,19 zaczyna się następująco: „Wyruszywszy więc, czyńcie uczniami...” (BI). Słowo więc sugeruje, że zlecenie to opiera się na czymś, co zostało powiedziane wcześniej (zob. Mt 28,18) — na mocy i władzy Jezusa, które uzyskał dzięki zwycięstwu odniesionemu przez zmartwychwstanie.

To ciekawe, że jedynym czasownikiem wskazującym na działanie użytym w trybie rozkazującym w wielkim zleceniu jest: …czyńcie uczniami. Nauczanie wszystkich, chrzczenie ich i przekazywanie nauki Jezusa całemu światu to cechy procesu czynienia ludzi uczniami. Jezus wyraźnie kieruje swoich uczniów na jeden cel — pozyskiwanie innych uczniów dla Niego. Jest to jeden z najważniejszych misyjnych fragmentów Pisma Świętego. Kończy się obietnicą Jezusa, iż Jego obecność będzie stale towarzyszyć Jego wyznawcom.

Oczywiście wielkie ewangelizacyjne zlecenie dotyczy nie tylko pierwszego pokolenia uczniów, którzy osobiście usłyszeli je od Jezusa. Nie byli oni w stanie udać się do wszystkich narodów, by wypełnić misję uczynienia ludzi uczniami. Dlatego zlecenie to jest skierowane do wszystkich wyznawców Jezusa Chrystusa i wszyscy powinni uczestniczyć w czynieniu ludzi uczniami. Przesłanie, które mają przekazać — wieczna ewangelia Jezusa Chrystusa — jest przeznaczone dla całego świata, bez żadnych ograniczeń geograficznych, społecznych czy etnicznych.

`Misją jest czynienie uczniami. W jaki sposób to zlecenie Chrystusa wpływa na twój sposób życia i twoje służenie bliźnim? W jaki sposób możesz pełniej zaangażować się w to, do czego zostałeś powołany?`