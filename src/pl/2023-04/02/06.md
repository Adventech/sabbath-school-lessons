---
title:  Świat — pole misji
date:   12/10/2023
---

`Przeczytaj Ap 7,9-10. Co wersety te sugerują w kwestii geograficznego zasięgu Bożej misji?`

Lekcja tego tygodnia celowo omawia dwa podstawowe misyjne fragmenty tekstu biblijnego, które podkreślają centralne znaczenie czynienia ludzi uczniami Chrystusa w ramach realizacji wielkiego ewangelizacyjnego zlecenia i głoszenia przesłania ewangelii. Ciekawe jest to, że te dwa fragmenty Nowego Testamentu mają co najmniej jeden wyraźny wspólny punkt — zasięg misji. Mówią one:

• „Idźcie tedy i czyńcie uczniami wszystkie narody” (Mt 28,19).

• „…mieszkańcom ziemi i wszystkim narodom, i plemionom, i językom, i ludom” (Ap 14,6).

Mówiąc innymi słowy, ewangelia Chrystusa ma dotrzeć do wszystkich warstw społecznych, narodów, języków i ludów. Wpływ ewangelii ma zjednoczyć zbawionych w jednym wielkim braterstwie. Mamy tylko jeden wzór do naśladowania — Chrystusa. Gdy przyjmujemy prawdę, która jest w Jezusie, to narodowe uprzedzenia i zawiści zostają odrzucone, a duch prawdy łączy serca w jedności.

Gdy Jezus powiedział: „Będziecie mi świadkami” (Dz 1,8), miał na myśli trzy geograficzne obszary:

Obszar pierwszy: Będziecie mi świadkami w Jerozolimie... W tym czasie Jego uczniowie byli blisko Jerozolimy. Zatem Jezus powiedział w zasadzie:

— Zacznijcie przekazywać wasze doświadczenie z Bogiem ludziom, którzy są blisko was.

Misja zaczyna się w domu, w rodzinie, wśród sąsiadów i przyjaciół. To jest początkowy punkt misji.

Obszar drugi: ...i w całej Judei, i w Samarii... Nasza misja obejmuje także tych, którzy są nam w jakiś sposób bliscy, ale fizycznie bardziej odlegli. W tej grupie są ludzie mówiący tym samym językiem — ludzie o podobnej kulturze, ale niekoniecznie żyjący w tych samych realiach, co my. To jest nasz dalszy teren misji.

Obszar trzeci: …i aż po krańce ziemi. Boża misja wymaga dotarcia z ewangelią do wszystkich miejsc, narodów, grup, języków i ludów. Ostatecznym zakresem oddziaływania misji jest cały świat.

`Wyzwanie: W nadchodzącym tygodniu módl się za społeczność, w której mieszkasz. Bóg umieścił cię tam nie bez powodu.`

`Dodatkowe wyzwanie: Zapoznaj się z danymi demograficznymi regionu, w którym mieszkasz (jakiego rodzaju ludzie zamieszkują okolicę). Dowiedz się więcej o pochodzeniu etnicznym i religijnym, o liczebności poszczególnych grup wiekowych, o poziomie zamożności, o językach używanych na co dzień oraz o innych tego rodzaju rzeczach. Proś Boga, by wskazał ci, w jaki sposób możesz mówić tym ludziom o Jego miłości.`