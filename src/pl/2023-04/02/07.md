---
title:  Do Dalszego Studium
date:   13/10/2023
---

Na świadectwo wszystkim narodom. „Słowa Zbawiciela: »Wy jesteście światłością świata« (Mt 5,14), wskazują na fakt, że On powierzył swoim wyznawcom ogólnoświatową misję. Jak promienie słońca docierają do wszystkich zakątków ziemi, tak Bóg postanowił, że światło ewangelii ma dotrzeć do każdej duszy na ziemi. Gdyby Kościół Chrystusa wypełniał zamiar naszego Pana, światło docierałoby do wszystkich, którzy pozostają w ciemności i krainie cienia śmierci. Zamiast gromadzić się i odpychać od siebie obowiązek niesienia krzyża, członkowie Kościoła rozproszyliby się po wszystkich krajach, pozwalając, by światło Chrystusa jaśniało od nich, oraz pracując podobnie jak On pracował dla ratowania dusz. Wtedy ewangelia królestwa szybko zostałaby rozniesiona po całym świecie.

Ze wszystkich krajów dobiega macedońskie wezwanie:

— »Przyjdź (…) i pomóż nam!« (Dz 16,9 BP).

Bóg otwiera przed nami kolejne tereny. Niebiańskie istoty współdziałają z ludźmi. Opatrzność idzie przed nami, a moc Boża współdziała z ludzkimi wysiłkami. Tylko ślepi nie widzą działania Pana i głusi nie słyszą wołania Prawdziwego Pasterza skierowanego do Jego owiec. Niektórzy usłyszeli Boże powołanie i odpowiedzieli na nie. Niech teraz odpowiedzą na nie wszystkie uświęcone serca i przyłączą się do głoszenia życiodajnego przesłania. Jeśli ludzie w pokorze i z wiernością podejmą wyznaczone przez Boga dzieło, Jego moc objawi się, nawracając wielu ku prawdzie. Efekty ich wysiłków będą wspaniałe”.

**Pytania do dyskusji**

`1. Wiarygodność wpływu Kościoła w społeczeństwie zależy głównie od tego, w jakim zakresie członkowie Kościoła — my wszyscy — odzwierciedlają w swoim życiu miłość Boga, wypełniając Jego misję. Jak ty osobiście odpowiadasz na to wyzwanie?`

`2. Jak twój zbór jest postrzegany i rozumiany przez mieszkańców okolicy niebędących adwentystami? Jak możesz się tego dowiedzieć? Jeśli odbiór jest pozytywny, jak możesz go wzmocnić? Jeśli jest negatywny, jak możesz to zmienić?`

`3. Dlaczego ważne jest to, by w centrum naszej misji wobec świata pozostawała wieczna ewangelia? Jaką ostateczną nadzieję moglibyśmy wskazywać ludziom na całym świecie, gdyby nie wielka nadzieja, którą mamy w ewangelii — dobrej nowinie o tym, czego Jezus dokonał dla nas na krzyżu?`