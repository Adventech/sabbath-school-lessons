---
title:  Lud Boży — wykonawca misji
date:   11/10/2023
---

Na przestrzeni dziejów Bóg zawsze miał ludzi, którzy wiernie reprezentowali Jego charakter i posłusznie realizowali Jego cele. Lud Boży to ci, którzy zostali powołani przez Boga i przyjęli zaproszenie do uczestniczenia w Jego łasce. Wszyscy oni stawali i stają się wykonawcami Bożej misji.

`Przeczytaj Rdz 12,1-3 oraz Pwt 7,6.11-12. Jaki był pierwotny cel Boga dla Jego ludu w czasach starotestamentowych?`

Przymierze Boga z Abrahamem i jego potomkami miało konkretny cel. Zostali oni powołani, zorganizowani i posłani jako wykonawcy Bożej misji — przekaziciele błogosławieństw dla innych narodów (por. Pwt 28,10; Iz 49,6). Jednak zostali wybrani w ramach więzi przymierza z Bogiem, a warunkami tego przymierza były wiara i posłuszeństwo (zob. Rdz 22,16-18; Wj 19,5-6; Pwt 28,1-2; 2 Krn 7,14). Ten proces przyciągania okolicznych narodów przez przykład Izraelitów był Bożą strategią misyjną w czasach starotestamentowych.

W czasach nowotestamentowych Boża misja trwa nadal. Zmartwychwstały Pan i Zbawiciel wprowadził nową strategię misyjną (zob. Mt 28,18-20; Dz 1,8), w ramach której uczniowie Chrystusa — Jego Kościół — pełnią misję na całym świecie, zamiast, jak Izraelici, czekać, aż świat przyjdzie do nich. Misja nie została wymyślona przez Kościół. Przeciwnie, Kościół istnieje dlatego, że Bóg ma misję do wypełnienia, a wypełniając ją, posługuje się Kościołem.

Musimy zadać sobie pytanie:

— Co jest misją Kościoła?

Misją Kościoła jest misja Tego, który powołał Kościół do istnienia:

— „Przyszedł bowiem Syn Człowieczy, aby szukać i zbawić to, co zginęło” (Łk 19,10).

Choć nikt z ludzi nie może zbawić swojego bliźniego, to jednak wszyscy możemy i powinniśmy wskazywać bliźnim jedynego Zbawiciela, Jezusa Chrystusa.

„Misją Kościoła Chrystusowego jest ratowanie ginących grzeszników. Jest nią głoszenie miłości Boga do ludzi i pozyskiwanie ich dla Chrystusa mocą tej miłości”. (Ellen G. White, Testimonies for the Church, t. 3, Mountain View–Omaha 1948, s. 381.) To największy przywilej i nasz pierwszy obowiązek!

`Misja jest dla Kościoła tym, czym tlen dla organizmu. Bez tlenu nie jesteśmy w stanie żyć. Bez misji Kościół przestaje istnieć. Co możesz zrobić, by przyczynić się do podtrzymania życia twojego zboru?`