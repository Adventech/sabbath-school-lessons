---
title:  Wieczna ewangelia — przesłanie misji
date:   10/10/2023
---

`Przeczytaj Ap 14,6-7. Jakie elementy Bożej misji dostrzegasz w wiecznej ewangelii przedstawionej w przesłaniu pierwszego anioła?`

Jest to jedyny przypadek w Piśmie Świętym, gdy słowa wieczna oraz ewangelia są połączone ze sobą. Ewangelia to dobra nowina o łasce danej wszystkim przez Jezusa Chrystusa. On bowiem przyszedł na świat, by okazać nam łaskę i prawdę (zob. J 1,14). Prowadził bezgrzeszne życie i umarł na krzyżu jako zastępcza ofiara, ponosząc karę za nasze grzechy (zob. Iz 53,4-5; 1 P 3,18). Następnie powstał do życia, wrócił do nieba i został wywyższony przez Ojca, a obecnie wstawia się za nami w niebiańskiej świątyni (zob. Ap 1,18; Dz 2,33; Hbr 7,25). Wkrótce wypełni swoją największą obietnicę — przyjdzie powtórnie w majestacie i chwale, a ostatecznie, po milenium, ustanowi Królestwo Boże na ziemi (zob. J 14,1-4; Dz 1,11; Ap 21,1-4). Takie są zasadnicze realia wiecznej ewangelii.

Fakt, iż przesłanie to jest wieczne, ma istotne znaczenie. Istnieje tylko jedna ewangelia i jedno zbawienie. Nie zmieni się ona, aż Boża misja zostanie wypełniona. Nie będzie więcej innej ewangelii. Zwodnicze nauki i doktryny pojawiają się i znikają (zob. Ef 4,14), ale przesłanie zbawienia, wieczna ewangelia, pozostaje niezmienne, a ci, którzy przyjmują je z wiarą i są mu posłuszni, zostaną nagrodzeni (zob. Pwt 5,33; Rz 2,6).

Zlecenie dane pierwszym uczniom obowiązuje nas tak samo, jak i ich. Mamy na całym świecie kontynuować zadanie pozyskiwania uczniów dla Chrystusa. Ale jakich uczniów? Dobrych, uczciwych, poświęconych i miłujących ludzi? Te cechy są cenne, ale niewystarczające. Musimy pozyskiwać uczniów, którzy akceptują wszystkie biblijne elementy uczniostwa (zob. Łk 9,23; J 13,34-35; 2 Kor 5,17) wraz z jego ostatecznym celem — przygotowaniem siebie i innych na powtórne przyjście Pana, Jezusa Chrystusa.

„Głoszenie sądu [zob. Ap 14,6-7] jest zwiastowaniem rychłego powtórnego przyjścia Chrystusa. A zwiastowanie to zostało nazwane wieczną ewangelią. Tak więc głoszenie powtórnego przyjścia Chrystusa jako mającego rychło nastąpić jest ukazane jako ważna część przesłania ewangelii”. (Ellen G. White, Przypowieści Chrystusa, Warszawa 2020, s. 159.)

`Jak koncepcja sądu łączy się z wieczną ewangelią w przesłaniu pierwszego anioła? Dlaczego ewangelia ma zasadnicze znaczenie w kontekście nauki o sądzie?`