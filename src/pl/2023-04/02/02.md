---
title:  Bóg w trzech osobach — źródło misji
date:   08/10/2023
---

Misja Boga przedstawiona w Piśmie Świętym ukazuje centralną rolę Jezusa jako jedynego Zbawiciela. Chrystus powiedział:

— „Ja jestem droga i prawda, i żywot, nikt nie przychodzi do Ojca, tylko przeze mnie” (J 14,6).

Jezus pomaga nam zrozumieć rolę Trzech Boskich Osób w Bożej misji.

Wszystko to, co uczynił Chrystus, uczynił albo dla swojego Niebiańskiego Ojca, albo w Jego imieniu (zob. J 4,34; 5,30; 12,45). Jednak musimy pamiętać o tym, że misja Jezusa nie zaczęła się wraz z Jego ucieleśnieniem. Syn Boży otrzymał ją od Ojca jeszcze przed założeniem świata (por. Ef 1,4; 1 P 1,20).

Bóg zaplanował swoje działania dla ludzkości, zanim założył fundamenty naszej planety. Gdy nadszedł czas, świadomie wkroczył w historię ludzkości, aby zrealizować swoje zamiary.

Syn Boży stworzył świat (zob. J 1,3), a „gdy nadeszło wypełnienie czasu” (Ga 4,4), Bóg okazał swoją miłość, posyłając Syna na świat (zob. J 3,16-17). Syn przyszedł, umarł na krzyżu i pokonał śmierć. Następnie Duch posłany przez Ojca przyszedł tutaj (zob. J 14,26; 16,7), aby przekonać świat (zob. J 16,811), a obecnie kontynuuje misję Ojca i Syna, udzielając mocy ludowi Bożemu i posyłając wierzących z misją (zob. J 14,26; 16,13-14).

`Przeczytaj J 20,21-22. Jak zrozumienie faktu, iż misja pochodzi od Ojca, Syna i Ducha Świętego, wpływa na kształtowanie naszej misji?`

Choć słowo Trójca nie występuje w Biblii, powiązane z misją dowody obejmujące wszystkie Trzy Osoby Bóstwa są niezwykle liczne. Na przykład po zmartwychwstaniu Chrystus ukazał się swoim uczniom i obiecał im:

— „A oto Ja zsyłam na was obietnicę mojego Ojca. Wy zaś pozostańcie w mieście, aż zostaniecie przyobleczeni mocą z wysokości” (Łk 24,49).

W jednym zdaniu przedstawiona tu została prawda o misji Bóstwa: obietnica Ojca, zapewnienie Syna o wypełnieniu obietnicy i wypełnienie obietnicy przez przychodzącego Ducha Świętego (por. Łk 3,16; Dz 1,4-5.8).

Tego rodzaju wypowiedzi upewniają nas o tym, że misja nie pochodzi od nas. Jest ona własnością Boga w trzech osobach, a zatem niezawodnie zostanie wykonana.

`Ojciec, Syn i Duch Święty uczestniczą w dziele ratowania grzeszników. Dlaczego świadomość tego faktu jest dla nas tak mocnym wsparciem?`