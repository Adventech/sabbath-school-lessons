---
title:  Wiara na ziemi?
date:   14/12/2023
---

W Łk 18,8 Jezus zadaje pytanie wieńczące jedną z Jego przypowieści:

— „Tylko, czy Syn Człowieczy znajdzie wiarę na ziemi, gdy przyjdzie?”.

Jako wyznawcy Chrystusa musimy zrozumieć, czego Jezus oczekuje od nas. W tym przypadku oczekuje On wiary, która jaśnieje jak światło w ciemności.

`Przeczytaj Mt 8,10.13; 9,2; 20,29-34; Mk 2,5; 10,46-52; Łk 18,35-43. Kogo Jezus przedstawia w tych wersetach jako mającego/mających wiarę?`

W wersetach tych wskazano osoby posiadające wiarę, która jaśniała także w miastach pogrążonych w ciemności. W Kafarnaum Jezus wyróżnił kilku ludzi wiary. W Mt 8,10.13 czytamy o nawróconym pogańskim setniku, który wykazał się wielką wiarą. Spotykamy tam też czterech pełnych wiary przyjaciół, którzy na oczach tłumu rozebrali część dachu, by opuścić sparaliżowanego przyjaciela do stóp Jezusa (zob. Mt 9,2; Mk 2,5). W 10. rozdziale Ewangelii Marka spotykamy niewidomego Bartymeusza, którego wiara jaśnieje na przedmieściach Jerycha.

Od ludu Bożego oczekujemy wielkiej wiary. Jednak w rodzinnym Nazarecie Jezus znalazł niewielką wiarę, a właściwie rażącą niewiarę, która znacząco ograniczyła zasięg Jego służby. Swoich uczniów, Izraelitów, nazywał czasami małowiernymi (zob. Mt 6,30; 8,26; 14,31; 16,8). Zaś w Mt 17,17 rzekł do swoich rodaków:

— „O rodzie bez wiary i przewrotny!”.

To wszystko uczy nas, że wiara czasami pojawia się w niespodziewanych miejscach — w miastach, wśród cudzoziemców, pogan i ludzi innej religii. Z pokorą więc musimy udać się do miast, podobnie jak czynił to Jezus, szukając tych, którzy mając możliwość poznania prawdy, odpowiedzą na nią zbawienną wiarą w Jezusa. Ci ludzie czekają na nas.

Wyzwanie: Módl się całym sercem o większą wiarę i miłość do bliźnich — o tych blisko i o tych daleko.

Dodatkowe wyzwanie: Jak poznałeś Jezusa i cenne przesłania trzech aniołów? Wymień trzy duchowe błogosławieństwa, jakich osobiście doświadczyłeś dzięki Jezusowi. Przygotuj się, by opowiedzieć o nich podczas wspólnego studium Biblii.