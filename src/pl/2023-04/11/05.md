---
title:  Odpraw ją!
date:   13/12/2023
---

W miastach, do których nie dotarła jeszcze ewangelia, wielu ludzi tęskni za prawdziwą nadzieją. Co w czasach Chrystusa powstrzymywało lud Boży od zaniesienia nadziei mesjańskiej mieszkańcom Tyru i Sydonu? Szowinizm, pycha i uprzedzenia zaślepiały lud Boży tak, iż nie dostrzegał możliwości działania na rzecz tych, którzy oczekiwali obiecanej nadziei związanej z pierwszym przyjściem Chrystusa. Dzisiaj w miastach żyje wielu ludzi, którym Jezus Chrystus pragnie za pośrednictwem swojego ludu nieść błogosławioną nadzieję swojego powtórnego przyjścia (zob. Tt 2,13). Podobnie jak Jezus nie zważał na narodowość czy kolor skóry, tak i my powinniśmy traktować wszystkich ludzi jako równych przed Bogiem.

`Przeczytaj Dz 10,9-16.28.34-35. Jak podsumowałbyś lekcję udzieloną w ten sposób przez Ducha Świętego?`

Czekając na posiłek, Piotr otrzymał wizję, w której ujrzał jakby prześcieradło pełne nieczystych zwierząt. Trzykrotnie w wizji Piotrowi polecono zabijać i jeść. Bóg posłużył się tą symboliczną wizją, by pokonać religijną pychę Piotra i jego dogmatyczne uprzedzenia wobec pogan. I apostoł wreszcie zrozumiał tę prawdę: „Piotr zaś otworzył usta i rzekł:

— Teraz pojmuję naprawdę, że Bóg nie ma względu na osobę, lecz w każdym narodzie miły mu jest ten, kto się go boi i sprawiedliwie postępuje” (Dz 10,34-35).

Wróćmy do misji Jezusa w Tyrze i Sydonie i zastanówmy się nad tym, czego możemy się z niej nauczyć. Przyjrzyjmy się jeszcze raz spotkaniu Jezusa ze zrozpaczoną matką. Czego uczniowie nauczyli się podczas tej misji i jak zostało to powtórzone w wizji udzielonej Piotrowi? Jak możemy zastosować tę prawdę w naszym życiu i w misji zleconej nam przez Chrystusa w czasach ostatecznych, także w miastach całego świata? Jakie uprzedzenia powstrzymują nas przed dostrzeganiem potrzeb mieszkańców tych miast? Jakie możliwości działania w tych miastach zostały nam dane przez Boga? Jak poszerzają one nasze zrozumienie misji i jak pomagają nam pokonywać naszą dogmatyczność, nasz szowinizm i naszą duchową pychę?

Jezus cierpliwie uczył przyszłych apostołów, którzy z trudem zaczynali pojmować, że wielki Boży plan zbawienia obejmuje całą ludzkość, a nie jedynie jeden naród złożony głównie z rolników. Duch Święty pomaga nam pokonywać nasze uprzedzenia i błędne myślenie, aby kierować nami w misji prowadzonej w miastach świata.

`Przeczytaj Ga 2,11-13. Czego uczą nas te wersety o tym, jak trudno usunąć uprzedzenia wpajane przez całe życie?`