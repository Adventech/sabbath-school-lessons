---
title:  Tyr i Sydon
date:   12/12/2023
---

Bibliści wyrażają przekonanie, że Ewangelia Mateusza została napisana z myślą o żydowskich czytelnikach, zaś Ewangelia Marka została skierowana głównie do pogan. Warto pamiętać o tym rozróżnieniu, gdy studiujemy te ewangelie.

`Przeczytaj Mt 15,22-28 oraz Mk 7,24-30. Jakie różnice w sposobie przedstawienia owej kobiety dostrzegasz w tych dwóch opisach?`

Zwróć uwagę na to, jak Mateusz opisuje tę matkę, posługując się jej narodowością i rasą: „niewiasta kananejska” (Mt 15,22). Marek prowadzony przez Ducha Świętego używa innego zwrotu: Greczynka „rodem z Syrofenicji” (Mk 7,26). Takie wyrażenie jest użyte wyłącznie raz w całej Biblii.

Zastanów się, jak opis z 15. rozdziału Ewangelii Mateusza został odebrany przez docelowych czytelników z ich pochodzeniem i światopoglądem. Czytelnicy Ewangelii Mateusza postrzegali tę matkę jako wzgardzoną pogankę. Wynika to z historycznego doświadczenia Izraelitów z Kananejczykami jako bałwochwalczymi ludami, których zły styl życia i praktyki były przez wieki kamieniem potknięcia dla Izraelitów. Nawet uczniowie Chrystusa nie brali pod uwagę możliwości, by ta kobieta uwierzyła i stała się poddaną Królestwa Bożego!

W 7. rozdziale Ewangelii Marka pogańscy czytelnicy patrzyli na tę biblijną scenę z innej perspektywy. Poganie nie mieli doświadczenia z Kananejczykami podobnego do doświadczenia Izraelitów. Byli raczej skłonni utożsamiać się z tą kobietą — Greczynką rodem z Syrofenicji. Jezus właśnie jej przyszedł z pomocą! Dla pogan ta kobieta była miłującą matką troszczącą się o swoją córkę i proszącą Pana o jej uzdrowienie. Jej pochodzenie etniczne czy przynależność narodowa były nieistotne.

„Chrystus nie od razu odpowiedział na prośbę kobiety. Przyjął przedstawicielkę wzgardzonego narodu tak, jakby to uczynił każdy inny Żyd. Chciał, aby uczniowie doświadczyli chłodu i braku serca, z jakim Żydzi postępowali w takich przypadkach, i aby zobaczyli, w jak pełen współczucia sposób On wysłucha i spełni prośbę nieszczęśliwej matki”. (Ellen G. White, Życie Jezusa, wyd. 16, Warszawa 2018, s. 296.)

`Przeczytaj 1 J 2,2. Co werset ten mówi o stanie nas wszystkich przed obliczem Boga?`