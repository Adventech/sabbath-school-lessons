---
title:  Misja zagraniczna
date:   10/12/2023
---

Czytamy, że Jezus przebywał z uczniami w „ziemi Genezaret” (Mt 14,34), gdy postanowił udać się „w okolice Tyru i Sydonu” (Mt 15,21). Dlaczego z Galilei powędrował na teren zamieszkany przez pogan? Jezus poprowadził swoich uczniów za granicę, do obcego kraju, aby mogli się nauczyć czegoś, co trudno byłoby im przekazać w Galilei. Zbawiciel chciał uświadomić swoim uczniom coś, co miało ich przygotować do pracy wśród wszelkiego rodzaju grup ludzkich, w tym wśród mieszkańców miast.

`Przeczytaj Sdz 3,1-6; 1 Krl 5,1-12; 11,1-6. Jak wersety te pomagają nam zrozumieć historyczne tło powstania tych miast?`

Z Sdz 3,1-6 dowiadujemy się, że Bóg posłużył się tymi starożytnymi (Sydon był znaczącym miastem portowym nad Morzem Śródziemnym, oddalonym około trzydziestu pięciu kilometrów w kierunku północnym od mającego jeszcze większe znaczenie portowego Tyru. Oba miasta należały do Fenicji (przyp. red.).) ludami, by poddać próbie wiarę Izraelitów. Niestety, lud Boży nie zdał egzaminu, przynajmniej w tym przypadku: „I brali sobie ich córki za żony a córki swoje wydawali za mąż za ich synów i służyli ich bogom” (Sdz 3,6). Tak więc od początku ludy te były kamieniem potknięcia dla Izraelitów.

1 Krl 5,1-11 ukazuje bliskie relacje istniejące między Sydończykami i Hebrajczykami. Choć z jednej strony więzi ekonomiczne były wzajemnie korzystne, to jednak niewątpliwie Hebrajczycy znajdowali się pod ciągłym negatywnym wpływem pogaństwa i bałwochwalstwa partnerów, z którymi handlowali.

1 Krl 11,1-6 objawia, jak bardzo negatywny stał się ten wpływ. Król Salomon poślubił sydońskie księżniczki, a te doprowadziły go do odstępstwa. „Toteż poszedł Salomon za Asztartą, boginią Sydończyków” (1 Krl 11,5).

Jednak mimo historycznego oddziaływania pogaństwa i bałwochwalstwa oraz negatywnego wpływu mieszkańców Sydonu i Tyru na naród wybrany, Jezus zaprowadził swoich uczniów do Fenicji. W ten sposób wdrażał ich w międzykulturową misję w miastach, pokonując ich uprzedzenia i dogmatyczność, a także kształtując wzorzec misji w miastach dla swoich naśladowców we wszystkich kulturach świata.

Przed adwentystyczną misją w miastach stoi wiele wyzwań, w tym między innymi kwestie zdrowotne i środowiskowe. Inne kwestie to wysokie koszty życia, rasizm, dogmatyczność, szowinizm oraz ograniczenia wolności religijnej i wolności słowa. Jednak bez względu na te ograniczenia musimy kontynuować pracę w miastach.

`Co możesz uczynić, by pomóc ludziom pełniącym służbę misyjną w miastach?`