---
title:  Głoszenie dobrej nowiny
date:   05/11/2023
---

`Przeczytaj Łk 24,1-12. Jak zareagowali ludzie na wieść o zmartwychwstaniu Chrystusa?`

Łukasz sprawozdaje, iż po ukrzyżowaniu i śmierci Jezusa, wczesnym rankiem pierwszego dnia tygodnia kilka kobiet udało się do grobu, w którym zostało złożone Jego ciało. Zabrały ze sobą wonności, by namaścić ciało Jezusa, gdyż nie zdążyły tego uczynić przed nastaniem soboty. Spodziewały się zastać zapieczętowany i strzeżony grób, więc ze zdumieniem spostrzegły, że kamień zamykający wejście został odwalony, a rzymska straż opuściła swój posterunek. Zlękły się więc i nie wiedziały, co o tym sądzić. Wtem ukazali się im dwaj aniołowie w świetlistych szatach i przekazali im przesłanie. Przypomnieli im zapowiedź zmartwychwstania Jezusa i zapewnili, że On zmartwychwstał, tak jak zapowiedział. Przejęte tą nowiną kobiety udały się do uczniów Jezusa i opowiedziały, co zobaczyły i usłyszały. Nie były w stanie milczeć. Musiały przekazać innym to, czego dowiedziały się o Chrystusie.

Czy możesz sobie wyobrazić, co czuły owe kobiety? Właśnie doświadczyły czegoś niezwykłego, co wprawiło je w zdumienie, ale uczniowie uznali ich sprawozdanie za baśnie i nie uwierzyli im. Jednak Piotr chciał się upewnić, więc pobiegł do grobu, by zobaczyć na własne oczy, co się stało.

Apostołowie, podobnie jak my, wahali się uwierzyć w coś tylko dlatego, że ktoś tak powiedział. Choć Piotr wysłuchał tego, co miały do powiedzenia kobiety, musiał sam doświadczyć spotkania ze zmartwychwstałym Jezusem, aby uwierzyć. Sam widok pustego grobu nie przekonał go. Łukasz napisał, że Piotr odszedł, „dziwiąc się temu” (Łk 24,12). Jego przeżycie przy pustym grobie nie było identyczne z tym, czego wcześniej doświadczyły kobiety.

Niezależnie od tego, czy ktoś chciał wierzyć, czy nie, kobiety, które usłyszały wieść o zmartwychwstaniu Jezusa, chciały się nią podzielić. Nie ma większej motywacji do misji niż pragnienie opowiadania innym o tym, czego Jezus dokonał dla mnie. Najczystszą intencją przyświecającą głoszeniu dobrej nowiny jest świadomość jedynej nadziei, jaka została nam dana w Chrystusie.

Oczywiście potrzebujemy osobistego doświadczenia z Bogiem, zanim będziemy mogli dzielić się prawdą z bliźnimi. Nasze pragnienie głoszenia innym umiłowanej prawdy jest ważną częścią naszej motywacji do misji. Przecież nikt nie jest w stanie dzielić się tym, czego sam nie ma.

`Jak doświadczyłeś realności istnienia i działania Boga oraz Jego miłości? Dlaczego te doświadczenia są dla ciebie cenne i jak motywują cię do głoszenia bliźnim dobrej nowiny?`