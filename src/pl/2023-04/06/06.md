---
title:  Obraz Kościoła wczesnochrześcijańskiego
date:   09/11/2023
---

`Przeczytaj Dz 2,41-47. Jaki obraz Kościoła został przedstawiony w tych wersetach?`

2\. rozdział Dziejów Apostolskich kończy się pięknym obrazem Kościoła wczesnochrześcijańskiego. W Dz 2,41 czytamy, że ci, którzy zostali ochrzczeni, przyłączyli się do Kościoła — zostali pozyskani. Możemy to rozumieć tak, że ktoś podał liczbę tych, którzy powiększyli grono wierzących. Jednak takie znaczenie byłoby zbyt płytkie. Tekst biblijny podkreśla raczej fakt, iż nowo ochrzczeni wierzący stali się częścią społeczności chrześcijańskiej na równych zasadach.

Tymczasem główną funkcją Kościoła wczesnochrześcijańskiego było czynienie ludzi uczniami Jezusa. Gdy nowi wyznawcy przyłączali się do Kościoła, czyniono ich uczniami na trzy sposoby. Po pierwsze apostołowie nauczali ich zasad wiary i społeczności. Słowa nauka i wspólnota (zob. Dz 2,42) oznaczają dosłownie nauczanie i partnerstwo. Apostołowie w swoim nauczaniu przeciwstawiali się nieprawidłowym wierzeniom i wyjaśniali ludziom znaczenie obserwowanych przez nich wydarzeń. Jednak nie uczyli ich, jak mają żyć zgodnie z nowo poznaną prawdą. Zastosowanie prawdy w życiu następowało w ramach wspólnoty w grupie. Nowi wyznawcy byli uważnie i świadomie instruowani zarówno w wyniku bezpośredniego nauczania, jak i przez uczestniczenie w codziennym życiu społeczności pod opieką i kierownictwem dojrzałych duchowo i ugruntowanych w wierze apostołów.

Nie jest dobrą rzeczą wygłaszanie kazań, które uczą ludzi, co mają robić, ale nie mówią im, jak mają to robić. Nawet jeśli ktoś przestudiuje podręczniki objaśniające właściwe sposoby postępowania i wysłucha kazań, które uczą, jak działać, to jednak nic nie zastąpi społeczności wspólnie działających ludzi i naśladowania ich. Paweł wiedział o tym i dlatego wzywał współwierzących, by naśladowali go tak, jak on naśladuje Jezusa (zob. 1 Kor 11,1). Gdy inni będą mogli widzieć cię i dostrzegać realność twojego doświadczenia z Chrystusem, będzie to na nich wywierać silny wpływ.

`Wyzwanie: Pomyśl o znanej ci osobie, która nie jest wierząca, a którą chciałbyś przyprowadzić do Jezusa. Módl się za tę osobę, by doświadczyła obecności Jezusa w swoim życiu.`

`Dodatkowe wyzwanie: Kogo obecnie czynisz uczniem Jezusa i prowadzisz do więzi z Nim? Zastanów się, jak możesz doprowadzić tę osobę do społeczności wierzących.`