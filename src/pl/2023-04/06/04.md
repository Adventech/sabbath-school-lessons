---
title:  Oczekiwanie i misja
date:   07/11/2023
---

24\. rozdział Ewangelii Łukasza kończy się opisem wniebowstąpienia Jezusa (zob. Łk 24,50-53). Ale to nie koniec tej historii. Łukasz napisał także Dzieje Apostolskie. Przed wniebowstąpieniem Jezus zlecił swoim uczniom misję, udzielił im obietnicy i polecił czekać w Jerozolimie na moc „z wysokości” (Łk 24,49; zob. także Dz 1,4-8).

Jezus nakazał swoim uczniom czekać w Jerozolimie na spełnienie Jego obietnicy, obietnicy Ojca — zesłanie Ducha Świętego, który da im moc do wydawania świadectwa w Jerozolimie, Judei, Samarii i na krańcach ziemi.

`Przeczytaj Dz 1,12-26. Co czynili wyznawcy Jezusa, liczący około stu dwudziestu osób, podczas tego oczekiwania?`

Jezus wskazał swoim uczniom zrozumiałą misję — mieli być Jego świadkami wobec świata. Czekając, na dwa sposoby przygotowywali się do wykonania tej misji. Po pierwsze, jak podkreśla Łukasz, trwali we wspólnych modlitwach i błaganiach. Nie mieli wątpliwości co do misji danej im przez Jezusa i przyjęli tę misję. To inspirowało ich do wspólnej modlitwy. Łukasz nie wyjaśnia, o co się modlili, ale z pewnością prosili Boga o mądrość, siłę i odwagę do wspólnego pełnienia misji. To jest przykład do naśladowania dla nas.

Drugą rzeczą, jaką czynili podczas oczekiwania, było logistyczne przygotowanie do misji. Judasz wydał Jezusa, a potem odebrał sobie życie. Wskutek tego zabrakło jednego z dwunastu uczniów. Czekając na spełnienie obietnicy, uczniowie prosili Boga o prowadzenie i wybrali następcę Judasza. W ten sposób uczniowie zorganizowali się i planowali rozpoczęcie misji. Gdy podjęli te kroki, Piotr odegrał w tym kierowniczą rolę. Nikt nie zakwestionował jego posunięcia, gdyż wszyscy uznali, że jest w tym mądrość Boża. Rozumieli i ufali, że Bóg działa pośród nich. Nie próżnowali podczas oczekiwania, ale podejmowali działania nakierowane na misję.

Czekając na wylanie Ducha Świętego i dokończenie wielkiej Bożej misji, musimy jednoczyć się i wspierać nawzajem (zob. Hbr 10,24-25), modląc się o dar Ducha. Powinniśmy też przypominać sobie i Kościołowi Boży priorytet — zbawienie zgubionych ludzi.

`Jak możesz się nauczyć czekać na Pana i nie tracić przy tym wiary? Jak możesz najlepiej wykorzystać czas oczekiwania, podobnie jak uczynili to uczniowie?`