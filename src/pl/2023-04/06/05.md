---
title:  …którego wy ukrzyżowaliście
date:   08/11/2023
---

W 2. rozdziale Dziejów Apostolskich Łukasz opisał wylanie Ducha Świętego w dniu Pięćdziesiątnicy. Gdy wyznawcy Chrystusa modlili się razem, coś, co wyglądało jak języki ognia, pojawiło się nad ich głowami. Przyjęli to jako znak, iż udzielona im została obiecana moc Ducha Świętego.

`Przeczytaj Dz 2,1-41. Co stało się z uczniami w wyniku przyjęcia Ducha Świętego w dniu Pięćdziesiątnicy?`

Uczniowie „zaczęli mówić innymi językami, tak jak im Duch poddawał” (Dz 2,4). Istotne jest to, że Bóg wyposażył wierzących w umiejętności niezbędne do ratowania niewierzących. Błogosławieństwo zostało dane nie tylko dla nich. Nie służyło przygotowaniu ich do zamieszkania w niebie czy ułatwieniu prowadzenia interesów w obcych językach. Błogosławieństwo zostało udzielone w celu wypełnienia Bożej misji dla ginących ludzi. Dzisiaj Bóg wzywa swoich wyznawców, by posługiwali się otrzymanymi darami w realizacji Jego misji dla niewierzących. Otrzymaliśmy dary od Boga, a wraz z nimi obowiązek korzystania z nich w celu prowadzenia bliźnich do Chrystusa.

Wylanie Ducha Świętego sprawiło, że wielu ludzi okazało skruchę, uświadomiwszy sobie, iż odrzucili Mesjasza. Wielu z nich było w Jerozolimie podczas Paschy, gdy Chrystus został ukrzyżowany. Gdy zdali sobie sprawę z tego, co uczynili, rzekli pod wpływem skruchy:

— „Co mamy czynić, mężowie bracia?” (Dz 2,37).

Przebaczenie wciąż było dla nich dostępne. Wtedy Piotr odpowiedział:

— „Upamiętajcie się i niechaj się każdy z was da ochrzcić w imię Jezusa Chrystusa na odpuszczenie grzechów waszych, a otrzymacie dar Ducha Świętego” (Dz 2,38).

Działając razem pod kierunkiem Ducha Świętego i w zgodzie ze sobą nawzajem, wyznawcy Jezusa głosili konieczność skruchy i dar przebaczenia grzechów nawet dla tych, którzy aktywnie uczestniczyli w ukrzyżowaniu Jezusa! Taka jest moc ewangelii. Jeśli to przesłanie nie motywuje nas do misji, to nic nas nie zmotywuje. Zostaliśmy powołani do głoszenia ewangelii światu, czyli grzesznej, upadłej i zepsutej ludzkości. Naszym zadaniem nie jest osądzać ludzi, ale świadczyć im o zbawczej mocy Jezusa.

`Dlaczego myśl o tym, że nawet ci, którzy doprowadzili do ukrzyżowania Chrystusa, otrzymali ofertę zbawienia, powinna (1) dodawać nam otuchy i (2) zachęcać nas do wydawania świadectwa ludziom bez względu na ich grzechy i wady?`