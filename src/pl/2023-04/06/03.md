---
title:  Prorocka podstawa
date:   06/11/2023
---

`Przeczytaj Łk 24,36-49. O czym jest mowa w tych wersetach i dlaczego doświadczenie to było tak ważne dla apostołów?`

Ciekawe jest to, że początkowo uczniowie nie uwierzyli ze strachu. Jednak gdy zobaczyli Jezusa i upewnili się, że zmartwychwstał, nadal nie mogli uwierzyć, ale tym razem „z radości” (Łk 24,41). Czy zdarzyło ci się usłyszeć coś, co brzmiało zbyt dobrze, by mogło się wydawać prawdziwe? Tego właśnie doświadczyli wyznawcy Jezusa w sali na piętrze.

Gdyby Jezus zostawił ich tylko z tym doświadczeniem, to po Jego odejściu ich wiara mogłaby nie przetrwać. Z czasem siła tego doświadczenia wyczerpałaby się. Zapomnieliby o tym doświadczeniu, a może nawet zaczęliby je podważać. Tak więc Jezus nie poprzestał na ukazaniu im swoich ran i spożyciu kawałka ryby w ich obecności. Zamiast tego skierował ich do Słowa i ukazał im prorocką podstawę swojego dzieła i swojej służby. Niezależnie od tego, jak wielkie i ważne było ich doświadczenie z Nim, Jezus uznał za stosowne oprzeć ich wiarę na Słowie Bożym:

— „To są moje słowa, które mówiłem do was, będąc jeszcze z wami, że się musi spełnić wszystko, co jest napisane o mnie w zakonie Mojżesza i u proroków, i w Psalmach” (Łk 24,44).

Oto kolejna potężna motywacja do wydawania świadectwa i do misji — Słowo Boże. Jezus wiedział, że aby utrwalić doświadczenie Jego uczniów, trzeba im dać zrozumienie tego, dlaczego musiał On umrzeć i co oznacza Jego zmartwychwstanie. Punkt ciężkości ich światopoglądu musiał zostać przeniesiony z politycznych oczekiwań i ziemskiego królestwa na wielkie rozwiązanie problemu grzechu i zwycięstwo Chrystusa nad śmiercią. Ewangelia dotyczy czegoś nieskończenie ważniejszego niż polityczna suwerenność starożytnych Judejczyków. Ukazuje zwycięstwo Chrystusa nad szatanem i gwarancję, iż pewnego dnia wszelkie zło zostanie unicestwione, a ziemia zostanie odtworzona, zaś Bóg zamieszka ze swoim ludem. Jezus „otworzył im umysły” (Łk 24,45), aby mogli pojąć te prawdy, które mieli następnie ogłosić światu.

Nasze doświadczenia z Jezusem nie wystarczą bez podstawy Jego Słowa, w tym proroctw wskazujących historyczne wydarzenia związane z pierwszym przyjściem Chrystusa i Jego powtórnym przyjściem. Dopiero solidne zrozumienie tych prawd właściwie przygotowuje i motywuje nas do misji.

`Jak mocno ugruntowany jesteś w proroctwach wskazujących Chrystusa zarówno w kontekście Jego pierwszego przyjścia, jak i powtórnego przyjścia? Zwłaszcza w czasie końca potrzebujemy mocnego ugruntowania w Słowie Bożym, w tym także w proroctwach. Dlaczego ich zrozumienie jest tak ważne z punktu widzenia misji?`