---
title:  Do Dalszego Studium
date:   29/12/2023
---

„Wielki plan odkupienia zakończy się zupełnym przywróceniem świata do łaski Bożej. Wszystko, co zostało stracone przez grzech, zostanie odnowione. Nie tylko człowiek, ale i ziemia zostanie odkupiona, aby stać się wiecznym mieszkaniem posłusznych. Przez sześć tysięcy lat szatan usiłował zatrzymać ziemię w swoim posiadaniu. Teraz pierwotny Boży cel jej stworzenia zostanie spełniony. »Święci Najwyższego otrzymają królestwo i posiądą królestwo na wieki, na wieki wieczne« (Dn 7,18)”. (Ellen G. White, Wybrańcy Boga, wyd. 2, Warszawa 2018, s. 248.)

Jednak zanim się to stanie, naszym obowiązkiem jest współdziałać z Bogiem w Jego misji głoszenia światu przesłania ostrzeżenia, aby ludzie przyjęli obietnicę Bożego odrodzenia i mogli mieć w nim udział.

„Pragnęłabym ujrzeć znacznie więcej pracowników działających na rzecz tych, którzy jeszcze nie poznali uzasadnienia naszej wiary. Wielu otrzymało wielkie światło, słysząc przesłania trzech aniołów, a ich obowiązkiem jest teraz głoszenie tych przesłań we wszystkich zakątkach świata. Pragnę wykonać swoje zadanie i przygotować innym drogę do niesienia światła prawdy. Oby Pan pomógł nam przywdziać całą zbroję Bożą. Wierzący mają się zjednoczyć w wielkim dziele głoszenia światu ostatniego ostrzeżenia”. (Taż, Letter 390, 1907 (list nieopublikowany).)

W tym kwartale studiowaliśmy różne zagadnienia związane z Bożą misją. W bieżącym tygodniu zakończyliśmy nasze studium tym, jak Apokalipsa Jana ukazuje odrodzoną więź ludzkości z Bogiem i wypełnienie Bożej misji — odnowienie ziemi. Choć prawdą jest to, że unicestwienie grzechu i cierpienia będzie najbardziej dramatycznym wydarzeniem w historii świata, to jednak Bóg kieruje nasze myśli ku przyszłości i daje nam pocieszenie i zachętę w obietnicy życia wiecznego.

**Pytania do dyskusji**

`1. Czym jest ewangelia wieczna? Dlaczego jest wieczna? Dlaczego to, czego uczy ewangelia wieczna, jest najważniejsze w naszej misji?`

`2. Dlaczego kładziemy tak silny nacisk na przesłania trzech aniołów z 14. rozdziału Apokalipsy Jana? Jak odpowiesz na argument, że powinniśmy skupiać uwagę wyłącznie na Jezusie, a nie na „negatywnych” przesłaniach, w tym poważnych ostrzeżeniach?`

`3. Jak lekcje tego kwartału pomogły ci lepiej zrozumieć nie tylko znaczenie misji, ale także to, jak ty i twój zbór moglibyście lepiej uczestniczyć w niej zgodnie z Bożym powołaniem?`