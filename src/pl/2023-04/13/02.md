---
title:  Apokalipsa Jana i Boża misja w czasach ostatecznych
date:   24/12/2023
---

Już pierwsze zdania Apokalipsy Jana wskazują czytelnikowi, że księga ta skupia się na Bożej misji.

`Przeczytaj Ap 1,1-7. Co świadczy o tym, że Apokalipsa Jana dotyczy w szczególny sposób Bożej misji w czasach ostatecznych?`

Po wskazaniu w pierwszych wersetach, że Jezus jest źródłem i najważniejszą postacią Apokalipsy Jana, Ap 1,4-5 nawiązuje do Trzech Osób Bóstwa działających wspólnie dla zbawienia ludzkości. Ojciec jest wieczny — On był, jest i ma przyjść. Także Duch Święty działa z mocą wśród chrześcijańskich zborów w pierwszym wieku. Następnie apostoł Jan przedstawia Jezusa Chrystusa — Wiernego Świadka i Pierworodnego z Umarłych (zob. Ap 1,5), który jest Prawowitym Władcą Ziemi. Próba szatana, by założyć swoje królestwo na ziemi, została udaremniona. Nasz Bóg i Stwórca odniósł zwycięstwo nad szatanem. Oddając życie dla naszego zbawienia, sprawił, że Jego krew obmywa nas z winy i hańby grzechu.

`Przeczytaj Ap 1,6 oraz 1 P 2,9. Co oznaczają godności/funkcje przypisane odkupionym w tych wersetach?`

Celem Bożej misji nie jest jedynie zapewnienie ratunku ginącym ludziom. Boże zbawienie oferuje ludziom nowy i zaszczytny status, gdyż przywraca w nas obraz Boga. Odkupieni stają się częścią królewskiej rodziny (królami i królowymi), bo są spokrewnieni z Królem Wszechświata, Jezusem, który przelał swoją krew za nich. Jako członkowie królewskiej rodziny przyłączamy się do jej misji — misji ratowania innych ludzi. To czyni nas kapłanami!

Chrystus ustanowił swój Kościół jako królestwo, a członków Kościoła jako kapłanów. Być poddanym Królestwa Bożego, to być kapłanem.

W Ap 1,7 widzimy naglącą potrzebę zrealizowania Bożej misji — Jezus przychodzi, a narody będą lamentować, bo będą zgubione. Bóg tęskni za tymi, którzy jeszcze Go nie znają. Tak więc Apokalipsa Jana ukazuje Bożą misję dla ludzi.

`Bóg nie tylko nas stworzył, ale także odkupił, płacąc najwyższą cenę. Dlaczego ta prawda powinna dawać nam pełną nadzieję bez względu na obecną sytuację?`