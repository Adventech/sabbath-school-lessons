---
title:  Ostateczny kryzys
date:   26/12/2023
---

Jezus powiedział swoim uczniom (i nam):

— „Idźcie tedy i czyńcie uczniami wszystkie narody, chrzcząc je w imię Ojca i Syna, i Ducha Świętego, ucząc je przestrzegać wszystkiego, co wam przykazałem. A oto Ja jestem z wami po wszystkie dni aż do skończenia świata” (Mt 28,19-20).

Te słowa nazywamy wielkim ewangelizacyjnym zleceniem. Przesłania trzech aniołów skierowane do wszystkich narodów, plemion, języków i ludów (zob. Ap 14,6) są wyrażeniem tego zlecenia w formie teraźniejszej prawdy (zob. 2 P 1,12 BG).

`Przeczytaj 1 J 4,8; 2 P 3,9; 1 Tm 2,4; Rdz 12,3. Dlaczego wszystkie grupy ludzi są ważne dla Boga?`

Chrystus miłuje całą ludzkość i żadna grupa ludzka nie znajduje się poza nawiasem Jego zainteresowania. W przeciwieństwie do poglądu, iż Chrystus umarł jedynie za z góry wybraną elitę, Biblia wyraźnie uczy, że Jego śmierć obejmuje wszystkich ludzi, niezależnie od koloru skóry, pochodzenia etnicznego i innych czynników. Jeżeli jesteś człowiekiem, to Chrystus umarł także za ciebie. Jedyne pytanie, jakie oczekuje na odpowiedź, jest następujące:

— Jak ty odpowiesz na Jego śmierć?

Gdy Jezus przyjdzie powtórnie, będą tylko dwie grupy ludzi — ci, którzy poddali się władzy szatana sprawowanej za pośrednictwem zwodniczych instytucji religijnych i politycznych ukazanych w 13. i 17. rozdziale Apokalipsy Jana, oraz ci, którzy podporządkowali się całkowicie Jezusowi Chrystusowi i dali dowód autentyczności swojej wiary przez zachowywanie „przykazań Bożych” (Ap 14,12).

Od początku swojego istnienia ludzkość otrzymywała dowody na to, jaki jest Bóg oraz jak sprawiedliwość i miłość wyrażają się w Jego dokonaniach (zob. Rz 1,18-21). Dlatego wszyscy ludzie ze wszystkich wieków zostaną osądzeni na podstawie tego, jak współdziałali z Bogiem i jakie wiedli życie — niezależnie od tego, w jakim stopniu znali i rozumieli rzeczywistość (zob. Rz 2,11-16).

W czasie końca narastać będzie polaryzacja — zaznaczanie się różnic między poglądami, aż wreszcie sytuacja rozwinie się tak, iż wolność sumienia nie będzie dłużej szanowana. Na wszystkich ludzi zostanie wywarty nacisk, by przyłączyli się do szeregów szatana. Tak więc bardzo ważne jest to, by ewangelia była głoszona i szatańska strategia była demaskowana. Na to właśnie obliczone są przesłania trzech aniołów i nasza misja.

`Zastanów się nad tym, że Chrystus umarł także za ciebie. Co może sprawiać, iż zaczynasz myśleć, że coś z tego, co uczyniłeś, a co było złe, mogło nie zostać wystarczająco spłacone przez śmierć Chrystusa na krzyżu?`