---
title:  Przesłania trzech aniołów a misja
date:   25/12/2023
---

Apokalipsa Jana mocno i wyraziście ukazuje wątek wielkiego boju. Jego najbardziej dramatyczny opis pojawia się w Ap 12,12: „Dlatego weselcie się, niebiosa, i wy, którzy w nich mieszkacie. Lecz biada ziemi i morzu, gdyż zstąpił do was diabeł pałający wielkim gniewem, bo wie, iż czasu ma niewiele”. Trudno sobie wyobrazić zrozumienie czegokolwiek, co zostało objawione w Piśmie Świętym, bez uwzględnienia motywu wielkiego boju, którego szczytowe wydarzenia nastąpią w czasie końca.

`Przeczytaj Ap 14,6-12. Co zostało przedstawione w tych wersetach i jak wiążą się one z naszą misją i naszym przesłaniem?`

W centrum misji — Bożej misji — jest Boże przesłanie, czyli ewangelia. Tak naprawdę to przesłanie jest misją. Świat musi być ostrzeżony przed tym, co ma nastąpić, a każdy człowiek będzie musiał podjąć decyzję — wybrać życie albo śmierć.

`— „Kto nie jest ze mną, jest przeciwko mnie, a kto nie gromadzi ze mną, rozprasza” (Łk 11,23). Jak te słowa Jezusa wiążą się bezpośrednio z naszą misją?`

Przesłanie trzech aniołów z 14. rozdziału Apokalipsy Jana stanowi rdzeń czy podsumowanie tego, co my, adwentyści dnia siódmego, mamy głosić światu. Szczególnie podkreślone są dwa elementy: ewangelia wieczna (zob. Ap 14,6) i oddawanie czci Stwórcy. Te dwa elementy pojawiają się także w opisie świętych: „Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12). Bez względu na to, co jeszcze czynimy dobrego, by pomóc ludziom, to jednak nigdy nie wolno nam stracić z oczu naszego szczególnego powołania i naszej szczególnej misji, czyli głoszenia upadłemu światu nadziei zawartej w ewangelii wiecznej oraz ostrzegania ludzkości przed tym, co ma nastąpić w przyszłości.

`— „Kto nie jest ze mną, jest przeciwko mnie” (Łk 11,23). Jak rozumiesz te słowa Jezusa? Dlaczego powinny one skłaniać nas do zastanowienia się nad naszymi postawami i wyborami?`