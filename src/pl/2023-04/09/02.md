---
title:  Nebukadnesar
date:   26/11/2023
---

Jako adwentyści dnia siódmego wierzymy w coś, co nazywa się nieograniczonym pojednaniem. To znaczy, że w przeciwieństwie do niektórych chrześcijan wierzymy, iż śmierć Chrystusa jest ofiarą złożoną za całą ludzkość, a nie jedynie za szczególną grupę przeznaczoną przez Boga do zbawienia. Ponieważ Bóg „chce, aby wszyscy ludzie byli zbawieni i doszli do poznania prawdy” (1 Tm 2,4), Jezus ofiarował siebie „za grzechy nasze, a nie tylko za nasze, lecz i za grzechy całego świata” (1 J 2,2). Dlatego wszyscy zostali wybrani „w nim (...) przed założeniem świata” (Ef 1,4), choć nie wszyscy wybierają Go jako swojego Zbawiciela. Nic dziwnego, że w Biblii znajdujemy przykłady wszelkiego rodzaju ludzi, którzy stali się wyznawcami Boga.

`Przeczytaj 4. rozdział Księgi Daniela. Co stało się królowi i jak ta historia wiąże się ze zbawieniem oferowanym także możnym tego świata?`

Znamiennym biblijnym przykładem tego, jak Bóg dociera do możnych niewierzących, jest historia babilońskiego króla Nebukadnesara. W pewnym momencie jego życia dotknął go sąd Boży podobny do tego, jakiego wcześniej doświadczyli buntowniczy izraelscy królowie (zob. np. 2 Krn 32,25-26; 1 Krl 14,21-31; 1 Sm 28,1-25). Biblijna historia Nebukandesara, który opamiętał się i uznał prawdziwego Boga, Stwórcę, świadczy o tym, że Bóg troszczy się także o możnych, a nie jedynie o słabych i ubogich. W Dn 4,34 czytamy, że najpotężniejszy człowiek na ziemi oświadczył: „Teraz ja, Nebukadnesar, chwalę, wywyższam i wysławiam Króla Niebios, gdyż wszystkie jego dzieła są prawdą i jego ścieżki są sprawiedliwością. Tych zaś, którzy pysznie postępują, może poniżyć”. Oby wszyscy możni i wyniośli wśród nas, śmiertelników, zrozumieli tę prawdę!

Czego możemy się nauczyć z historii Nebukadnesara? Po pierwsze Bóg posługuje się oddanymi wierzącymi, takimi jak Daniel, by docierać do możnych niewierzących. Po drugie Bóg może bezpośrednio interweniować w proces wydawania świadectwa, by dotrzeć do możnych niewierzących. Nebukadnesar został upokorzony przez Boga za to, że kierował się pychą i arogancją. Choć w tym przypadku historia była bardzo dramatyczna, to jednak istnieje wiele innych sposobów, dzięki którym ludzie zamożni, potężni i pyszni mogą się stać pokornymi.

`Nawet jeśli nie jesteśmy bogaci i potężni według norm tego świata, dlaczego musimy wystrzegać się arogancji podobnej do tej, jaką przejawiał Nebukadnesar? Dlaczego taka postawa może się nam przydarzyć łatwiej, niż przypuszczamy?`