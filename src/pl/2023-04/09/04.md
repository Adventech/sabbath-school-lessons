---
title:  Świadczenie ludziom uczonym — Nikodem
date:   28/11/2023
---

Nikodem był człowiekiem uczonym. W Biblii jest przedstawiony jako żydowski dostojnik (zob. J 3,1). Jezus nazwał go „nauczycielem w Izraelu” (J 3,10). Posiadał on gruntowną znajomość Starego Testamentu i duchowy głód poznania Boga. Z ludzkiego punktu widzenia był wzorowym wyznawcą Boga. Przestrzegał wszystkich przykazań i był szanowany wśród Żydów. Był przy tym człowiekiem wpływowym i bogatym. Wielu postrzegało to jako dowód Bożego błogosławieństwa. Jednak także tym razem, jak i w wielu innych przypadkach, okazało się, że pozory mylą.

`Przeczytaj J 3,1-12. Co historia ta mówi o duchowych potrzebach Nikodema i jak Jezus odniósł się do nich?`

Gdy Nikodem przyszedł do Jezusa, to starał się zachować pozory, utrzymując wysokie mniemanie o sobie. Ale Bóg znał jego serce. Podobnie Bóg zna serca i potrzeby wszystkich bogatych i wpływowych ludzi, niezależnie od ich pochodzenia. Nikodem przyszedł do Jezusa, bo przekonały go Jego nauki. Poczucie własnego znaczenia powstrzymywało go od otwartego przyjęcia Jezusa Chrystusa jako Pana, ale tego wieczora wszystko się zmieniło. Do tej pory — choć Nikodem był przekonany, że Jezus został posłany przez Boga — obawiał się przyznać, że jest wyznawcą Jezusa.

`Przeczytaj J 7,43-52; 19,39. Co wersety te mówią nam o Nikodemie i Jezusie?`

W wersetach tych widzimy, że Nikodem z pewnością był pod silnym wpływem Jezusa. Starał się Go chronić, a po Jego śmierci okazał Mu należny szacunek. Niewątpliwie Jezus dotarł ze swoim przesłaniem do Nikodema, który przy całej swojej wiedzy i mądrości musiał sobie uświadomić, że potrzebuje Zbawiciela.

`Dlaczego musimy się wystrzegać pułapki myślenia, iż posiadając prawdę (którą rzeczywiście mamy), mamy wszystko, czego potrzebujemy do zbawienia? Jak wielu ludzi mających poznanie prawdy, w tym także przesłań trzech aniołów, mimo to pójdzie na zatracenie?`