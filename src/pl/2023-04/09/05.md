---
title:  Misja wśród ludzi bogatych
date:   29/11/2023
---

`Przeczytaj Mt 19,16-22. Czego możemy się nauczyć z przykładu tego człowieka, który w przeciwieństwie do Nikodema odrzucił Jezusa?`

Rozmowa Jezusa z bogatym młodzieńcem uczy nas, jak niebezpieczną pułapką może być bogactwo. Przeczytaj uważnie słowa ostrzeżenia wypowiedziane przez Jezusa:

— „A nadto powiadam wam: Łatwiej wielbłądowi przejść przez ucho igielne niż bogatemu wejść do Królestwa Bożego” (Mt 19,24).

Nie znaczy to, że bogaci nie mogą być zbawieni, ale jeśli nie zachowają ostrożności, ich bogactwo może się stać poważną przeszkodą w kwestii przyjęcia zbawienia.

Ostatecznie bogaci i biedni dzielą ten sam doczesny los — zmierzają do grobu. To oznacza, że wszyscy jednakowo potrzebują zbawienia. Choć za pieniądze można kupić prawie wszystko, z pewnością nie można się nimi wykupić ze śmierci. Życie wieczne można jedynie otrzymać w darze od Jezusa i przyjąć przez wiarę:

— „Jam jest zmartwychwstanie i żywot; kto we mnie wierzy, choćby i umarł, żyć będzie” (J 11,25).

`Przeczytaj Łk 19,1-10. Jak zdarzenie opisane w tych wersetach różni się od spotkania Jezusa z bogatym młodzieńcem?`

Zacheusz odpowiedział na zaproszenie Jezusa lepiej, niż uczynił to bogaty młodzieniec. Zwróć uwagę, iż Jezus nie polecił Zacheuszowi sprzedać wszystkiego i rozdać pieniędzy ubogim, jak uczynił to w przypadku młodego bogacza. Jezus wiedział, jak bardzo ów młody człowiek był przywiązany do swojego bogactwa, więc pragnął go od niego uwolnić. Nie wiemy wszystkiego, co Jezus powiedział Zacheuszowi, gdy był u niego w gościnie. Zacheusz najwyraźniej został przekonany przez Jezusa i zrozumiał, że potrzebuje zmiany w swoim życiu, w tym zwłaszcza w kwestii podejścia do bogactwa.

`— „Albowiem cóż pomoże człowiekowi, choćby cały świat pozyskał, a na duszy swej szkodę poniósł? Albo co da człowiek w zamian za duszę swoją?” (Mt 16,26). Co te słowa Jezusa mówią nam wszystkim?`