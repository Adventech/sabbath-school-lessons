---
title:  Misja wśród możnych
date:   30/11/2023
---

Jezus pozyskiwał nie tylko ubogich i maluczkich, ale także ludzi wpływowych i mających władzę. Wielu z nich podziwiało Go i szanowało, choć niektórzy Nim wzgardzili. Możni ludzie, którzy przychodzili do Jezusa z prośbą o pomoc, czuli, że On troszczy się także o nich. Wielu ludzi bogatych i wpływowych nie przyznawało się otwarcie, że wierzą w Jezusa. Uczynili to dopiero, gdy upewnili się, że jest On Synem Bożym. Tak było w przypadku Nikodema i Józefa z Arymatei.

`Przeczytaj Mt 27,57-60 (zob. także Mk 15,43-47; Łk 23,50-53; J 19,38-42). Co sprawozdanie to mówi nam o tym, jak Bóg posługiwał się ludźmi zamożnymi, którzy najwyraźniej uwierzyli w Jezusa?`

Aż do tego czasu ewangelie milczą o Józefie z Arymatei. Ten zamożny człowiek pojawia się nagle w ewangelicznym opisie, jakby znikąd, a przez swoją decyzję wypełnia proroctwo. Bóg posługuje się także zamożnymi osobami w realizacji swoich zamierzeń. Tak więc w naszej misji musimy uwzględniać także bogatych ludzi.

Próbując się zaprzyjaźnić z ludźmi zamożnymi i wpływowymi, musimy wiedzieć, jak to zrobić. Najlepszym sposobem jest nie nagabywać ich, ale zaprosić do siebie. Tak postępował Jezus, pozwalając takim ludziom doświadczyć Jego przesłania, uzdrowienia i mocy Bożej. Dawał im czas, by przekonali się, że On jest naprawdę Synem Bożym.

Możni tego świata starają się współdziałać z autentyczną służbą z wielu powodów. Chcą uczestniczyć w czymś dobrym, co naprawdę pomaga ludzkości. Wiedzą, że w ten sposób mogą zmienić na lepsze także własne życie. W ten sposób mogą także otrzymać pomoc, nie ujawniając publicznie swoich potrzeb.

Kolejna faza misji to rozpoczęcie autentycznej służby jako sposobu uczestniczenia ludzi zamożnych i wpływowych w dziele Bożym. Poświęć czas, by pozyskać współdziałanie ze strony ludzi zamożnych i wpływowych żyjących w twojej społeczności.

`Wyzwanie: Do listy osób, za które codziennie się modlisz, dodaj jedną niewierzącą osobę spośród przedstawicieli władzy, osobę, którą spotykasz od czasu do czasu.`

`Dodatkowe wyzwanie: Wyślij list lub e-mail do osoby zajmującej wysoką pozycję społeczną, nawet jeśli nigdy wcześniej tej osoby nie spotkałeś, informując ją, że modlisz się za nią.`