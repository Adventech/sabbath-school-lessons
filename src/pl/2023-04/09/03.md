---
title:  Naaman
date:   27/11/2023
---

Chrystus umarł za wszystkich ludzi, bez względu na ich pochodzenie, zamożność, narodowość czy pozycję społeczną. Bóg nieustannie pociąga ludzi do siebie, w tym także osoby możne z niechrześcijańskiego środowiska. (Zob. Ellen G. White, Krzyż i miecz, wyd. 2, Warszawa 2018, s. 235.)

`Przeczytaj 2 Krl 5,1-19. Czego historia ta uczy nas o pozyskiwaniu ludzi dla Pana?`

W 2 Krl 5,17-19 Naaman przedstawił dwie niezwykłe prośby po tym, jak Bóg uzdrowił go z trądu. Po pierwsze poprosił o pozwolenie zabrania kilku worków ziemi z Izraela do Syrii, aby mógł na niej oddawać cześć prawdziwemu Bogu. Powiedział:

— „Sługa twój nie będzie już składał ofiar całopalnych ani krwawych innym bogom, jak tylko Panu” (2 Krl 5,17).

Choć Naaman najwyraźniej uwierzył w jedynego prawdziwego Boga, to jednak jego pierwsza prośba świadczy o tym, że pogański światopogląd nadal oddziaływał na jego sposób myślenia. Aramejski wódz postrzegał Boga Izraela jako Bóstwo, które należy czcić na glebie z krainy należącej do Niego. Z jednej strony Naaman uwierzył, że Bóg Izraela jest jedynym prawdziwym Bogiem, ale jednocześnie nie wyzbył się przekonania, że ten Bóg jest w jakiś szczególny sposób związany z ziemią izraelską. Tak więc postanowił zabrać ze sobą trochę ziemi izraelskiej, by w swoim kraju oddawać cześć Bogu na tej właśnie ziemi.

Druga prośba Naamana świadczy o szczerości jego wiary. Choć postanowił służyć wyłącznie Bogu Niebios, to jednak wiedział, że w bałwochwalczym środowisku Aramu nie będzie to łatwe. Król aramejski uczestniczył w kulcie swojego boga, Rimmona, a Naaman miał obowiązek towarzyszyć mu podczas uroczystości religijnych. Ponieważ zamierzał nadal spełniać ten obowiązek, chciał, by było jasne, że nie kłania się Rimmonowi, pogańskiemu bożkowi. Powierzył swoje serce Bogu Jahwe i wyraźnie oświadczył, że nie czci pogańskiego boga. Z góry wyjaśnił swoje postępowanie, by nie było ono błędnie interpretowane i nie stanowiło podłoża niepokojących plotek, które mogłyby dotrzeć do Elizeusza.

Na prośby Naamana Elizeusz odpowiedział:

— „Idź w pokoju!” (2 Krl 5,19).

„Słów tych nie należy odczytywać ani jako uznania, ani braku uznania dla próśb Naamana. Naaman miał odjechać w pokoju, a nie w zwątpieniu czy niepewności. Bóg był dla niego łaskawy, a Naaman miał odnaleźć pokój w poznaniu Boga i oddawaniu Mu czci. Naaman był człowiekiem nowo nawróconym i mającym szczere skrupuły, ale potrzebującym nadal wzrastania w sile i mądrości przez trzymanie się nowo poznanej wiary. Bóg prowadzi nawróconych krok po kroku i wie, jaki jest stosowny moment, by wezwać ich do reformy w tej czy innej sprawie. Ta zasada powinna być zawsze przestrzegana przez tych, którzy pracują dla zbawienia bliźnich”. (The Seventh-day Adventist Bible Commentary, t. 2, Hagerstown 1976, s. 878.)

`Czego powinniśmy się nauczyć z tej historii, by nie popychać ludzi do podjęcia decyzji zbyt szybko, zwłaszcza gdy nowo nawróceni nie pochodzą z chrześcijańskiego środowiska?`