---
title:  Miłość Abrahama do bliźnich
date:   23/10/2023
---

`Przeczytaj Rdz 18,16-33. W jaki sposób Abraham okazywał miłość ludziom bez względu na ich pochodzenie etniczne, narodowe i rasowe?`

Drugą cechą Abrahama przedstawioną w 18. rozdziale Księgi Rodzaju jest miłość do bliźnich, tych, których nie znał osobiście. To wspaniały przykład dla każdego z nas. Mieszkańcy Sodomy i Gomory byli grzesznikami, dalekimi od wartości wyznawanych przez Abrahama, a jednak jego serce było pełne miłości do wszystkich, bez względu na ich rasę, płeć, język czy religię.

Bóg poinformował Abrahama o swojej decyzji zgładzenia mieszkańców Sodomy i Gomory. „Potem rzekł Pan:

— Wielki rozlega się krzyk przeciwko Sodomie i Gomorze, że grzech ich jest bardzo ciężki. Zstąpię więc i zobaczę, czy postępowali we wszystkim tak, jak głosi krzyk, który doszedł do mnie, czy nie; muszę to wiedzieć!” (Rdz 18,20-21).

Z wielką pokorą i czcią Abraham przedstawił Bogu swoją prośbę:

— „Nie dopuść, byś miał uczynić coś podobnego, by uśmiercić sprawiedliwego wespół z bezbożnym, by sprawiedliwego spotkało to samo, co bezbożnego. Nie dopuść do tego! Czyż ten, który jest sędzią całej ziemi, nie ma stosować prawa?” (Rdz 18,25).

Kierując się miłością, Abraham miał nadzieję uratować wszystkich mieszkańców tych miast, a nie tylko sprawiedliwych. Z pewnością wiedział, jak źli i występni byli ci ludzie. Na pewno docierały do niego wieści o ich zwyczajach. Jak wskazuje ich postępowanie wobec Lota i jego gości (zob. Rdz 19,1-11), byli to naprawdę bardzo źli ludzie.

Jednak Abraham, znając miłość Bożą, wiedział, że może się wstawić u Boga za nimi. Wiedział, że droga do Boga, wiodąca przez skruchę, jest zawsze otwarta dla człowieka. Liczył na to, że ratując mieszkańców Sodomy i Gomory przed zagładą, da im jeszcze jedną szansę przyjęcia zbawienia.

`Dlaczego modlitwa wstawiennicza jest tak ważna w naszej osobistej praktyce modlitewnej? Jak modlitwa w intencji bliźnich pomaga nam wzrastać duchowo i pełniej doświadczać miłości Boga do grzeszników?`