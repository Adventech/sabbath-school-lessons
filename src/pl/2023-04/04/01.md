---
title:  Dzielenie się Bożą misją
date:   21/10/2023
---

### Studium bieżącego tygodnia
Rdz 18,1-33; Jk 5,16; Rz 8,34; Hbr 7,25; Rdz 19,1-29; 12,1-9.

> <p>Tekst pamięciowy</p>
> „Nowe przykazanie daję wam, abyście się wzajemnie miłowali, jak Ja was umiłowałem; abyście się i wy wzajemnie miłowali. Po tym wszyscy poznają, żeście uczniami moimi, jeśli miłość wzajemną mieć będziecie” (J 13,34-35).

Abraham od początku pragnął uczestniczyć w Bożej misji. Prawda ta jest wyrażona na przykład w 18. rozdziale Księgi Rodzaju, gdy Bóg informuje Abrahama, co ma się stać z Sodomą i Gomorą. „Zaiste, nie czyni Wszechmogący Pan nic, jeżeli nie objawił swojego planu swoim sługom, prorokom” (Am 3,7). W tym przypadku sługą Bożym i prorokiem był Abraham.

Pewnego razu Abraham odpoczywał w cieniu w pobliżu swojego namiotu, gdy ujrzał trzech wędrowców. „Abraham widział w swych gościach jedynie trzech zmęczonych podróżnych i nawet nie pomyślał, że wśród nich jest Ten, którego może czcić, nie popełniając grzechu”. (Ellen G. White, Wybrańcy Boga, wyd. 2, Warszawa 2018, s. 93.)

Wkrótce po tym zdarzeniu Abraham osobiście zaangażował się w Bożą misję. Jego zaangażowanie ukazane w 18. rozdziale Księgi Rodzaju polegało na tym, że wstawiał się za mieszkańcami Sodomy i Gomory. Liczył na to, że w jakiś sposób, wbrew temu, jakimi oni byli, mogą zostać uratowani. W pewnym sensie jest to obraz Bożej misji we wszystkich czasach.

18\. rozdział Księgi Rodzaju ukazuje także trzy szczególne duchowe zalety Abrahama: gościnność, miłość i wytrwałość w modlitwie. Zalety te są cenne także z punktu widzenia misji.