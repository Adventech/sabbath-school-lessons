---
title:  Dar gościnności
date:   22/10/2023
---

`Przeczytaj Rdz 18,1-15. Jakie elementy gościnności przejawiają się w postawie Abrahama wobec nieznajomych przybyszów?`

Abraham siedział na zewnątrz swojego namiotu w upalny dzień. Nie było to zwyczajne zachowanie. O tej porze dnia, w skwarne południe, gdy słońce jest w zenicie, wszyscy szukali cienia i ochłody w namiotach. Być może patriarcha znosił upał właśnie dlatego, aby nie przegapić okazji okazania pomocy przypadkowym przechodniom?

W pewnej chwili ujrzał trzech nieznajomych wędrowców. Najwyraźniej Abraham miał w zwyczaju oferowanie gościny nieznajomym. To on zaprosił ich, by zatrzymali się i odpoczęli. Czytamy, że wybiegł im na spotkanie. Postanowił ich ugościć, jeszcze zanim zdążył zamienić z nimi choćby jedno słowo.

— „Pozwól, by przyniesiono trochę wody, abyście obmyli nogi wasze; potem odpocznijcie pod drzewem. Przyniosę też kawałek chleba, abyście się posilili. Wszak po to wstąpiliście do sługi waszego” (Rdz 18,4-5).

Abraham był świadomy swojej misji, która polegała na głoszeniu prawdy o jedynym Bogu w świecie pogrążonym w pogaństwie, bałwochwalstwie i politeizmie. Jak pokazuje to wydarzenie, najprostszą metodą realizacji tej misji było okazywanie gościnności nieznajomym, których miał okazję ugościć.

„Ponad tysiąc dusz składało się na domowników Abrahama. Wielu z nich miało własne rodziny i wielu było nawróconych z pogan. Ta ostatnia kategoria ludzi wymagała stanowczej ręki i decyzji. Na nic by się nie przydały słabe i chwiejne argumenty. (...). 

Wpływy Abrahama sięgały daleko poza jego najbliższe otoczenie. Gdziekolwiek szedł, znaczył drogę ołta­rzami ofiarnymi. Odchodząc, zwijał namioty, a pozostawiał ołtarze. Wielu wędrownych Kananejczyków, których Abraham, sługa Boży, nauczył poznawać Pana, zatrzymywało się w swych wędrówkach przy tych ołtarzach, by złożyć ofiarę Jahwe”. (Ellen. G. White, Wychowanie, Warszawa 1992, s. 131.)

Abraham od początku rozumiał, że Bóg powołał go do misji i wysłał do Ziemi Obiecanej nie na wakacje, ale po to, by uczynić go błogosławieństwem dla bliźnich, a przez jego potomstwo — dla całego świata.

`Jakie zasady gościnności Abrahama możesz naśladować w swoim życiu?`