---
title:  Misja Abrahama
date:   25/10/2023
---

`Przeczytaj Rdz 19,1-29. Jakie rezultaty przyniosły gościnność, miłość i modlitwa Abrahama?`

Tekst biblijny zawiera istotną wskazówkę dotyczącą pozycji Lota w Sodomie: „Lot siedział w bramie Sodomy” (Rdz 19,1). To znaczy, że był ważną postacią w mieście, urzędnikiem publicznym, jako że zasiadanie w bramie było przywilejem urzędników, sędziów i królów (zob. 2 Sm 19,8; Jr 38,7; Rt 4,1).

19\. rozdział Księgi Rodzaju to rozdział niemal paralelny z 18. rozdziałem tej księgi opisującym wizytę trzech aniołów u Abrahama. Zarówno Abraham, jak i Lot zasiadali u wejścia (zob. Rdz 18,1; 19,1). Obaj zaprosili nieznajomych w gościnę (zob. Rdz 18,3-4; 19,2) i przygotowali dla nich posiłek (zob. Rdz 18,48; 19,3). Wydaje się, że mimo oczywistych wad Lot posiadał także pewne zalety.

„Wtedy Pan spuścił na Sodomę i Gomorę deszcz siarki i ognia, sam Pan z nieba, i zniszczył owe miasta i cały okrąg, i wszystkich mieszkańców owych miast oraz roślinność ziemi” (Rdz 19,24-25).

Nie wiemy, jak wielu ludzi zamieszkiwało Sodomę, Gomorę i okoliczne miasta w tamtym czasie, ale spośród tysięcy tylko czworo opuściło miasto, a troje zostało uratowanych. Podobnie było w czasie potopu. Nie wiemy, ilu ludzi żyło na świecie, ale wiemy, że miażdżąca większość odrzuciła zaoferowany ratunek.

Tak mała liczba ocalonych z Sodomy uczy nas smutnego faktu, iż nie wszyscy będą ostatecznie zbawieni. Chcielibyśmy, by wszyscy ludzie przyjęli Jezusa i skorzystali z planu zbawienia, ale musimy pamiętać, że ludzie nie zawsze robią dobry użytek z wolności wyboru. Naszym zadaniem jest zapraszać możliwie najwięcej ludzi do podjęcia decyzji pójścia za Jezusem. Gdy pełnimy zleconą nam misję, Bóg towarzyszy nam przez Ducha Świętego, ale nigdy nie łamie ludzkiej woli. Wolność wyboru oznacza, że ostatecznie bez względu na nasze starania i modlitwy zbawienie jest osobistym wyborem każdego człowieka.

`Jak możemy się nauczyć nie popadać w zniechęcenie, gdy nie widzimy oczekiwanych rezultatów naszej misji?`