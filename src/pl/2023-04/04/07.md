---
title:  Do Dalszego Studium
date:   27/10/2023
---

„Miłość do ginących ludzi inspirowała Abrahama do modlitwy. Choć brzydził się grzechami tego zepsutego miasta, pragnął, żeby grzesznicy zostali uratowani. Jego głębokie zainteresowanie losem Sodomy pokazuje, jaką troskę powinniśmy odczuwać, myśląc o niepokutujących ludziach. Powinniśmy żywić nienawiść do grzechu, ale okazywać litość i miłość do grzesznika. Wokoło nas są ludzie, którzy kroczą ku zgubie tak beznadziejnej, tak strasznej, jak ta, która spotkała Sodomę. Każdego dnia kończy się dla niektórych czas próby. W każdej godzinie ktoś przekracza miarę miłosierdzia. A gdzie są głosy ostrzeżenia i zachęty błagające grzeszników, by uciekli przed swym strasznym losem? Gdzie są ręce wyciągnięte, aby ich wyrwać śmierci? Gdzie są ci, którzy z pokorą i wytrwałą wiarą błagają Boga za bliźnimi?

Duch Abrahama był duchem Chrystusa. Syn Boży sam jest Wielkim Orędownikiem Grzeszników. Ten, kto zapłacił cenę ich odkupienia, zna wartość ludzkiej duszy. Z odrazą do zła tak silną, jaka może istnieć jedynie w naturze nieskalanie czystej, Chrystus okazuje wobec grzeszników miłość, do jakiej jest zdolna tylko nieskończona dobroć. W śmiertelnych męczarniach na krzyżu, obciążony strasznym brzemieniem grzechów całego świata, modlił się za swych morderców i tych, którzy mu urągali:

— »Ojcze, odpuść im, bo nie wiedzą, co czynią« (Łk 23,34)”. (Ellen G. White, Wybrańcy Boga, wyd. 2, Warszawa 2018, s. 94.)

„Abraham był szanowany przez okoliczne ludy jako wielki książę oraz mądry i zdolny przywódca. Nie odcinał się od swych sąsiadów i miał na nich wpływ. Jego życie i charakter, zdecydowanie odmienne od wszystkiego, co prezentowali czciciele bałwanów, wywierały wyraźny wpływ na rzecz prawdziwej wiary. Jego wierność wobec Boga była niezachwiana, jego uprzejmość i dobroczynność zjednywały mu zaufanie i przyjaźń, a jego autentyczna wielkość spotykała się z szacunkiem i czcią”.(Tamże, s. 88.)

**Pytania do dyskusji**

`1. Jakie inne przykłady ludzi, którzy odpowiedzieli na Boże wezwanie do misji, zostały przedstawione w Piśmie Świętym? Czy takim przykładem jest Jan Chrzciciel? Czy wypełnił on swoje powołanie?`

`2. Przeczytaj Rdz 19,30-36. Co ten fragment księgi mówi o charakterze ocalonych z Sodomy?`

`3. Czego możemy się nauczyć z przykładu Abrahama w kwestii misji i sposobu jej realizowania?`

`4. Zastanów się nad następującym pytaniem: Czy wstawiennictwo Abrahama za mieszkańcami Sodomy i Gomory było skuteczne?`