---
title:  Duch modlitwy Abrahamowej
date:   24/10/2023
---

`Przeczytaj Rdz 18,23-32 oraz Jk 5,16. Czego te dwa fragmenty Pisma Świętego uczą nas o mocy modlitwy wstawienniczej?`

Rozmowa Abrahama z Bogiem jest typem czy wzorem modlitwy wstawienniczej. Patriarcha jest tu przedstawiony jako pośrednik przed Bogiem reprezentujący mieszkańców Sodomy i Gomory. Wstawia się za nimi — prosi w ich imieniu. W ten sposób działał jako typ, czyli symbol wskazujący na Jezusa jako naszego Pośrednika przed Ojcem. Nasza misja także dzisiaj będzie skuteczna jedynie wtedy, gdy będą ją wspierać modlitwy wstawiennicze.

Abraham nauczył się miłować bliźnich — nawet mieszkańców Sodomy i okolicznych miast. Dlatego jego modlitwa była autentyczna i szczera. Wcześniej Abraham stoczył bitwę z groźnymi najeźdźcami, którzy pokonali wojska Sodomy i Gomory. Po zwycięstwie Abrahama król Sodomy, Bera, wyszedł na spotkanie patriarchy wraz z Melchisedekiem. Bera poprosił, by jego poddani mogli wrócić do domów:

— „Daj mi ludzi, a zabierz sobie dobytek!” (Rdz 14,21).

Świadczy to o autentycznej trosce króla o poddanych. Abraham, miłując bliźnich, modlił się za królów Sodomy i Gomory oraz za ich lud. „Miłość do ginących ludzi inspirowała Abrahama do modlitwy”. (Ellen G. White, Wybrańcy Boga, wyd. 2, Warszawa 2018, s. 94.)

W swoich modlitwach patriarcha wykazywał się pokorą i wytrwałością. Gdy Bóg przyjął jego wstępną prośbę i obiecał nie zniszczyć Sodomy i Gomory ze względu na pięćdziesięciu sprawiedliwych, Abraham prosił dalej.

Nasza misja nie może być skuteczna bez modlitwy wstawienniczej. Gdy spotykamy kogoś, kto jest zainteresowany poznaniem Boga, po kazaniu czy lekcji biblijnej powinniśmy się modlić za te osoby. Bóg wysłucha tych modlitw i poruszy serca tych ludzi. Nie nasze słowa ani nie nasza elokwencja nawracają poszukujących prawdy. Czyni to Duch Święty. Dlatego w każdej misji musimy modlić się za tych, którym w sposób misyjny służymy.

`Przeczytaj Rz 8,34 oraz Hbr 7,25. Co wersety te mówią o tym, czego Jezus dokonuje dla nas i jak prawda ta pomaga nam lepiej zrozumieć naszą rolę jako wstawiających się w modlitwie za bliźnich?`