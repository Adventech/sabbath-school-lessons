---
title:  Poddanie się woli Bożej
date:   26/10/2023
---

`Przeczytaj Rdz 12,1-9. Czego wersety te uczą o poddaniu się woli Boga, także wtedy, gdy nie widzimy wyraźnie drogi, którą On nas prowadzi?`

Jedną z głównych cech Abrahama było Jego podporządkowanie się woli Boga. Wszystkie doświadczenia patriarchy z Bogiem były nacechowane tym poddaniem.

**Powołanie**. Abraham otrzymał niełatwe powołanie od Boga: „I rzekł Pan do Abrama:

— Wyjdź z ziemi swojej i od rodziny swojej, i z domu ojca swego do ziemi, którą ci wskażę” (Rdz 12,1).

Gdy usłyszał głos z nieba, mógł go zlekceważyć, uznając, że doświadczył halucynacji. Mógł też podważyć przesłanie i powiedzieć sobie:

— A właśnie, że nie pójdę, bo tutaj jest moje miejsce!

Ziemia, którą ci wskażę, to niezbyt precyzyjne określenie celu. Ale Abraham usłuchał wezwania. Podporządkował swoją wolę woli Boga oraz opuścił rodzinny dom i kraj. „Abram wybrał się w drogę, jak mu rozkazał Pan” (Rdz 12,4).

**Wybór miejsca zamieszkania**. Po pewnym czasie między pasterzami stad Lota i pasterzami stad Abrahama doszło do sporu o studnie i pastwiska. Abraham nie zamierzał się spierać ze swoim bratankiem. Podporządkował się woli Boga, a Bóg mu pobłogosławił: „I rzekł Pan do Abrama po odłączeniu się Lota od niego:

— Podnieś oczy swoje i spojrzyj z miejsca, na którym jesteś, na północ i na południe, na wschód i na zachód, bo całą tę ziemię, którą widzisz, dam tobie i potomstwu twemu na wieki” (Rdz 13,14-15).

**Zniszczenie Sodomy i Gomory**. Gdy Bóg objawił Abrahamowi przeznaczenie miast w dolinie Jordanu, to patriarcha z miłości do bliźnich próbował ocalić mieszkańców tych miast. Ponieważ nie znalazło się w nich nawet dziesięciu sprawiedliwych, miasta zostały zniszczone. Abraham podporządkował się woli Boga i pogodził się z Bożym sądem nad Sodomą i Gomorą.

Pan posługiwał się Abrahamem, gdyż ten był uległy Jego woli w każdych okolicznościach. Tego samego Bóg oczekuje od nas.

`Wyzwanie: W naszych miastach napotykamy na trudności we właściwym i skutecznym głoszeniu ewangelii. Przystępując do tego zadania, musimy prosić Boga, by zainterweniował i utorował nam drogę.`

`Dodatkowe wyzwanie: Znajdź sposób nawiązania łączności z kimś, kto został bezpośrednio dotknięty przez sytuację podobną do tej, jakiej ty sam doświadczyłeś. Powiedz tej osobie, że modlisz się za nią, i proś Boga, by wskazał ci, jak możesz jej pomóc.`