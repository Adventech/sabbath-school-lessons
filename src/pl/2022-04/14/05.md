---
title:  Nigdy więcej śmierci i płaczu
date:  28/12/2022
---

Teoria nieśmiertelności duszy i wiecznych mąk w ogniu piekielnym jest przeciwna biblijne nauce, według której w nowym niebie i na nowej ziemi „śmierci już nie będzie; ani smutku, ani krzyku” (Ap 21,4). Gdyby teoria wiecznie płonącego piekła była prawdą, wówczas druga śmierć nie usuwałaby grzechu ani grzeszników z wszechświata, ale jedynie ograniczała ich obecność do wiecznego piekła pełnego rozpaczy i cierpienia. W takim razie wszechświat nigdy nie zostałby przywrócony do pierwotnej doskonałości. Jednak dzięki Panu Biblia przedstawia zupełnie inny obraz!

`Przeczytaj Iz 25,8 oraz Ap 7,17; 21,4. Jaką pociechę i nadzieję dają nam te wersety pośród prób i cierpienia w tym świecie?`

Życie bywa bardzo trudne, niesprawiedliwe i okrutne. Niektórzy ludzie, tak bliscy nam, są brutalnie zabierani przez zimne ramiona śmierci. Inni ludzie podstępnie wchodzą w nasze życie, kradną nasze uczucia, a potem odchodzą, jak gdyby nic się nie stało. Jak straszną rzeczą jest zostać zdradzonym przez kogoś, kogo się miłuje i komu się ufa.

Zdarzają się chwile, gdy ze złamanym sercem zastanawiamy się, czy życie jest warte tego, by je w całości przeżyć. Bez względu na nasze smutki Bóg zawsze pragnie ocierać z naszej twarzy łzy smutku. Jednak niektóre z naszych najbardziej gorzkich łez będą płynąć aż do owego wspaniałego dnia, gdy śmierć, smutek i płacz ustaną na zawsze (zob. Ap 21,1-5).

Możemy być pewni tego, że na sądzie ostatecznym Bóg potraktuje każdego człowieka uczciwie i z miłością. Wszyscy nasi bliscy, którzy zasnęli w Chrystusie, powstaną do życia wiecznego. Ci, którzy uznali się za niegodnych życia wiecznego, wybrali unicestwienie, więc nie będą musieli żyć wiecznie w niebie, które dla nich byłoby miejscem psychicznej męki, ani tym bardziej w wiecznie płonącym piekle. Naszą pociechą jest fakt, iż Bóg wszystkich potraktuje uczciwie. Gdy śmierć przestanie istnieć, odkupieni zawołają w triumfie:

— „Gdzież jest, o śmierci, zwycięstwo twoje? Gdzież jest, o śmierci, żądło twoje?” (1 Kor 15,54-55).

Pan obiecał, że w nowym niebie i na nowej ziemi, które stworzy, „nie będzie się wspominało rzeczy dawnych, i nie przyjdą one na myśl nikomu” (Iz 65,17). Nie znaczy to, że w niebie zbawieni doznają zaniku pamięci, ale przeszłość nie będzie mącić radości nieba.

`Każdy z nas odczuł ból doczesnej egzystencji. Jak w trudnych chwilach możemy się nauczyć ufać Bożej dobroci i miłości oraz radować się nimi w możliwie największym stopniu?`