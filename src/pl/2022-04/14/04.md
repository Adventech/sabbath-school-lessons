---
title:  W obecności Boga
date:  27/12/2022
---

Biblia mówi, że Bóg „mieszka w światłości niedostępnej” (1 Tm 6,16) i że „Boga nikt nigdy nie widział” (J 1,18; 1 J 4,12). Czy to znaczy, że zbawieni w niebie nigdy nie zobaczą Boga Ojca? Przeciwnie. Jest dość oczywiste, że stwierdzenie, iż nikt nie widział Boga, odnosi się do ludzi po upadku, gdyż Pismo Święte wielokrotnie wskazuje, że zbawieni będą widzieć Boga w niebie.

`Przeczytaj Mt 5,8; 1 J 3,2-3; Ap 22,3-4. Co te fragmenty Nowego Testamentu mówią o niepojętym przywileju widzenia Boga?`

Apostoł Jan, który stwierdził, że „Boga nikt nigdy nie widział” (J 1,18; 1 J 4,12), powiedział także, iż „ujrzymy go takim, jakim jest” (1 J 3,2) i będziemy „oglądać (…) jego oblicze” (Ap 22,4). Można dyskutować, czy wersety te odnoszą się do Boga Ojca, czy do Chrystusa. Ale wszelkie wątpliwości znikają w świetle stwierdzenia samego Chrystusa:

— „Błogosławieni czystego serca, albowiem oni Boga oglądać będą” (Mt 5,8).

Jakże wielkim przywilejem odkupionych będzie oddawanie czci Bogu w Jego świątyni! Jednak największym ze wszystkich przywilejów będzie patrzenie w Jego oblicze.

„Lud Boży ma przywilej bezpośredniego kontaktu z Ojcem i Synem. »Teraz widzimy jakby w zwierciadle, niejasno« (1 Kor 13,12 BT). Teraz obraz Boga odbija się jak w zwierciadle w dziełach przyrody i w Jego postępowaniu z ludźmi, jednak wówczas będziemy widzieć Go twarzą w twarz i nie będzie już przesłaniała Go mglista zasłona. Staniemy w Jego obecności i będziemy oglądać chwałę Jego oblicza”104.

Zwróć uwagę w niektórych wersetach studiowanych w dzisiejszej części lekcji na związek zachodzący między czystością a oglądaniem Boga. Ludzie czystego serca ujrzą Boga. Ten, kto ujrzy Boga, „oczyszcza się, tak jak On jest czysty” (1 J 3,3). Wersety te wskazują na to, że Bóg musi dokonać pewnego dzieła w nas, aby przygotować nas do nieba.

Choć ostatecznie nasz wstęp do nieba został zapewniony przez śmierć Jezusa, to jednak przejdziemy przez proces oczyszczenia tu i teraz, przygotowując się w ten sposób na zamieszkanie w wiecznym domu. Istotą procesu oczyszczenia jest posłuszeństwo Słowu Bożemu.

`Przeczytaj 1 P 1,22. Jak werset ten świadczy o powiązaniu posłuszeństwa z oczyszczeniem? Dlaczego posłuszeństwo nas oczyszcza? Jak, według Piotra, przejawia się nasze posłuszeństwo?`