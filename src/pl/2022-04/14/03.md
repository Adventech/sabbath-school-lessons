---
title:  W świątyni Boga
date:  26/12/2022
---

Niektórzy ludzie mówią o niebie jako świątyni Boga. Jednak Apokalipsa Jana wspomina o szczególnej świątyni w Nowym Jeruzalem, gdzie znajdują się tron Boga i szkliste morze (zob. Ap 4,2-6; 7,9-15; 15,5-8). Tam nieprzeliczona rzesza zbawionych ze wszystkich narodów, plemion, ludów i języków będzie czcić Boga przez wieczność (zob. Ap 7,9-17).

`Porównaj Ap 7,9-15 z Ap 21,3.22. Jak możemy pogodzić opis tej wielkiej rzeszy odkupionych służących Bogu „we dnie i w nocy w świątyni jego” (Ap 7,15) z Janowym stwierdzeniem: „Lecz świątyni w nim [Nowym Jeruzalem] nie widziałem” (Ap 21,22)?`

Niebiańska świątynia zawsze była miejscem, w którym niebiańskie zastępy oddawały cześć Bogu. Jednak wraz z pojawieniem się grzechu świątynia stała się także miejscem, z którego zbawienie jest oferowane ludzkości. „Gdy problem grzechu zostanie rozwiązany, niebiańska świątynia wróci do pierwotnej funkcji. W Ap 21,22 Jan mówi, że w mieście nie widział już świątyni, gdyż Pan Bóg Wszechmogący i Baranek są jego świątynią. Ale czy to znaczy, że nie będzie już istniał dom Pana, gdzie Jego stworzenia będą przybywać przed Jego oblicze? Nic podobnego!”103

Apokalipsa Jana zwraca szczególną uwagę na Tego, któremu jest oddawana cześć, oraz na tych, którzy Mu oddają cześć. Ta niebiańska cześć jest skoncentrowana na Bogu i Baranku (zob. Ap 5,13; 7,10). Jak zawsze — i jak powinno być — Chrystus jest w centrum nabożeństwa.

Czcicielami „są ci, którzy przychodzą z wielkiego ucisku i wyprali szaty swoje, i wybielili je we krwi Baranka” (Ap 7,14). Są oni żywym świadectwem odkupującej i odradzającej mocy Boga. Śpiewają na chwałę Bogu za to, kim jest i czego dokonał dla nich.

`W Ap 21,3 czytamy: „Oto przybytek Boży z ludźmi, i będzie mieszkał z nimi; a oni będą ludem jego, a sam Bóg będzie z nimi, będąc Bogiem ich” (BG). Ten werset odzwierciedla szereg podobnych fragmentów Pisma Świętego (zob. Jr 32,38; Ez 37,27 BG; Za 8,8; Hbr 8,10). Co oznacza dla nas, nadal żyjących na ziemi, że Bóg będzie naszym Bogiem, a my będziemy Jego ludem? Jak możemy żyć zgodnie z tą zdumiewającą prawdą tu i teraz?`