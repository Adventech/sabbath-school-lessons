---
title:  Nowe niebo i nowa ziemia
date:  25/12/2022
---

Dla niektórych zwolenników filozofii greckiej to, co fizyczne, było z natury złe. Dlatego prawdziwe niebo z prawdziwymi ludźmi nie mieściło się im w głowie. Według nich, aby niebo było niebem i aby było dobre, musiało być wyłącznie duchowym stanem, wolnym od skażenia fizycznego tego świata. Twierdzili, że jeśli coś jest materialne, to nie może być duchowe, a jeśli coś jest duchowe, to nie może być materialne. Natomiast Biblia mówi o niebie w konkretny sposób, ale bez ograniczeń związanych z grzechem.

`Przeczytaj Iz 65,17-25; 66,22-23; 2 P 3,13; Ap 21,1-5. Jakie jest najważniejsze przesłanie tych fragmentów Pisma Świętego?`

Księga Izajasza daje ciekawy wgląd w to, jak wyglądałoby życie na ziemi, gdyby Izraelici jako naród pozostali wierni przymierzu z Bogiem (zob. Iz 65,17-25; 66,22-23; por. Pwt 28,1-14). Nawet środowisko naturalne z licznymi przejawami życia byłoby wówczas bliższe pierwotnemu Bożemu planowi sprzed pojawienia się grzechu.

Jednak ten plan nie doczekał się spodziewanej realizacji. Wtedy powstał nowy plan dotyczący Kościoła złożonego zarówno z Izraelitów, jak i pogan ze wszystkich narodów (zob. Mt 28,18-20; 1 P 2,9). Tak więc proroctwa Izajasza powinny być czytane z perspektywy Kościoła (zob. 2 P 3,13; Ap 21,1-5).

„W Biblii miejsce zamieszkania zbawionych określane jest mianem ojczyzny (zob. Hbr 11,14-16). To tam Niebiański Pasterz prowadzi swoje owce do źródeł żywych wód. Drzewo życia każdego miesiąca przynosi owoce, a jego liście mają służyć narodom. Są tam wiecznie płynące i czyste jak kryształ strumienie, a nad nimi bujne drzewa ocieniają ścieżki przygotowane dla odkupionych Pana. Szerokie równiny przechodzą w piękne wzgórza, a góry Boże wznoszą swoje dumne szczyty. Na tych spokojnych równinach i nad tymi strumieniami lud Boży po tak długiej tułaczce i pielgrzymowaniu odnajdzie swój dom”102.

`Wielu zeświecczonych pisarzy, niemających nadziei życia wiecznego przedstawionej w Piśmie Świętym, biadało nad bezsensownością ludzkiej egzystencji. Choć ludzie ci mylą się co do przyszłości, dlaczego trudno odmówić im racji co do bezsensowności życia pozbawionego nadziei na przyszłość? Podczas studium biblijnego podziel się swoją odpowiedzią z innymi jego uczestnikami.`