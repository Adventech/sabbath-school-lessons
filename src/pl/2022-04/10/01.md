---
title:  Ogień piekielny
date:  26/11/2022
---

### Studium Bieżącego Tygodnia
Mk 9,42-48; Ml 3,19; Jud 1,7; 1 Tm 2,5; Dz 2,29.34-35; 1 J 5,3-12.

> <p>Tekst Pamięciowy</p>
> „Wszystkiego doświadczajcie, co dobre, tego się trzymajcie” (1 Tes 5,21).

Włoski poeta Dante Alighieri (1265-1321) napisał słynny poemat — zatytułowany Boska komedia — o fikcyjnej wędrówce dusz po śmierci. Owe dusze udawały się do piekła w głębi ziemi albo do czyśćca, gdzie ludzki duch mógł się oczyścić, by stać się godnym wstąpienia do nieba albo wprost do raju, by żyć w obecności Boga.

Choć był to jedynie poemat, fikcja poetycka, dzieło Włocha wywarło istotny wpływ na chrześcijańską teologię, zwłaszcza teologię rzymskokatolicką. W Kościele Rzymskokatolickim wiara w nieśmiertelną duszę udającą się do piekła, czyśćca albo raju jest fundamentalnym dogmatem. Wiele konserwatywnych Kościołów protestanckich także uznaje nieśmiertelność duszy, która po śmierci wstępuje do raju albo zstępuje do piekła. Rzeczywiście, jeśli ludzka dusza nigdy nie umiera, to musi dokądś iść po śmierci ciała. Tak oto błędne pojmowanie ludzkiej natury prowadzi do tragicznych błędów teologicznych.

W tym tygodniu przyjrzymy się pewnym niebiblijnym teoriom na tle tego, co Pismo Święte mówi o tym, co dzieje się z człowiekiem po śmierci.