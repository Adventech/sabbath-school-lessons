---
title:  Raj bezcielesnych dusz
date:  30/11/2022
---

Choć protestanci nie akceptują nauki o czyśćcu, wielu z nich mimo to wierzy, że dusze sprawiedliwych zmarłych już doświadczają raju w obecności Boga. Niektórzy twierdzą, że owe dusze są bezcielesnymi duchami. Inni wierzą, że są to bezcielesne duchy okryte duchowym ciałem w chwale.

Bez względu na to, jak przedstawia się pozazmysłowy stan żyjących zmarłych, wysnuwane teorie na ten temat są przeciwne biblijnej nauce o ostatecznym zmartwychwstaniu i sądzie nad umarłymi. Dlaczego konieczne są zmartwychwstanie i sąd (zob. Ap 20,12-14), skoro dusze sprawiedliwych już cieszą się rajem?

`Przeczytaj Dz 2,29.34-35 i 1 Kor 15,16-18. Jak te fragmenty Nowego Testamentu rzucają światło na stan umarłych oczekujących zmartwychwstania?`

Biblia uczy, że wszyscy ludzie, którzy są już w niebie, zostali tam przeniesieni żywo, jak Henoch (zob. Rdz 5,24) i Eliasz (zob. 2 Krl 2,9-11), albo zmartwychwstali, jak Mojżesz (zob. Jud 1,9) i ci, którzy zostali wskrzeszeni z Chrystusem (zob. Mt 27,51-53).

Jak już zauważyliśmy wcześniej, nawiązanie do dusz poniżej ołtarza, wołających o pomstę do Boga (zob. Ap 6,9-11), jest jedynie metaforą ilustrującą potrzebę wymierzenia sprawiedliwości i żadną miarą nie dowodzi teorii naturalnej nieśmiertelności duszy. W przeciwnym razie owe dusze byłyby dalekie od radowania się swoją wieczną nagrodą. W gruncie rzeczy grób jest miejscem spoczynku umarłych, którzy nieświadomie oczekują ostatecznego zmartwychwstania, gdy ich świadome istnienie zostanie przywrócone przez Boga. Umarli, w tym także sprawiedliwi umarli, nie są bezcielesnymi duszami unoszącymi się w niebie i czekającymi cierpliwie na połączenie z ciałami podczas ostatecznego zmartwychwstania.

Ponadto, co miałby na myśli Paweł, mówiąc w 1 Kor 15,18, że jeśli nie ma zmartwychwstania, to „ci, którzy zasnęli w Chrystusie, poginęli”? Jak mogliby poginąć, gdyby już cieszyli się niebiańskim szczęściem od chwili śmierci? Centralna i kluczowa nauka Nowego Testamentu — zmartwychwstanie w dniu powtórnego przyjścia Chrystusa — zostaje praktycznie unieważniona przez fałszywą naukę, według której sprawiedliwi zmarli otrzymują wieczną nagrodę natychmiast po śmierci. A jednak ta fałszywa nauka jest powtarzana raz po raz, zwłaszcza podczas uroczystości pogrzebowych.

`W jaki sposób możesz pomóc ludziom zrozumieć, że prawda o śmierci jako o nieświadomym śnie w prochu ziemi jest w gruncie rzeczy dobrą nowiną, gdyż uczy, że umarli nie cierpią?`