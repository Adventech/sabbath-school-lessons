---
title:  Biblijny pogląd
date:  01/12/2022
---

`Przeczytaj 1 J 5,3-12. Dlaczego apostoł Jan mówi o życiu wiecznym tylko dla tych, którzy są w Chrystusie?`

Biblijna nauka o warunkowej nieśmiertelności człowieka — w przeciwieństwie do niebiblijnej teorii naturalnej nieśmiertelności duszy — została wyłożona wprost w 1 J 5,11-12. Aby zrozumieć znaczenie tego ważnego fragmentu listu, musimy pamiętać, że jedynie Bóstwo „ma nieśmiertelność” (1 Tm 6,16) i jest jedynym źródłem życia (zob. Ps 36,10; Kol 1,15-17; Hbr 1,2).

Gdy grzech wkroczył na świat wskutek upadku Adama i Ewy (zob. 3. rozdział Księgi Rodzaju), pierwsi ludzie i wszyscy ich potomkowie (w tym także my) znaleźli się pod przekleństwem fizycznej śmierci i utracili dar życia wiecznego. Ale nasz miłujący Bóg wdrożył plan zbawienia ludzi, aby odzyskać dla nich życie wieczne, którym obdarzył ich na początku. Apostoł Paweł napisał: „W nim [Chrystusie] bowiem wybrał nas przed założeniem świata, abyśmy byli święci i nienaganni przed obliczem jego; w miłości” (Ef 1,4).

Paweł wyjaśnił też, że „jak przez jednego człowieka [Adama] grzech wszedł na świat, a przez grzech śmierć” (Rz 5,12), tak przez „jednego człowieka, Jezusa Chrystusa” (Rz 5,15), łaskawy dar życia wiecznego stał się dostępny dla wszystkich ludzi (zob. Rz 5,12-21). Paweł jednoznacznie odwołuje się tu do rzeczywistego Adama, który sprowadził grzech i śmierć na świat. Nie sposób dostrzec jakiegokolwiek sensu w Biblii bez rzeczywistego Adama, który wskutek przestępstwa sprowadził grzech i śmierć na świat.

Tak więc apostoł Jan dodaje: „Żywot wieczny dał nam Bóg, a żywot ten jest w Synu jego. Kto ma Syna, ma żywot; kto nie ma Syna Bożego, nie ma żywota” (1 J 5,11-12).

Cały obraz staje się bardziej przejrzysty w świetle stwierdzenia Jezusa:

— „A to jest wola Ojca mego, aby każdy, kto widzi Syna i wierzy w niego, miał żywot wieczny, a Ja go wzbudzę w dniu ostatecznym. (…) Jam jest zmartwychwstanie i żywot; kto we mnie wierzy, choćby i umarł, żyć będzie” (J 6,40; 11,25).

To znaczy, że życie wieczne jest darem Boga danym już teraz przez Chrystusa, ale które zostanie w pełni przyjęte dopiero po ostatecznym zmartwychwstaniu sprawiedliwych. Wniosek jest bardzo prosty — życie wieczne jest dane jedynie tym, którzy są w Chrystusie, a ci, którzy nie są w Nim, nie mają życia wiecznego (zob. 1 J 5,11-12). W przeciwieństwie do tego teoria naturalnej nieśmiertelności duszy przypisuje życie wieczne — czy to w raju, czy w piekle — wszystkim ludziom, nawet tym, którzy nie są w Chrystusie. Chociaż teoria ta jest popularna, to jednak nie jest biblijna.