---
title:  Nieśmiertelne robaki?
date:  27/11/2022
---

`Porównaj Mk 9,42-48 z Iz 66,24. Jak należy rozumieć wyrażenie: „robak ich nie umiera” (Mk 9,48)?`

Niektórzy interpretują słowo robak (zob. Mk 9,48) w liczbie pojedynczej jako aluzję do rzekomej bezcielesnej duszy czy ducha bezbożnych, które po śmierci dostają się do piekła, gdzie nigdy nie umrą i będą cierpieć wieczne męki.

Jednak taka interpretacja nie odzwierciedla biblijnej nauki o stanie nieświadomości człowieka po śmierci. Ignoruje także starotestamentowe tło tego fragmentu Pisma Świętego. W rzeczywistości „liczba pojedyncza słowa robak została użyta ogólnie w znaczeniu robaki, a to nie oznacza pojedynczego robaka. Występuje tu nawiązanie do robaków pożerających rozkładające się ciała”75.

W Mk 9,48 Jezus cytuje Iz 66,24: „Gdy wyjdą, będą oglądać trupy ludzi, którzy odstąpili ode mnie; bo robak ich nie zginie, a ogień ich nie zgaśnie i będą obrzydliwością dla wszelkiego ciała”.

Ta przerażająca metaforyczna scena przedstawia pole bitwy zasłane ciałami pokonanych wrogów Boga. Trupy niestrawione przez ogień zostaną stoczone przez robactwo albo najpierw stoczone przez robactwo, a następnie spalone w ogniu. Tak czy inaczej, nie ma tu żadnego nawiązania do rzekomej duszy uchodzącej z ciała po jego śmierci i zstępującej do piekła.

Ale jak zrozumieć robactwo, które nigdy nie umiera? Metaforyczny język Iz 66,24 (wersetu cytowanego w Mk 9,48) nie oznacza, że robactwo jest nieśmiertelne. Jest to wyrażenie mające podkreślać fakt, iż robaki dopełnią swojego dzieła. Mówiąc innymi słowy, będą toczyć ciała bezbożnych, aż je unicestwią. W przeciwieństwie do tego wierne dzieci Boże będą w radości żyć w nowym niebie i na nowej ziemi, oddając cześć Bogu w Jego obecności (zob. Iz 66,22-23). Mając na myśli takie przeciwne przeznaczenie, Jezus stwierdził, że lepiej jest inwalidom — bez ręki, nogi czy oka — znaleźć się w Królestwie Bożym, niż całym zostać stoczonym przez robactwo i zniszczonym przez ogień (zob. Mk 9,42-48).

`Mówiąc innymi słowy, będziemy albo całkowicie zbawieni, albo zupełnie zgubieni. Nie ma innej możliwości. Możemy otrzymać albo życie wieczne, albo zostać unicestwieni na wieki. Jakie decyzje musisz podjąć dzisiaj? Jak ta rzeczywistość — życie wieczne albo unicestwienie na wieki — wpływa na twe decyzje?`