---
title:  Ogień piekielny
date:  28/11/2022
---

W pewnej angielskiej broszurce dla dzieci, której tytuł można by przetłumaczyć jako Widok piekła, rzymskokatolicki ksiądz John Furniss (1809-1865) zobrazował wieczne męki, wykorzystując do tego wielką żelazną kulę, większą niż niebo i ziemia: „Pewien ptak przylatuje raz na jakieś sto milionów lat [!] i muska wielką żelazną kulę piórkiem swojego skrzydła”76. Ów angielski duchowny stwierdził, że grzesznicy w piekle będą paleni nawet po tym, jak ta wielka żelazna kula zostanie wreszcie zniszczona przez owo pocieranie ptasim piórkiem!

Smutne jest to, że także wielu protestantów wierzy w podobny los ludzi potępionych.

`Przeczytaj Ml 3,19 oraz Jud 1,7. Jak te fragmenty Biblii pomagają nam lepiej zrozumieć wzmianki o wiecznym ogniu lub gdy Jezus powiada, że zgubieni zostaną wrzuceni „do ognia wiecznego” (Mt 18,8) czy pójdą „w ogień nieugaszony” (Mk 9,43)?`

Słowo wieczny (hebr. olam; gr. aion, aionios) ma różne znaczenia w zależności od bezpośredniego kontekstu. Na przykład skojarzone z Bogiem (zob. słowo wieczne w Pwt 33,27) wyraża wieczne Jego istnienie. Skojarzone z ludźmi (zob. zwrot na zawsze w Wj 21,6) oznacza: do końca życia. Określając ogień (zob. słowo wieczny w Mt 18,8; 25,41), wskazuje, że nie zgaśnie, póki nie pochłonie w pełni tego, co pali. To znaczy, że ogień wieczny będzie wieczny w tym sensie, że zupełnie i nieodwracalnie strawi bezbożnych, nie zostawiając im „ani korzenia, ani gałązki” (Ml 3,19).

Teoria wiecznej kary dla bezbożnych pociąga za sobą poważne skutki. Jeśli bezbożni będą karani przez wieczność, to znaczy, że zło nigdy nie zostanie unicestwione. Ponadto ludzkie życie pochodzi od Boga (zob. Pwt 32,39; Ps 36,10), który nie ma „upodobania w śmierci bezbożnego” (Ez 33,11). Dlaczego miałby On udzielać życia bezbożnym tylko po to, by cierpieli nieskończone męki? Czy nie byłoby bardziej sensowne z Jego strony po prostu zakończenie ich istnienia? Skoro bezbożni mają być ukarani „zgodnie z ich uczynkami” (Ap 20,12), dlaczego za grzechy krótkiego ludzkiego życia mieliby być karani w nieskończoność?

Wszystkie biblijne nawiązania do wiecznego ognia należy postrzegać jako odnoszące się do pomilenijnego jeziora ognistego wspomnianego w 20. rozdziale Apokalipsy Jana (zobacz lekcję trzynastą). Tak więc nauczanie o już obecnie wiecznie płonącym piekle jest niebiblijne.

`Chociaż biblijna nauka o ogniu piekielnym jest przykra i smutna, to jednak jak prawda ta objawia nam miłość Boga, zwłaszcza w przeciwieństwie do dogmatu o wiecznych mękach piekielnych?`