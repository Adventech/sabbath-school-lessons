---
title:  Święci w czyśćcu
date:  29/11/2022
---

Kościół Rzymskokatolicki utrzymuje, że umarli, którzy niezupełnie zasługują na piekło, ale nie są jeszcze gotowi do raju, mogą zostać oczyszczeni z grzechów w czyśćcu, zanim wstąpią stamtąd do raju. Ich cierpienia w czyśćcu mogą zostać skrócone dzięki modlitwom i pokucie odprawianej przez żyjących.

Katechizm rzymskokatolicki wyraźnie uczy o czyśćcu: „Ci, którzy umierają w łasce i przyjaźni z Bogiem, ale nie są jeszcze całkowicie oczyszczeni, chociaż są już pewni swego wiecznego zbawienia, przechodzą po śmierci oczyszczenie, by uzyskać świętość konieczną do wejścia do radości nieba”77. Stwierdza także, że ich cierpienia mogą zostać złagodzone przez modlitwy ich bliskich i inne dokonania na rzecz umarłych: „Kościół zaleca także jałmużnę, odpusty i dzieła pokutne za zmarłych”78.

`Przeczytaj Koh 9,10; Ez 18,20-22; Hbr 9,27. Jak te wersety podważają teorię czyśćca?`

Dogmat o czyśćcu łączy pogańską wiarę w wiecznie istniejące piekło z pogańską praktyką modlitwy za umarłych. Dogmat ten jest nie do przyjęcia dla tych, którzy opierają swoją wiarę na biblijnych naukach, według których (1) umarli spoczywają w stanie nieświadomości w grobach (zob. Koh 9,10), (2) sprawiedliwość jednego upadłego człowieka nie może być przeniesiona na innego upadłego człowieka (zob. Ez 18,20-22), (3) jedynym pośrednikiem między człowiekiem i Bogiem jest Jezus Chrystus (zob. 1 Tm 2,5), (4) po śmierci czeka ludzi zmartwychwstanie i sąd ostateczny bez kolejnej szansy okazania skruchy i zmiany przeznaczenia (zob. Hbr 9,27).

Jeszcze bardziej brzemienne w skutki jest to, jak niebiblijna teoria czyśćca wypacza pojęcie o charakterze Boga. Rzeczywiście, „dziełem szatana od jego upadku jest błędne przedstawianie naszego Niebiańskiego Ojca. Zwodziciel wymyślił dogmat nieśmiertelnej duszy. (...). Nauka o wiecznie płonącym piekle jest wymysłem szatana, podobnie jak nauka o czyśćcu. Te nauki wypaczają prawdę o charakterze Boga, który wskutek tego jest postrzegany jako surowy, mściwy, samowolny i nieskłonny do wybaczania”79. Pogląd ten przedstawia chrześcijan jako cierpiących w czyśćcu, aż ktoś zdoła ich z niego wyzwolić, zamiast spokojnie śpiących snem śmierci w oczekiwaniu na powtórne przyjście Chrystusa.

`Jak błędy takie jak nauka o czyśćcu czy nauka o wiecznych mękach piekielnych świadczą o znaczeniu bezwzględnego trzymania się biblijnej prawdy? Dlaczego ważne jest nie tylko wierzenie w Boga, ale także wierzenie zgodnie z Jego objawieniem?`