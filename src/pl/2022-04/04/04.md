---
title:  Z głębin ziemi
date:  18/10/2022
---

`Przeczytaj 71. rozdział Księgi Psalmów. Co Dawid miał na myśli, gdy prosił Boga, by wyprowadził go „z głębin ziemi znowu” (Ps 71,20)?`

W 49. rozdziale Księgi Psalmów znajdujemy wzruszający wyraz nadziei zmartwychwstania ukazanej jako przeciwieństwo fałszywej pewności głupców pokładających ufność w bogactwie. W 71. rozdziale Księgi Psalmów Dawid poszukuje pewności i nadziei pochodzących od Boga, gdy jest otoczony przez wrogów i fałszywych oskarżycieli twierdzących, że Bóg go opuścił (zob. Ps 71,10-11).

Wśród trudnych doświadczeń życia Dawid znajduje pocieszenie i pewność we wspomnieniach tego, jak Bóg troszczył się o niego w przeszłości. Po pierwsze uświadamia sobie, że Bóg podtrzymywał go od narodzin, a nawet troszczył się o niego w łonie jego matki (zob. Ps 71,6). Następnie uznaje, że Bóg uczył go od jego młodości (zob. Ps 71,17).

Mając pewność, że Bóg był jego skałą i twierdzą, Dawid błaga:

— „Bądź mi skałą schronienia, twierdzą ratunku mojego (…). Nie odrzucaj mnie w czasie starości, gdy ustanie siła moja, nie opuszczaj mnie! (…) Boże! Nie oddalaj się ode mnie! Boże mój, pośpiesz mi na pomoc” (Ps 71,3.9.12).

A w końcu dodaje:

— „Tyś liczne i ciężkie utrapienia na nas włożył, Ty znowu nas ożywisz i z głębin ziemi znowu nas wyprowadzisz” (Ps 71,20).

Wyrażenie z głębin ziemi można rozumieć dosłownie jako nawiązanie do przyszłego fizycznego zmartwychwstania Dawida. Jednak kontekst przemawia za metaforycznym opisem stanu skrajnego przygnębienia Dawida, który czuje się tak, jakby ziemia miała go pochłonąć (por. Ps 88,7; Ps 130,1). Zatem możemy powiedzieć, że „jest to wyrażenie przenośne, ale stanowi także zapowiedź fizycznego zmartwychwstania”24.

Ostatecznie najważniejsze jest to, byśmy pojęli, że bez względu na sytuację Bóg jest z nami i troszczy się o nas, a nasza nadzieja nie leży w tym życiu, ale życiu przyszłym — wiecznym życiu danym nam w Jezusie po naszym zmartwychwstaniu w dniu Jego powtórnego przyjścia.

`Każdy z nas przeżywa trudne chwile zniechęcenia. Jak wspominanie Bożego prowadzenia w przeszłości pomaga nam iść naprzód z wiarą i ufnością, nawet wtedy, gdy wydaje się nam, że Bóg nas opuścił?`