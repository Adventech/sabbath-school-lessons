---
title:  Ci, którzy śpią w prochu ziemi
date:  20/10/2022
---

Jak się przekonamy, Nowy Testament mówi bardzo dużo o zmartwychwstaniu. Jak zauważyliśmy, idea zmartwychwstania pojawia się wyraźnie także w Starym Testamencie. Wierzący w czasach starotestamentowych pokładali nadzieję w zmartwychwstaniu, podobnie jak i my. Marta, kobieta współczesna Jezusowi, wiedziała o tej nadziei (zob. J 11,24). Niewątpliwie Izraelici posiadali wiedzę o zmartwychwstaniu w dniu ostatecznym, choć nie wszyscy wierzyli w zmartwychwstanie (zob. Dz 23,8).

`Przeczytaj 12. rozdział Księgi Daniela. Jak nadzieja zmartwychwstania została ukazana w tym ostatnim rozdziale Księgi Daniela?`

Dn 12,1 nawiązuje do Michała, Wielkiego Księcia, w kwestii tożsamości którego toczyły się liczne dyskusje. Ponieważ każda z zasadniczych wizji w Księdze Daniela kończy się objawieniem Chrystusa i Jego królestwa, to tak samo musi być także w tym rozdziale. W Księdze Daniela znajdujemy nawiązania do tej samej Boskiej Istoty jako Księcia Wojsk (zob. Dn 8,11), Księcia Książąt (zob. Dn 8,25), „Pomazańca-Księcia” (Dn 9,25), a w końcu jako Michała — Wielkiego Księcia (zob. Dn 12,1). Tak więc powinniśmy postrzegać Michała również jako Chrystusa.

Fragmenty Starego Testamentu, które rozważaliśmy dotąd (zob. Hi 19,25-27; Ps 49,16; 71,20; Iz 26,19), mówią o zmartwychwstaniu sprawiedliwych. Natomiast 12. rozdział Księgi Daniela mówi zarówno o zmartwychwstaniu sprawiedliwych, jak i niesprawiedliwych. Gdy Michał powstanie, „wielu z tych, którzy śpią w prochu ziemi, obudzą się, jedni do żywota wiecznego, a drudzy na hańbę i wieczne potępienie” (Dn 12,2).

Wielu traktuje ten werset jako mówiący o szczególnym zmartwychwstaniu pewnych ludzi, zarówno wiernych, jak i niewiernych, podczas powtórnego przyjścia Chrystusa.

„Otwierają się groby i »wielu z tych, którzy śpią w prochu ziemi«, budzi się, »jedni do żywota wiecznego, a drudzy na hańbę i wieczne potępienie« (Dn 12,2). Wszyscy, którzy umarli, wierząc w poselstwo trzeciego anioła, wyjdą z grobu w chwale, aby usłyszeć Boże przymierze pokoju z tymi, którzy zachowywali Jego prawo. »Także ci, którzy go przebili« (Ap 1,7), ci, którzy drwili i szydzili z konającego Chrystusa, oraz najbardziej zajadli przeciwnicy Jego prawdy i Jego ludu zostaną wzbudzeni, aby zobaczyć Go w Jego chwale, a także być świadkami uhonorowania lojalnych i posłusznych”25.