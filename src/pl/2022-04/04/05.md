---
title:  Ożyją twoi umarli
date:  19/10/2022
---

`Przeczytaj Iz 26,14.19. Czym różnią się ci, którzy zginą na wieki (zob. Iz 26,14; zob. także Ml 3,19), od tych, którzy otrzymają życie wieczne (zob. Iz 26,19)?`

Księga Izajasza ukazuje olbrzymią różnicę między majestatem Boga a naszą ludzką kruchością (zob. 40. rozdział Księgi Izajasza). My jesteśmy jak trawa, która więdnie i usycha, oraz jak przekwitające kwiaty, ale Słowo Boże trwa na wieki (zob. Iz 40,6-8). Wbrew naszej ludzkiej grzeszności zbawienna łaska Boża jest dostępna dla wszystkich ludzi i skuteczna nawet dla pogan, którzy przyjmują przymierze z Bogiem i świętują Jego sobotę (zob. 56. rozdział Księgi Izajasza).

W Księdze Izajasza nadzieja zmartwychwstania została przedstawiona znacznie szerzej. Podczas gdy wcześniejsze nawiązania do zmartwychwstania były wyrażane z osobistego punktu widzenia (zob. Hi 19,25-27; Ps 49,16; 71,20), to prorok Izajasz mówi o niej jako dotyczącej nie tylko jego, ale całej społeczności przymierza (zob. Iz 26,19).

26. rozdział Księgi Izajasza przeciwstawia wyraźnie los bezbożnych przeznaczeniu sprawiedliwych. Z jednej strony bezbożni pozostaną martwi i nigdy nie wrócą do życia, oczywiście po drugiej śmierci (zob. Ap 21,8). Zostaną oni bowiem zupełnie unicestwieni, a pamięć o nich zaniknie na zawsze (zob. Iz 26,14). Ten fragment Księgi Izajasza podkreśla naukę, według której nie istnieją żadne dusze czy duchy żyjące po śmierci. Mówiąc o ostatecznym unicestwieniu bezbożnych, które nastąpi później, Pan powiedział, że zginą oni całkowicie, ponieważ On nie pozostawi im „ani korzenia, ani gałązki” (Ml 3,19).

Z drugiej strony sprawiedliwi zostaną wskrzeszeni i otrzymają błogosławioną nagrodę. 25. rozdział Księgi Izajasza wskazuje, że Bóg „zniszczy śmierć na wieki i zetrze łzę z każdego oblicza” (Iz 25,8). W 26. rozdziale Księgi Izajasza znajdujemy następujące słowa: „Ożyją twoi umarli, twoje ciała wstaną, obudzą się i będą radośnie śpiewać ci, którzy leżą w prochu, gdyż twoja rosa jest rosą światłości, a ziemia wyda zmarłych” (Iz 26,19). Wszyscy zmartwychwstali sprawiedliwi będą uczestniczyć w radosnej uczcie, którą Pan przygotuje dla wszystkich ludów (zob. Iz 25,6). Ostateczne zmartwychwstanie zgromadzi wszystkich sprawiedliwych ze wszystkich wieków, w tym naszych bliskich, którzy zmarli w Chrystusie.

`Wyobraź sobie, co by było, gdybyśmy nie mieli żadnej realnej nadziei, żadnej pewności i żadnego powodu, by sądzić, że nasza śmierć nie jest ostatecznym końcem wszystkiego, co nas czeka. Po nas umarliby wszyscy, którzy nas znali, i byłoby tak, jakbyśmy nigdy nie istnieli. Nasze życie nie znaczyłoby nic dla nikogo. Czym taki los różniłby się od nadziei, którą mamy w Chrystusie?`