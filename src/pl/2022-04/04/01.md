---
title:  Starotestamentowa nadzieja
date:  15/10/2022
---

### Studium Bieżącego Tygodnia
Hi 19,25-27; 1 Tm 6,16; Ps 49,1-21; 71,1-24; Iz 26,14.19; Dn 12,1-13.

> <p>Tekst Pamięciowy</p>
> „Przez wiarę Abraham przyniósł na ofiarę Izaaka, gdy był wystawiony na próbę, i ofiarował jednorodzonego, on, który otrzymał obietnicę (...). Sądził, że Bóg ma moc wskrzeszać nawet umarłych; toteż jakby z umarłych, mówiąc obrazowo, otrzymał go z powrotem” (Hbr 11,17.19).

Starotestamentowa nadzieja jest oparta nie na greckich poglądach o naturalnej nieśmiertelności duszy, ale na biblijnej nauce o ostatecznym zmartwychwstaniu.

Ale jak już od dawna nieistniejące ludzkie ciało — być może spalone na popiół czy rozpuszczone w kwasie albo pożarte przez rekiny — może zostać przywrócone do życia? Jak ktoś, kto nie istnieje od setek czy tysięcy lat, może powstać do życia, zachowując swoją tożsamość?

Te pytania prowadzą nas do zastanowienia się nad tajemnicą życia. Żyjemy i cieszymy się życiem dzięki temu, że Bóg łaskawie podtrzymuje nas przy życiu dzień po dniu. Choć nie mamy cienia pojęcia o tym, czym jest życie i w jaki sposób jest ono możliwe, to jednak wiemy, że na początku Bóg stworzył życie z niczego mocą swego Słowa (zob. Rdz 1,1-31; Ps 33,6.9). Zatem, skoro Bóg za pierwszym razem stworzył życie na ziemi z niczego (łac. ex nihilo), to dlaczego mielibyśmy wątpić, czy może odtworzyć człowieka wraz z jego oryginalną tożsamością?

W tym tygodniu zastanowimy się, jaka nauka o ostatecznym zmartwychwstaniu została zawarta w Starym Testamencie, w tym przede wszystkim w wypowiedziach Hioba, niektórych psalmach oraz w Księdze Izajasza i Księdze Daniela.