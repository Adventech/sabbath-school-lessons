---
title:  Będę oglądał Boga
date:  16/10/2022
---

`Przeczytaj Hi 19,25-27 (BG) oraz porównaj z J 1,18 i 1 Tm 6,16. Kiedy i w jakich okolicznościach Hiob spodziewał się zobaczyć Boga?`

Życie nie jest sprawiedliwe. Widzimy to zwłaszcza wtedy, gdy dobrzy cierpią, a niesprawiedliwym się powodzi (zob. Ps 73,12-17; Ml 3,14-18). Na przykład Hiob był „nienaganny i prawy, bogobojny i stroniący od złego” (Hi 1,1). Jednak Bóg dopuścił, by szatan udręczył go w dramatyczny sposób. Jego ciało niszczone było wskutek bolesnej choroby (zob. Hi 2,1-8). Utracił swój wielki majątek (zob. Hi 1,13-17). Jednak najtragiczniejsza była strata dzieci oraz domowników (zob. Hi 1,16.18). Ponadto jego przyjaciele zarzucili mu brak skruchy i ukrywanie grzechów, za które zapewne spotkała go słuszna kara (zob. Hi 4,1-5,27; 8,1-22; 11,1-20 itd.). Jego żona natomiast namawiała go do porzucenia wiary w Boga:

— „Czy jeszcze trwasz w swojej pobożności? Złorzecz Bogu i umrzyj!” (Hi 2,9).

Hiob nie zdawał sobie sprawy z tego, że znalazł się w centrum wielkiego wszechświatowego boju między Bogiem a szatanem. Będąc dotknięty nieszczęściem, żałował, że przyszedł na świat, i wolałby się nigdy nie narodzić (zob. Hi 3,1-26). Jednak w cierpieniu pozostał bezwarunkowo wierny Bogu, co dobrze wyrażają jego słowa:

— „Oto choćby mnie i zabił, jednak w nim będę pokładał ufność” (Hi 13,15 DBG).

Choć był pewny, że wkrótce jego życie dobiegnie końca, patriarcha zachował pewność, że śmierć nie będzie miała ostatniego słowa. Z przekonaniem stwierdził, że choć umrze, to jego Odkupiciel pewnego dnia wezwie go do życia, a wówczas on, Hiob, w swoim nowym ciele, ujrzy Boga (zob. Hi 19,25-27 DBG). „Jest to jednoznaczne nawiązanie do zmartwychwstania”23.

Jakże wspaniała nadzieja podtrzymywała Hioba w jego straszliwej tragedii! Będąc przytłoczony chorobą, cierpieniem, finansowym upadkiem, wzgardą społeczeństwa i emocjonalnym załamaniem, nadal oczekiwał dnia, gdy powstanie z martwych i ujrzy swego umiłowanego Odkupiciela. Wypowiedź Hioba o zmartwychwstaniu jest pełna tej samej nadziei, jaką wieki później wyraziła Marta, mówiąc o Łazarzu do Jezusa:

— „Wiem, że [on] zmartwychwstanie przy zmartwychwstaniu w dniu ostatecznym” (J 11,24).

Hiob, podobnie jak Marta, musiał przyjąć tę obietnicę przez wiarę. W przeciwieństwie do niego Marta miała wkrótce otrzymać mocne doświadczalne poświadczenie swej wiary.

`Jak możemy nauczyć się ufać Bogu mimo okrutnej niesprawiedliwości doczesnego świata?`