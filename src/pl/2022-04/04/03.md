---
title:  Z mocy grobu
date:  17/10/2022
---

`Przeczytaj 49. rozdział Księgi Psalmów. Co sprawiało, że synowie Koracha byli pewni swego ostatecznego zmartwychwstania (zob. Ps 49,16), w przeciwieństwie do tych, którzy giną bez takiej pewności (zob. Ps 49,7-15)?`

49. rozdział Księgi Psalmów mówi o fałszywej pewności głupców, „którzy polegają na dostatkach swoich i chlubią się mnóstwem bogactw swoich” (Ps 49,7) oraz „imionami swymi nazwali kraje” (Ps 49,12), ale żyją tylko z myślą o własnej korzyści (zob. Ps 49,19). Postępują tak, jakby ich władza i chwała miały trwać wiecznie (zob. Ps 49,12.18).

Jednak głupcy ci zapominają, że ich chwała przeminie, a oni umrą tak samo jak zwierzęta (zob. Ps 49,13). „Pędzą jak owce do otchłani, śmierć jest pasterzem ich. (...). Zamysły ich będą unicestwione; otchłań będzie ich mieszkaniem” (Ps 49,15).

Natomiast Hiob wieki wcześniej powiedział:

— „Nagi wyszedłem z łona matki mojej i nagi stąd odejdę” (Hi 1,21; zob. 1 Tm 6,7).

Autorzy tego psalmu podkreślają, że zarówno głupcy, jak i mądrzy umierają, pozostawiając „obcym bogactwo swoje” (Ps 49,11).

Jednak istnieje zasadnicza różnica między nimi. Z jednej strony głupcy giną, choć usiłują szukać zabezpieczenia w swoich doczesnych bogactwach i osiągnięciach. Z drugiej strony, ponad doczesnością i więzieniem grobu, mądrzy oczekują wspaniałej nagrody przygotowanej dla nich (zob. 1 P 1,4). Z tą myślą synowie Koracha ufnie śpiewali:

— „Lecz Bóg wyzwoli duszę moją z krainy umarłych, ponieważ weźmie mnie do siebie” (Ps 49,16).

Zgodnie ze starotestamentową nadzieją twierdzenie to nie sugeruje, że w chwili śmierci dusze synów Koracha ulecą natychmiast do nieba. Psalmiści mówią jedynie, że nie pozostaną na zawsze w grobie. Przyjdzie taki czas, gdy Bóg odkupi ich z niewoli śmierci i zabierze na niebiański dwór.

Po raz kolejny podkreślona została pewność przyszłego zmartwychwstania, niosąca ludziom nadzieję i sens doczesnej egzystencji. Zatem mądrzy otrzymają znacznie wspanialszą — wieczną nagrodę, z którą nie może się równać nic, co głupcy zgromadzą w ciągu swojego krótkiego życia.

`Jakie widziałeś przejawy głupoty tych, którzy ufają swojemu bogactwu i swoim dokonaniom? Jak zrozumienie ofiary Chrystusa chroni nas przed tym błędem?`