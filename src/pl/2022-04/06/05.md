---
title:  On umarł za nas
date:  02/11/2022
---

`Przeczytaj J 3,14-18 i Rz 6,23. Czego według tych wersetów dokonał dla nas Chrystus przez swoją śmierć?`

Gdy Jezus przybył nad rzekę Jordan, by przyjąć chrzest, Jan Chrzciciel rzekł:

— „Oto Baranek Boży, który gładzi grzech świata” (J 1,29).

To stwierdzenie było uznaniem Chrystusa jako zapowiedzianego Baranka Bożego, na którego wskazywały symbolicznie wszystkie prawdziwe starotestamentowe ofiary.

Jednak ofiary ze zwierząt nie mogą gładzić grzechów (zob. Hbr 10,4). Dawały one jedynie warunkowe przebaczenie zależne od skuteczności przyszłej ofiary Chrystusa na krzyżu. „Jeśli wyznajemy grzechy swoje, wierny jest Bóg i sprawiedliwy i odpuści nam grzechy, i oczyści nas od wszelkiej nieprawości” (1 J 1,9).

`Przeczytaj J 3,16-17. Jaką nadzieję możemy czerpać z tych wersetów, zwłaszcza gdy słusznie odczuwamy, że zasługujemy na potępienie za zło, które popełniliśmy?`

Pomyśl, co to wszystko oznacza. Jezus, Stwórca Wszechświata (zob. J 1,1-3), złożył w ofierze samego siebie za nas, za nasze grzechy, abyśmy nie zostali potępieni za to, za co słusznie powinniśmy byli zostać potępieni. Taka jest wielka prawda dotycząca ewangelii.

Jezus oświadczył, że „tak Bóg umiłował świat, że Syna swego jednorodzonego dał” (J 3,16), aby umarł za nas. Jednak nigdy nie powinniśmy zapominać, że Chrystus ofiarował samego siebie dobrowolnie za nas (zob. Hbr 9,14). Marcin Luter (1483-1546), reformator niemieckiego Kościoła, napisał o krzyżu jako „ołtarzu, na którym Chrystus, spalony ogniem nieskończonej miłości płonącej w Jego sercu, złożył swoje ciało i swoją krew jako żywą i świętą ofiarę swemu Ojcu wraz z żarliwym wstawiennictwem, głośnym wołaniem i gorącymi łzami gorliwości (zob. Hbr 5,7)”38. Chrystus umarł raz za wszystkich (zob. Hbr 10,10) i „raz na zawsze” (Hbr 10,12), gdyż Jego ofiara jest wystarczająca dla wszystkich i nigdy nie traci swojej mocy.

Ale to jeszcze nie wszystko. „Gdyby tylko jedna dusza przyjęła ewangelię Jego łaski, to Chrystus, aby tę jedną duszę ratować, poświęciłby życie, zniósłby upokorzenie i pełną hańby śmierć”39.

`Przeczytaj jeszcze raz J 3,16, zastępując słowa świat i każdy swoim imieniem. Jak możesz się uczyć chwila po chwili, zwłaszcza gdy jesteś kuszony do grzechu, przyjmować tę cudowną obietnicę jako przeznaczoną właśnie dla ciebie?`