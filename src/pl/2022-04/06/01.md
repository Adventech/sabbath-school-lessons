---
title:  On umarł za nas
date:  29/10/2022
---

### Studium Bieżącego Tygodnia
Ap 13,8; Mt 17,22-23; Mk 9,30-32; J 19,1-30; Rz 6,23; 1 Kor 1,18-24.

> <p>Tekst Pamięciowy</p>
> „I jak Mojżesz wywyższył węża na pustyni, tak musi być wywyższony Syn Człowieczy, aby każdy, kto weń wierzy, nie zginął, ale miał żywot wieczny” (J 3,14-15).

Mówi się, że są tylko dwie pewne rzeczy na świecie — śmierć i podatki. Niezupełnie jest to prawdą. Niektórym ludziom udaje się uniknąć płacenia podatków, ale nikomu nie udało się oszukać śmierci. Można przedłużyć życie o pewną liczbę lat, ale w końcu śmierć nas i tak dopadnie. A skoro wiemy, że wszyscy ludzie, zarówno sprawiedliwi, jak i bezbożni, trafiają początkowo w to samo miejsce, to nasza nadzieja dotycząca zmartwychwstania jest dla nas wszystkim. Jak zauważył apostoł Paweł, bez tej nadziei nawet „ci, którzy zasnęli w Chrystusie, poginęli” (1 Kor 15,18), co byłoby dość dziwnym stwierdzeniem, gdyby ci, którzy zasnęli w Chrystusie, udawali się natychmiast po śmierci do nieba i tam żyli jako dusze w obecności Boga.

Tak więc zmartwychwstanie Chrystusa ma zasadnicze znaczenie dla naszej wiary, gdyż Jego zmartwychwstanie jest poręką naszego zmartwychwstania. Jednak zanim Chrystus zmartwychwstał, musiał umrzeć na krzyżu. Dlatego podczas męki w Getsemane, stojąc w obliczu zbliżającej się śmierci, powiedział:

— „Teraz dusza moja jest zatrwożona, i cóż powiem? Ojcze, wybaw mnie teraz od tej godziny? Przecież dlatego przyszedłem na tę godzinę” (J 12,27).

On przyszedł, aby umrzeć.

W tym tygodniu przyjrzymy się śmierci Chrystusa i jej znaczeniu w kontekście obietnicy życia wiecznego.