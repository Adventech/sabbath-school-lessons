---
title:  Wykonało się!
date:  01/11/2022
---

`Przeczytaj J 19,1-30. Jakie ważne przesłanie dla nas jest zawarte w słowach Jezusa: „Wykonało się!” (J 19,30), wypowiedzianych na krzyżu?`

Wreszcie nadeszła decydująca chwila dla Chrystusa, ludzkości i całego wszechświata. Zbawiciel toczył walkę z mocami ciemności w męczarniach. Przeszedł przez ciężki duchowy bój w ogrodzie Getsemane i przez niesprawiedliwy proces w drodze na Golgotę. Siły zła starały się Go pokonać. Gdy Jezus zawisł na krzyżu, najwyżsi kapłani, uczeni w Piśmie i starsi żydowscy szydzili z Niego:

— „Innych ratował, a siebie samego ratować nie może, jest królem izraelskim, niech teraz zstąpi z krzyża; a uwierzymy w niego” (Mt 27,42).

Czy Chrystus mógł zejść z krzyża i uratować się? Tak, mógł to uczynić, ale dokonał innego wyboru. Jego bezwarunkowa miłość do ludzkości, w tym także owych szyderców, nie pozwoliła Mu poddać się i zrezygnować. „Szydercy ci byli jednymi z tych, za których umierał. Nie mógł zejść z krzyża ani uratować siebie, ale nie było tak dlatego, że trzymały Go tam gwoździe. Na krzyżu trzymała Go bowiem wola zbawienia ludzkości”35.

Przez swoje cierpienie Chrystus pokonał królestwo szatana, choć to sam szatan pobudził ludzi do wydania i ukrzyżowania Jezusa (zob. J 6,70; 13,2.27). „W pewnym sensie, jak wynika z opisu ewangelistów, śmierć Jezusa była wynikiem ataku szatana, a jednocześnie dokonaniem Jezusa, przez które odniósł On zwycięstwo nad szatanem”36.

Powiedziawszy na krzyżu: „Wykonało się!” (J 19,30), Chrystus wskazał nie tylko koniec swojej męki, ale ogłosił zwycięstwo w wielkim, wszechświatowym i historycznym boju przeciwko szatanowi i jego siłom zła. „Całe niebo triumfowało z powodu zwycięstwa Zbawiciela. Szatan poniósł klęskę i zrozumiał, że utracił swoje królestwo”37.

Trudno pojąć ten niesamowity kontrast — przez swoje skrajne upokorzenie Syn Boży zwyciężył dla nas i dla dobra wszechświata, odnosząc największe i najwspanialsze zwycięstwo w dziejach.

`Pomyśl, jak potwornym problemem jest grzech, skoro zadośćuczynienie zań wymagało śmierci Chrystusa. Czego powinno nas to uczyć o tym, jak bezużyteczne są nasze uczynki jako domniemane zasługi przed Bogiem? Co moglibyśmy zrobić, żeby dodać cokolwiek do tego, czego Chrystus dokonał dla nas? Przedstaw swoje przemyślenia podczas studium biblijnego.`