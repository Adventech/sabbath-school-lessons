---
title:  Znaczenie krzyża
date:  03/11/2022
---

`Przeczytaj 1 Kor 1,18-24. Co Paweł napisał o krzyżu i jak przeciwstawił go mądrości świata? Dlaczego także dzisiaj, gdy materializm (pogląd, według którego cała rzeczywistość jest tylko materialna, a zatem nie istnieje Bóg ani zjawiska nadprzyrodzone) zdominował mądrość świata, przesłanie krzyża jest tak bardzo ważne?`

Krzyż Chrystusa stanowi centralną część historii zbawienia. „Wieczność nie zgłębi nigdy bezmiaru miłości objawionej na krzyżu Golgoty. Tam nieskończona miłość Chrystusa i nieograniczony egoizm szatana starły się ze sobą twarzą w twarz”40.

Chrystus pokornie ofiarował siebie jako okup za ludzkość, zaś szatan egoistycznie udręczył Go cierpieniem i agonią. Chrystus nie umarł zwyczajną śmiercią, jaką umierają ludzie. Umarł drugą śmiercią, aby ci, którzy przyjmują Go, nie musieli doświadczyć tej śmierci osobiście.

Jeśli chodzi o znaczenie krzyża Chrystusa, to powinniśmy zapamiętać kilka najważniejszych rzeczy. Po pierwsze krzyż jest największym objawieniem sprawiedliwości Boga wobec grzechu (zob. Rz 3,21-26). Po drugie krzyż jest największym objawieniem miłości Boga do grzeszników (zob. Rz 5,8). Po trzecie krzyż jest największym źródłem mocy do rozerwania łańcuchów grzechu (zob. Rz 6,22-23; 1 Kor 1,17-24). Po czwarte krzyż jest jedyną nadzieją życia wiecznego dla nas (zob. Flp 3,9-11; J 3,14-16; 1 J 5,11-12). Po piąte krzyż jest jedynym zabezpieczeniem przed ewentualnym buntem w przyszłości w całym wszechświecie (zob. Ap 7,13-17; 22,3).

Żadna z tych ważnych prawd o krzyżu nie może zostać odkryta przez mądrość świata. Przeciwnie, tak wówczas, jak i dzisiaj, przesłanie krzyża jest głupotą dla mądrości świata, która najczęściej nie uznaje nawet najbardziej oczywistej prawdy, iż Stwórca istnieje (zob. Rz 1,18-20).

Greckie słowo przetłumaczone w 1. rozdziale 1. Listu do Koryntian jako głupota oznacza durnotę/kretynizm. Tak więc głoszenie krzyża jest w oczach mądrości świata nie jakąś tam zwykłą głupotą. Mądrość świata nie jest w stanie rozpoznać Jezusa ani zbawienia, które On oferuje nam przez swoją zastępczą śmierć poniesioną za nas na krzyżu.

`Jakąkolwiek wartość może posiadać mądrość świata, dlaczego nie wolno nam nigdy dopuszczać do tego, by przeciwdziałała ona temu, w co wierzymy o Jezusie, i nadziei danej nam „przez głupie zwiastowanie” (1 Kor 1,21)?`