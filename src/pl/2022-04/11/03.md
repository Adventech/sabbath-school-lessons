---
title:  Przeżycia z pogranicza śmierci
date:  05/12/2022
---

Jednym z najbardziej popularnych współczesnych argumentów mających podobno dowodzić prawdziwości teorii naturalnej nieśmiertelności duszy jest „doświadczenie stanu bliskiego śmierci”82. W swojej popularnej książce współczesny amerykański psycholog i lekarz Raymond A. Moody przedstawił wyniki pięcioletniego studium ponad stu przypadków osób, które doświadczyły „śmierci klinicznej”83 i zostały pomyślnie reanimowane. Osoby te twierdziły, że widziały pełną miłości i ciepła świetlistą istotę, zanim powróciły do życia. Wkrótce zaczęto postrzegać te relacje jako „ekscytujący dowód przetrwania ludzkiego ducha po śmierci ciała”84. Z biegiem lat wydano szereg podobnych książek głoszących tego rodzaju poglądy (zobacz drugą lekcję).

`Przeczytaj opisy zmartwychwstania w 1 Krl 17,22-24; 2 Krl 4,34-37; Mk 5,41-43; Łk 7,14-17; J 11,40-44. Które z nich wspominają o jakiejś formie świadomej egzystencji po śmierci ciała? Dlaczego odpowiedź na powyższe pytanie jest ważna?`

Wszystkie przypadki przeżyć z pogranicza śmierci opisane we współczesnej literaturze dotyczą ludzi uważanych za klinicznie zmarłych, a nie naprawdę martwych, w przeciwieństwie do Łazarza, który nie żył od czterech dni i którego ciało było już w stanie rozkładu (zob. J 11,39). Ani Łazarz, ani nikt inny wzbudzony z martwych w czasach biblijnych nie wspomniał nigdy o żadnych doświadczeniach z zaświatów, czy to w raju, w czyśćcu, czy też w piekle. Jest to prawdziwy argument związany z milczeniem świadków, a ponadto całkowicie zgodny z biblijną nauką o nieświadomym stanie człowieka po śmierci.

Jak zatem wytłumaczyć przeżycia z pogranicza śmierci tak często przywoływane obecnie? Jeśli przyjmujemy biblijną naukę o nieświadomym stanie umarłych (zob. Hi 3,11-13; Ps 115,17; 146,4; Koh 9,10), to przeżycia z pogranicza śmierci są albo (1) naturalnymi psychochemicznymi halucynacjami w skrajnych warunkach, albo (2) nadnaturalnym szatańskim zwiedzeniem (zob. 2 Kor 11,14). Szatańskie zwiedzenie może być prawdopodobnym wyjaśnieniem, zwłaszcza że w niektórych przypadkach osoby doświadczające śmierci klinicznej opowiadają, że rozmawiały ze zmarłymi krewnymi! Jednak możliwe jest także to, że występuje tu połączenie tych dwóch czynników.

Wobec tego zwiedzenia, które wywiera istotny wpływ na wielu ludzi, musimy się trzymać mocno nauki Słowa Bożego, bez względu na to, jak przeciwne biblijnej prawdzie są przeżycia przydarzające się nam czy innym ludziom.

`Zdumiewające jest to, że przeżycia z pogranicza śmierci są przedmiotem badań naukowych. Czego uczy nas to w kwestii ostrożności wobec zjawisk, które mają rzekomo naukowe uzasadnienie?`