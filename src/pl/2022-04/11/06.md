---
title:  Duchy zmarłych i inne zjawy
date:  08/12/2022
---

Zjawiskiem podobnym do nekromancji jest ukazywanie się demonicznych istot przybierających postać zmarłych ludzi oraz tworzących inne dziwne zjawy. Demony mogą przybierać wygląd zmarłych osób i ukazywać się ich bliskim i przyjaciołom, choć nie tylko. Wygląd i głos są naśladowane przez demony po mistrzowsku. Te szatańskie zwiedzenia są w stanie wprowadzić w błąd ludzi nieprzygotowanych na nie i nieugruntowanych w Słowie Bożym. „Apostołowie, za których podają się te kłamliwe duchy, zaprzeczają temu, co napisali [prawdziwi biblijni apostołowie] pod wpływem Ducha Świętego, gdy byli na ziemi”86. „W koronnym akcie wielkiego dramatu zwodzenia sam szatan poda się za Chrystusa”87.

`Przeczytaj 2 Kor 11,14-15 oraz Ef 6,10-18. Co jest naszym zabezpieczeniem przed tymi demonicznymi zwiedzeniami?`

Apostoł Paweł przypomina nam, że „bój toczymy nie z krwią i z ciałem, lecz z nadziemskimi władzami, ze zwierzchnościami, z władcami tego świata ciemności, ze złymi duchami w okręgach niebieskich” (Ef 6,12). Możemy zostać ustrzeżeni przed tymi zwiedzeniami jedynie dzięki przywdzianiu całej zbroi Bożej (zob. Ef 6,13) opisanej w Ef 6,13-18.

Szatańskie zjawy mogą być bardzo przerażające i zwodnicze, ale nie są w stanie wprowadzić w błąd tych, którzy są strzeżeni przez Boga i ugruntowani w Słowie Bożym. Z doktrynalnego punktu widzenia ci, którzy wierzą w biblijną naukę o warunkowej nieśmiertelności człowieka, wiedzą, że wszelkie pojawianie się umarłych czy komunikowanie się z nimi ma podłoże szatańskie i musi być odrzucone dzięki mocy łaski Bożej. Bez względu na to, jak silne, przekonujące i pozornie prawdziwe są te zjawiska, musimy zawsze trzymać się mocno biblijnej nauki, według której umarli śpią w prochu ziemi.

Wyobraź sobie, że straciłeś i pochowałeś bliską osobę, a także wierzysz, że jej duch ukazuje ci się po śmierci. Być może przekazuje ci wyrazy ciepłych uczuć, mówi o wielkiej tęsknocie za tobą i przypomina ci coś, czego nikt poza wami nie wie. Twierdzi przy tym, że jest teraz w znacznie lepszym miejscu. Gdybyś nie był człowiekiem mocno ugruntowanym w nauce Biblii o stanie umarłych, to łatwo mógłbyś paść ofiarą zwiedzenia, zwłaszcza że wielu ludzi chce w nie wierzyć.

`Co znaczy przywdzianie całej zbroi Bożej? Jak czynimy to praktycznie w każdym obszarze w codziennym życiu, a nie tylko przygotowując się na ostateczne zwiedzenie?`