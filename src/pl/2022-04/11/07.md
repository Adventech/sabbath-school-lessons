---
title:  Do Dalszego Studium
date:  09/12/2022
---

Przedstawiciele pewnej fundacji stwierdzili, że stworzą technologię, która pozwoli na łączność ze zmarłymi przy pomocy wiadomości tekstowych, rozmów telefonicznych i wideokonferencji. Nazywając umarłych osobami postmaterialnymi, autorzy strony internetowej tej fundacji utrzymują, że gdy ludzie umierają, to po prostu przechodzą do kolejnej fazy wieczności, ale zachowują świadomość, tożsamość i zręby poprzedniej cielesnej formy. A co najważniejsze, duszofon, którego stworzenie w trzech fazach jest celem fundacji, ma umożliwić komunikację między osobami materialnymi i postmaterialnymi.

Pierwsza faza umożliwi przesyłanie wiadomości tekstowych do postmaterialnych członków rodziny, przyjaciół i specjalistów z różnych dziedzin. Faza druga ma umożliwić rozmawianie z bliskimi żyjącymi w innej części wieczności. Trzecia faza, jak się twierdzi, umożliwi słyszenie i widzenie tych, którzy doświadczają pola nieograniczonych możliwości z innego punktu widzenia.

Szczególnie przerażające jest to, jak ludzie ci badają, czy rzekomi zmarli są naprawdę tymi, za których się podają. Na stronie internetowej czytamy: Na przykład rodzic, który stracił dziecko, może zapytać swojego syna czy swoją córkę, którzy przenieśli się do innego świata:

— Czy w dzieciństwie miałeś psa wabiącego się Snoopy? Czy na dziesiątą rocznicę urodzin dostałeś od nas scyzoryk?

Warto tu przytoczyć pewne ostrzeżenie: „Czasem duchowe istoty ukazują się ludziom w postaci ich zmarłych przyjaciół, opowiadają o wydarzeniach związanych z ich życiem i wykonują różne czynności, tak jak wtedy, gdy jeszcze żyli”88.

**Pytania Do Dyskusji**

`1. Pragnąc kulturowego zaakceptowania, wielu chrześcijan przyswaja sobie wszystko, co podają środki masowej informacji. Jakie biblijne zasady powinny kierować naszym korzystaniem z mass mediów, zwłaszcza otwarcie propagujących poglądy, o których wiemy, że są błędne i zwodnicze (zob. Ps 101,1-8; Prz 4,23; Flp 4,8)?`

`2. Jak możemy pomóc ludziom zatriumfować nad szatańskimi zwiedzeniami w czasach końca, nie narażając się przy tym na wpływ tych zwiedzeń?`

`3. Wielu chrześcijan traktuje historię niby-Samuela przyzwanego zza grobu jako dowód na życie po śmierci. Jak historia ta uczy nas, że nie możemy budować poglądów na jednym fragmencie rozdziału czy wersecie wyrwanym z kontekstu, ale musimy brać pod uwagę wszystko, co Biblia mówi na dany temat?`