---
title:  Mistycyzm
date:  04/12/2022
---

Nasz świat został zalany silnymi falami mistycyzmu. Słowo mistycyzm jest złożonym terminem obejmującym szeroki zakres idei. Z religijnej perspektywy słowo to oznacza zjednoczenie człowieka z Bogiem/bogiem w pewnego rodzaju duchowym przeżyciu przypominającym trans. Podobny mistycyzm jest charakterystyczny dla nabożeństw niektórych Kościołów. Zjawiska tego rodzaju mogą się różnić formami i intensywnością, ale zawsze towarzyszy im tendencja do zastępowania autorytetu spisanego Słowa Bożego subiektywnymi doświadczeniami. W takiej sytuacji Biblia traci większość swojej doktrynalnej funkcji, a chrześcijanie kierują się swoimi odczuciami i doznaniami. Taka subiektywna religia nie daje zabezpieczenia przed zwiedzeniem, zwłaszcza w czasie końca.

`Przeczytaj Mt 7,21-27. Co w świetle słów Jezusa oznacza budowanie duchowego domu na opoce, a co oznacza budowanie na piasku?`

W postmodernistycznym chrześcijańskim świecie panuje tendencja do zaniżania znaczenia biblijnych doktryn i traktowania ich jako przebrzmiałego echa przedawnionej formy religijnej. W tym procesie nauka Chrystusa jest sztucznie zastępowana osobą Chrystusa. W ramach tej podmiany twierdzi się — na przykład — że niektóre historie biblijne nie mogą być prawdziwe, bo Jezus, jak Go niektórzy postrzegają, nigdy nie pozwoliłby, by coś takiego się wydarzyło. Osobiste odczucia i gusta stają się miernikiem interpretacji Pisma Świętego i podstawą odrzucenia wyraźnych nauk biblijnych, nierzadko dotyczących posłuszeństwa Bogu, które, jak uczył Jezus, jest niezbędne do budowania na opoce/skale.

Ci, którzy sądzą, że nie ma znaczenia to, w co się wierzy w kwestii zasad wiary, byleby tylko wierzyć w Jezusa Chrystusa, wstępują na grząski grunt. Katoliccy inkwizytorzy, którzy skazali na śmierć niezliczoną liczbę protestantów, także wierzyli w Jezusa Chrystusa. Ci, którzy wypędzali demony w imieniu Chrystusa (zob. Mt 7,22), także wierzyli w Niego. „Jednym z najbardziej skutecznych zwiedzeń szatana jest twierdzenie, że to, w co ludzie wierzą, nie pociąga za sobą żadnych konsekwencji. Wie on, że jeśli ktoś ukocha i przyjmie prawdę, ona go uświęci; dlatego bezustannie usiłuje podsuwać fałszywe teorie, wymysły i inną ewangelię”81.

`Jak możemy pokonać swoją ludzką skłonność do kierowania się emocjami i pragnieniami zamiast Słowem Bożym?`