---
title:  Nekromancja i kult przodków
date:  07/12/2022
---

Słowo nekromancja pochodzi od dwóch greckich słów: nekros (zmarły) i manteia (wróżba). Będąc praktykowana od starożytności, nekromancja jest formą przywoływania rzekomych duchów zmarłych ludzi w celu uzyskiwania wiedzy, nierzadko o przyszłych wydarzeniach. Tymczasem kult przodków to zwyczaj oddawania czci zmarłym przodkom uważanym nadal za członków rodziny w postaci duchów, które, jak się wierzy, mogą wpływać na losy ludzi żyjących. Te pogańskie praktyki mogą być bardzo atrakcyjne dla tych, którzy wierzą w nieśmiertelną duszę i tęsknią za swoimi zmarłymi bliskimi.

`Przeczytaj 1 Sm 28,3-25. Jaka duchowa nauka ostrzegająca przed nawiązywaniem kontaktów z rzekomymi zmarłymi wynika z wizyty Saula u kobiety wywołującej duchy w En-Dor?`

Biblia wyraźnie oświadcza, że wszelkie praktyki spirytystyczne, mediumistyczne, czarnoksięskie i nekromanckie w starożytnej teokracji izraelskiej były obrzydliwością dla Pana i miały być karane śmiercią przez ukamienowanie (zob. Kpł 19,31; 20,6.27; Pwt 18,9-14). Stosownie do tych przepisów Saul wytępił wszystkich wywołujących duchy i wróżbitów w Izraelu (zob. 1 Sm 28,3,9).

Jednak gdy Saul sam został odrzucony przez Pana, to udał się do kananejskiej miejscowości En-Dor, by zasięgnąć rady u kobiety wywołującej duchy (zob. 1 Sm 28,6-7.15; por. Joz 17,11; Ps 83,11). Poprosił ją, by wywołała ducha zmarłego proroka Samuela. Ten ukazał się jako mglista zjawa i rozmawiał z Saulem (zob. 1 Sm 28,13-19). Zwodniczy duch, który udawał Samuela, rzekł Saulowi:

— „Jutro będziesz ty i twoi synowie ze mną” (1 Sm 28,19).

Przepowiadając śmierć Saulowi, zwodniczy duch, który przybrał postać Samuela, potwierdził jedynie teorię naturalnej nieśmiertelności duszy. Było to potężne zwiedzenie, a Saul powinien był wiedzieć o tym i nie angażować się w coś, co wcześniej słusznie potępiał.

Ponad dwa stulecia później prorok Izajasz napisał: „A gdy wam będą mówić: Radźcie się wywoływaczy duchów i czarowników, którzy szepcą i mruczą, to powiedzcie: Czy lud nie ma się radzić swojego Boga? Czy ma się radzić umarłych w sprawie żywych? A co dotyczy zakonu i objawienia: Jeżeli tak nie powiedzą, to nie zabłyśnie dla nich jutrzenka” (Iz 8,19-20; zob. także Iz 19,3).

`Jak często w trudnych sytuacjach robimy coś, o czym wiemy, że nie jest dobre? Dlaczego wiara, modlitwa i posłuszeństwo Słowu Bożemu są jedyną obroną przed naszymi słabościami?`