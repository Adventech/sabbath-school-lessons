---
title:  Reinkarnacja
date:  06/12/2022
---

Pogańska wiara w nieśmiertelną duszę jest podstawą niebiblijnej teorii reinkarnacji (transmigracji duszy). Teoria ta została przyjęta przez niektóre główne światowe religie. Większość chrześcijan wierzy w istnienie nieśmiertelnej duszy żyjącej w niekończącym się niebie albo niekończącym piekle bezpośrednio po śmierci, zaś zwolennicy reinkarnacji utrzymują, że dusza przechodzi wiele cyklów śmierci i odrodzenia tu na ziemi.

Według niektórych zwolenników reinkarnacji ma ona być procesem duchowej ewolucji, która pozwala duchowi osiągać coraz wyższe poziomy wiedzy i moralności w dążeniu do doskonałości. Hinduiści wierzą, że wieczna dusza przechodzi przez szereg świadomości, czyli sansar85, na sześciu poziomach życia: istot wodnych, roślin, gadów, owadów, ptaków, zwierząt lądowych i ludzi, w tym mieszkańców nieba.

`Przeczytaj Hbr 9,25-28 oraz 1 P 3,18. Skoro Jezus umarł raz (zob. Hbr 9,28; 1 P 3,18), podobnie jak wszyscy ludzie umierają tylko raz (zob. Hbr 9,27), dlaczego nawet niektórzy zdeklarowani chrześcijanie wierzą w jakąś formę reinkarnacji?`

Wielu ludzi wierzy nie w to, w co powinni wierzyć, ale w to, w co chcą wierzyć. Jeśli jakaś teoria daje im namiastkę egzystencjalnego spokoju i pocieszenia, to wystarcza im to, by rozstrzygnąć dyskusję. Jednak ci, którzy traktują Biblię poważnie, nie mogą w żaden sposób zaakceptować teorii reinkarnacji.

Po pierwsze teoria ta jest przeciwna biblijnej nauce o śmiertelności duszy i zmartwychwstaniu ciała (zob. 1 Tes 4,13-18).

Po drugie teoria ta przeczy nauce o zbawieniu z łaski przez wiarę w odkupieńcze dokonania Jezusa Chrystusa (zob. Ef 2,8-10) i zastępuje tę naukę dążeniem do osiągnięcia zbawienia przy pomocy ludzkich uczynków.

Po trzecie teoria ta jest przeciwna biblijnej nauce o wiecznym przeznaczeniu, które na zawsze zostanie określone w tym życiu (zob. Mt 22,1-14; 25,31-46).

Po czwarte teoria ta obniża rangę przełomowego wydarzenia, jakim będzie powtórne przyjście Chrystusa (zob. J 14,1-3).

Po piąte teoria ta sugeruje, że po śmierci ludzie będą mieli kolejne szanse skorygowania swoich wad, co jest niebiblijnym poglądem (zob. Hbr 9,27).

Krótko mówiąc, pojęcie reinkarnacji nie mieści się w chrześcijańskiej wierze.