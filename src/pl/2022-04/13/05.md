---
title:  Wykonawcza faza sądu
date:  21/12/2022
---

W średniowieczu istniała wyraźna tendencja do przedstawiania Boga jako surowego i karzącego Sędziego. Obecnie panuje tendencja odwrotna — opisuje się Boga jako wyłącznie miłującego i wyrozumiałego Ojca, który nigdy nie ukarze swoich dzieci. Jednak miłość odarta ze sprawiedliwości szybko zmieniłaby się w chaos i bezprawie, zaś sprawiedliwość pozbawiona miłości byłaby odbierana jako ucisk i poddaństwo. Sądowy proces wdrożony przez Boga ukazuje doskonałe połączenie sprawiedliwości i miłosierdzia — dwóch cech wynikających z bezwarunkowej miłości Boga.

Wykonawcza faza sądu będzie ostateczną i nieodwracalną Bożą interwencją w dziejach ludzkości. Ograniczone karzące sądy miały miejsce już wcześniej: na przykład wyrzucenie z nieba szatana i innych zbuntowanych aniołów (zob. Ap 12,7-12), wypędzenie Adama i Ewy z Edenu (zob. 3. rozdział Księgi Rodzaju), potop (zob. 6., 7. i 8. rozdział Księgi Rodzaju), zniszczenie Sodomy i Gomory (zob. Rdz 19,1-38; Jud 1,7), śmierć pierworodnych w Egipcie (zob. 11. i 12. rozdział Księgi Wyjścia) czy śmierć Ananiasza i Safiry (zob. Dz 5,1-11). Tak więc nie jest czymś zaskakującym to, że nastąpi wykonanie wyroku sądu nad bezbożnymi kończące dzieje grzechu.

`Przeczytaj 2 P 2,4-6; 3,10-13. Jak te fragmenty listu pomagają nam zrozumieć charakter ostatecznej wykonawczej fazy sądu? Jak ukazują zakończenie kary w przeciwieństwie do jej wiecznego trwania, które byłoby wypaczeniem sprawiedliwości, a nie jej wyrazem?`

„Dobroć, cierpliwość, wyrozumiałość i miłosierdzie Boga okazywane Jego poddanym nie powstrzymają Go od ukarania grzeszników, którzy nie chcieli być posłuszni Jego wymaganiom. Nie należy do człowieka — przestępcy Bożego świętego prawa, usprawiedliwionego jedynie na mocy wielkiej ofiary złożonej przez wydanie Syna Bożego na śmierć za winowajcę, jako że prawo jest niezmienne — dyktowanie Bogu, co ma czynić”96.

Wszystko, co Bóg mógł zrobić, by uratować ludzkość od wiecznej zguby, zostało uczynione, i to największym możliwym kosztem. Ludzie zgubieni dokonali wyborów, które doprowadziły ich do takiego nieszczęsnego końca. Pogląd, jakoby Boży sąd nad potępionymi i ich unicestwienie (a nie żadne wieczne męki), były przeciwne charakterowi miłującego Boga, jest po prostu błędny. To właśnie miłość Boga i tylko miłość Boga domaga się także doskonałej sprawiedliwości.

`Czego ofiara Chrystusa uczy nas o tym, co Bóg jest gotowy uczynić, aby zbawić wszystkich, którzy zechcą być zbawieni?`