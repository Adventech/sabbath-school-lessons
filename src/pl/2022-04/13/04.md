---
title:  Sąd podczas milenium (tysiąclecia)
date:  20/12/2022
---

Biblia mówi, że podczas powtórnego przyjścia Chrystusa (1) zarówno żywi święci, jak i zmartwychwstali święci zostaną „porwani (...) w obłokach w powietrze, na spotkanie Pana” (1 Tes 4,17); (2) wszyscy święci zostaną zabrani do nieba, aby zamieszkać tam w miejscach, które Chrystus przygotował dla nich (zob. J 14,1-3); (3) dopiero po zakończeniu milenium/tysiąclecia nowe Jeruzalem zstąpi na ziemię, która stanie się wieczną ojczyzną świętych (zob. Ap 21,1-3.9-11). Tak więc podczas milenium ziemia będzie pozostawać spustoszona, a święci będą panować z Chrystusem w niebie (zob. Jr 4,23; Ap 20,4).

`Przeczytaj 1 Kor 6,2-3 oraz Ap 20,4-6. Dlaczego święci będą uczestniczyć w sądzie milenijnym?`

Cały proces sądowy ma na celu (1) oczyścić z zarzutów charakter Boga oszczerczo oskarżonego przez szatana o nieuczciwość w traktowaniu Jego stworzeń, (2) potwierdzić bezstronność Boga w nagradzaniu sprawiedliwych, (3) wykazać sprawiedliwość Boga w karaniu bezbożnych oraz (4) rozwiać wszelkie wątpliwości mogące prowadzić do kolejnego buntu we wszechświecie. W fazie przedadwentowej sądu nad sprawiedliwymi uczestniczą tylko niebiańskie zastępy (zob. Dn 7,9-10), natomiast w sądzie milenijnym nad bezbożnymi i upadłymi aniołami uczestniczyć będą także zbawieni ludzie (zob. 1 Kor 6,3; Jud 1,6; Ap 20,4-6).

Przedadwentowy sąd śledczy rozpoczął się w 1844 roku, gdy „postawiono trony (...); zasiadł sąd i otworzono księgi” (Dn 7,9-10). Sąd milenijny rozpocznie się po zabraniu zbawionych do nieba, gdzie także zasiądą oni na tronach i powierzony im zostanie sąd. Kolejny raz otwarte zostaną niebiańskie księgi i osądzeni zostaną „umarli na podstawie tego, co zgodnie z ich uczynkami było napisane w księgach” (Ap 20,12; zob. Ap 20,4). Proces sądowy daje okazję zbawionym ocenić zawartość niebiańskich ksiąg i przekonać się, że Bóg postępował uczciwie w każdym przypadku. On nie tylko nagradza każdego człowieka stosownie do tego, na co zasłużył zgodnie z własnymi decyzjami, ale także wyjaśnia ludziom swój wyrok.

`Czego o charakterze Boga uczy nas fakt, iż zanim ktokolwiek ze zmarłych zostanie wzbudzony, by ponieść ostateczną śmierć, to wcześniej zbawieni wezmą udział w sądzie i dzięki temu nikt nie zostanie ukarany, póki nie przekonamy się o sprawiedliwości i uczciwości Boga? Podczas studium biblijnego podziel się swoją odpowiedzią z innymi jego uczestnikami.`