---
title:  Druga śmierć
date:  22/12/2022
---

Bóg prowadzi historię ludzkości ku finałowi. Po zakończeniu milenium bezbożni zostaną wzbudzeni, by otrzymać ostateczną karę (zob. Ap 20,5.11-15). Gdy cały proces sądowy zostanie zakończony i niczego już nie będzie można do niego dodać, nawet bezbożni uznają Bożą sprawiedliwość. „Wobec wszystkich faktów wielkiego konfliktu przedstawionych tak wyraźnie cały wszechświat — zarówno wierni, jak i buntownicy — jednogłośnie oznajmi:

— »Sprawiedliwe i prawdziwe są twoje drogi, o Królu świętych« (Ap 15,3 UBG)”97.

Nawet „szatan pochyla czoło i przyznaje, że wyrok wobec niego jest sprawiedliwy”98.

`Przeczytaj Ml 3,19 oraz Ap 20,14-15; 21,8. Jak skuteczne będą jezioro ogniste i druga śmierć?`

Ostateczne unicestwienie szatana i jego aniołów oraz wszystkich bezbożnych oczyści wszechświat z grzechu i jego skutków. Nawet to ostateczne unicestwienie bezbożnych jest przejawem miłości Boga nie tylko do zbawionych, ale także i do potępionych. Ludzie ci będą woleli umrzeć niż żyć w obecności Boga, który „jest ogniem trawiącym” (Hbr 12,29) dla grzechu.

„Chcieliby uciec z tego świętego miejsca. Woleliby zniszczenie, byleby tylko móc ukryć się przed twarzą Tego, który umarł, aby ich odkupić. Bezbożni sami określają swój los, dokonując określonego wyboru. Wyłączenie ich z nieba opiera się na ich własnym wyborze, co jest ze strony Boga zarówno sprawiedliwe, jak i miłosierne”99.

Tak więc ostateczne unicestwienie grzechu i grzeszników — w przeciwieństwie do niebiblijnej teorii wiecznych mąk piekielnych — jest sprawiedliwą i proporcjonalną karą za zło popełnione przez ludzi. Potwierdza także, że grzech miał początek i będzie miał koniec. Cały wszechświat powróci do pierwotnej doskonałości, jaka istniała przed powstaniem grzechu, zanim nieposłuszeństwo zrodziło się w sposób zupełnie niezrozumiały i nieusprawiedliwiony.

Chwalmy Pana, że jako Sprawiedliwy Sędzia (zob. 2 Tm 4,8) podejmie słuszną decyzję, udzielając nieśmiertelności sprawiedliwym i dokonując wiecznego unicestwienia bezbożnych.

`Dlaczego niewłaściwe byłoby, gdyby Bóg ostatecznie zbawił wszystkich ludzi bez wyjątku? Dlaczego nie jest to dobry pomysł?`