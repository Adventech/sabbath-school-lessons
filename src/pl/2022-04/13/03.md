---
title:  Sąd przedadwentowy
date:  19/12/2022
---

Idea sądu poprzedzającego powtórne przyjście Chrystusa, czyli sądu przedadwentowego, występuje wielokrotnie w Piśmie Świętym.

`Przeczytaj Dn 7,9-14; Mt 22,1-14; Ap 11,1.18-19; 14,6-7. Jak te fragmenty Biblii naświetlają pojęcie przedadwentowego sądu śledczego odbywającego się w niebie? Jakie znaczenie ma ten sąd?`

Koncepcja przedadwentowego sądu śledczego nad ludem Bożym jest ugruntowana w trzech zasadniczych naukach biblijnych.

Pierwsza z nich to prawda o tym, że umarli — sprawiedliwi i niesprawiedliwi — pozostają nieświadomi w grobach aż do ostatecznego zmartwychwstania (zob. J 5,25-29).

Druga to nauka o istnieniu powszechnego sądu nad wszystkimi ludźmi (zob. 2 Kor 5,10; Ap 20,11-13).

Trzecia to fakt, że pierwsze zmartwychwstanie będzie wspaniałą nagrodą dla sprawiedliwych, podczas gdy drugie zmartwychwstanie będzie jedynie na wieczną śmierć dla bezbożnych (zob. J 5,28-29; Ap 20,4-6.12-15).

Oznacza to, że skoro wszyscy ludzie mają być osądzeni, to muszą zostać osądzeni przed kolejnymi zmartwychwstaniami, albowiem gdy nastąpi pierwsze zmartwychwstanie, to sprawiedliwi odbiorą wieczną nagrodę.

Księga Daniela pomaga nam zrozumieć zarówno czas, jak i charakter sądu przedadwentowego. Po zakończeniu dwóch tysięcy trzystu symbolicznych dni (w 1844 roku) niebiańska świątynia miała być oczyszczona (zob. Dn 8,14; por. Hbr 9,23), to znaczy, że miał się rozpocząć przedadwentowy sąd śledczy (zob. Dn 7,9-14). Te dwa różne wyrażenia oznaczają to samo wydarzenie. Gdy odbędzie się ten sąd, „prawo zostanie przyznane świętym Najwyższego” (Dn 7,22). I to jest dobra nowina dla ludu Bożego.

W Mt 22,1-14 Jezus mówi o sprawdzaniu szat weselnych gości przed rozpoczęciem wesela.

W Apokalipsie Jana sąd przedadwentowy jest przedstawiony jako dzieło mierzenia „tych, którzy się (...) modlą” (Ap 11,1) w świątyni Bożej i został zapowiedziany słowami: „Nadeszła godzina sądu jego” (Ap 14,7; por. Ap 14,14-16).

`Jak nasza wiedza o sądzie w niebie powinna wpływać na nasz sposób życia na ziemi?`