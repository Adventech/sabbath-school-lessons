---
title:  Sąd ostateczny
date:  18/12/2022
---

Wielu ludziom sąd Boży kojarzy się natychmiast z potępieniem. Choć potępienie będzie częścią procesu sądowego, to jednak nie powinniśmy zapominać, że sąd ma pozytywną stronę, a mianowicie oczyszczenie z zarzutów ludzi sprawiedliwych. W Księdze Daniela jest mowa o sądzie ostatecznym jako pozytywnym wydarzeniu: „Odbył się sąd i prawo zostało przyznane świętym Najwyższego” (Dn 7,22). Sąd Boży obejmuje zatem zarówno potępienie, jak i uniewinnienie. Zasada ta została wyrażona już w Starym Testamencie:

— „To Ty usłysz w niebie tę przysięgę, wkrocz i oddaj sprawiedliwość swoim sługom: niech grzesznik będzie poczytany za grzesznika i jego czyn spadnie na jego głowę, niewinny zaś otrzyma zadośćuczynienie, aby mu zostało oddane według jego sprawiedliwości” (1 Krl 8,32).

`Przeczytaj Mt 25,31-46 oraz J 5,21-29. Jak Chrystus wskazał zarówno potępienie, jak i uniewinnienie jako wynik sądu ostatecznego?`

Niektórzy twierdzą, że wyrażenia: „nie będzie sądzony” (J 3,18) i „nie stanie przed sądem” (J 5,24), oznaczają, że ci, którzy są w Chrystusie, w ogóle nie podlegają sądowi. Ale wyrażenia te wskazują raczej na to, że wierzący nie zostaną potępieni na sądzie. Zatem należy je rozumieć następująco: „nie będzie potępiony” (J 3,18 BKR) i „nie zostanie potępiony” (J 5,24 SŻ).

Krótko mówiąc, nasze przeznaczenie zostanie określone w naszym doczesnym życiu. Ci, którzy są w Chrystusie, już są pewni uniewinnienia na sądzie, a ci, którzy nie są w Chrystusie, pozostają pod potępieniem. Opisując sąd (zob. Mt 25,31-46), Chrystus wspomniał nie tylko o kozłach (ludziach bezbożnych), ale także o owcach (ludziach sprawiedliwych). Apostoł Paweł wprost napisał: „Albowiem my wszyscy musimy stanąć przed sądem Chrystusowym, aby każdy odebrał zapłatę za uczynki swoje, dokonane w ciele, dobre czy złe” (2 Kor 5,10).

Myśląc o sądzie, powinniśmy pamiętać o tym, że jesteśmy zbawieni z łaski (zob. Iz 55,1; Ef 2,8-10), usprawiedliwieni przez wiarę (zob. Rdz 15,6; Rz 5,1), a sądzeni na podstawie uczynków (zob. Koh 12,14; Mt 25,31-46; Ap 20,11-13). Podstawą procesu sądowego jest Boże prawo moralne wyrażone w dziesięciu przykazaniach (zob. Koh 12,13-14; Jk 1,25; 2,8-17). Nasze uczynki są zewnętrznymi dowodami prawdziwości doświadczenia zbawienia, a więc elementem podlegającym ocenie na sądzie.

Pamiętaj o tym, że nie istnieje arbitralne rozporządzenie Boga przeznaczające jednych do zbawienia, a innych na potępienie. Każdy bowiem jest moralnie odpowiedzialny za swoje przeznaczenie.

Ostatecznie sąd nie jest decyzją Boga, by nas zaakceptować albo odrzucić, ale ustaleniem przez Boga jakiego wyboru my sami dokonaliśmy, wyboru przejawiającego się w naszych uczynkach.