---
title:  Istota żywa
date:  09/10/2022
---

`Przeczytaj Rdz 1,24-27; 2,7.19. Jakie podobieństwa i różnice dostrzegasz w tym, w jaki sposób Bóg stworzył zwierzęta i ludzi? Co Rz 2,7 mówi nam o naturze człowieka?`

Z opisu zawartego w Księdze Rodzaju wynika, że szóstego dnia tygodnia stworzenia Pan Bóg powołał do życia zwierzęta lądowe i pierwszych ludzi — mężczyznę i kobietę (zob. Rdz 1,24-27). W Rdz 2,19 czytamy, że „utworzył (...) Pan Bóg z ziemi wszelkie dzikie zwierzęta i wszelkie ptactwo niebios”. W Rdz 2,7 zaś możemy przeczytać: „Ukształtował Pan Bóg człowieka z prochu ziemi i tchnął w nozdrza jego dech życia”.

Choć zarówno zwierzęta, jak i ludzie zostali ukształtowani z prochu ziemi, to jednak ukształtowanie człowieka przebiegało inaczej niż zwierząt, i to pod dwoma względami. Po pierwsze Bóg ukształtował człowieka fizycznie, a potem „tchnął w nozdrza jego dech życia. Wtedy stał się człowiek istotą żywą” (Rdz 2,7). Człowiek najpierw został ukształtowany, zanim został ożywiony. Po drugie Bóg stworzył ludzi jako mężczyznę i kobietę na obraz i podobieństwo Bóstwa (zob. Rdz 1,26-27).

Rdz 2,7 wyjaśnia, że tchnięcie tchu życia w fizyczne ciało Adama sprawiło, iż stał się on „istotą żywą” (BW) lub dosłownie „duszą żyjącą” (DBG), po hebrajsku nefesz chajjah. To znaczy, że każdy z nas nie tyle ma duszę, która mogłaby istnieć niezależnie od ciała, ile jest duszą żyjącą, czyli żywą istotą. Twierdzenie, iż dusza jest świadomym bytem istniejącym niezależnie od ciała, pochodzi z pogaństwa i nie ma żadnego oparcia w Biblii. Zrozumienie prawdziwej natury człowieka chroni nas przed przyjęciem popularnego wierzenia w niematerialną duszę i innych niebezpiecznych błędów opartych na tym wierzeniu.

Nie istnieje żadna świadoma część istoty ludzkiej mogąca funkcjonować w odłączeniu od całości. Bóg stworzył nas we wspaniały i cudowny sposób, więc nie powinniśmy snuć przypuszczenia ponad to, co Pismo Święte mówi w tej kwestii. W gruncie rzeczy natura życia jest zagadką. (Uczeni do tej pory nie są w stanie ustalić, co to znaczy, że coś żyje). Jeszcze większą tajemnicą jest natura świadomości. Jak to możliwe, że półtora kilograma żywej tkanki złożonej z komórek i substancji chemicznych zamkniętych w naszej głowie — naszym mózgu — jest w stanie zapamiętywać i tworzyć niematerialne rzeczy takie jak myśli i emocje? Ci, którzy studiują to zagadnienie, przyznają, że zrozumienie tego jest poza naszym zasięgiem.

`Życie jest niepojętym cudem. Dzięki komu możemy się cieszyć nie tylko tym życiem, które mamy teraz, ale także życiem wiecznym, które jest jeszcze większym cudem?`