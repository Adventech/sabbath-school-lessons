---
title:  „Dusza, która grzeszy, ta umrze” (Ez 18,4 BG)
date:  10/10/2022
---

`Przeczytaj Ez 18,4.20 i Mt 10,28. Jak te wersety pomagają nam zrozumieć naturę ludzkiej duszy?`

Ludzkie życie w grzesznym świecie jest kruche i przemijające (zob. Iz 40,1-8). Nic, co jest skażone przez grzech, nie może istnieć wiecznie. „Przeto jak przez jednego człowieka grzech wszedł na świat, a przez grzech śmierć, tak i na wszystkich ludzi śmierć przyszła, bo wszyscy zgrzeszyli” (Rz 5,12). Śmierć jest naturalną konsekwencją grzechu, który wpływa na wszystko na naszej planecie.

W tej kwestii istnieją dwie ważne biblijne nauki. Pierwsza z nich polega na tym, że zarówno ludzie, jak i zwierzęta, rzeczywiście umierają. Salomon napisał: „Los synów ludzkich jest taki, jak los zwierząt, jednaki jest los obojga. Jak one umierają, tak umierają tamci; i wszyscy mają to samo tchnienie. Człowiek nie ma żadnej przewagi nad zwierzęciem. (...). Wszystko idzie na jedno miejsce; wszystko powstało z prochu i wszystko znowu w proch się obraca” (Koh 3,19-20).

Druga nauka polega na tym, że wraz z fizyczną śmiercią człowieka ustaje całkowicie jego istnienie jako żywej istoty, czyli duszy (hebr. nefesz). W Rdz 2,16-17 Bóg ostrzegł Adama i Ewę, że jeśli popełnią grzech, spożywając owoc drzewa poznania dobra i zła, będą musieli umrzeć.

W Ez 18,4.20 Bóg powtórzył to ostrzeżenie z jeszcze większym naciskiem: „Dusza, która grzeszy, ta umrze” (BG). Z tego stwierdzenia wynikają dwa zasadnicze wnioski. Po pierwsze, skoro wszyscy ludzie są grzesznikami, to wszyscy też podlegają nieuchronnemu procesowi starzenia się i w końcu umierają (zob. Rz 3,9-18.23). Po drugie ta biblijna nauka obala popularne wierzenie w rzekomą naturalną nieśmiertelność duszy. Gdyby dusza była nieśmiertelna i istniała po śmierci ciała, nie moglibyśmy mówić, że naprawdę umieramy.

W przeciwieństwie do tego biblijnym rozwiązaniem problemu śmierci nie jest bezcielesna dusza wędrująca do raju, czyśćca albo piekła. Rozwiązaniem jest wyłącznie zmartwychwstanie do życia wiecznego tych, którzy umarli w Chrystusie. W swoim kazaniu o chlebie żywota Jezus powiedział:

— „A to jest wola Ojca mego, aby każdy, kto widzi Syna i wierzy w niego, miał żywot wieczny, a Ja go wzbudzę w dniu ostatecznym” (J 6,40).

`Dlaczego pewność powtórnego przyjścia Chrystusa, potwierdzona przez Jego pierwsze przyjście (na co zdałoby się pierwsze przyjście Chrystusa, gdyby nie miało nastąpić Jego powtórne przyjście?), ma kluczowe znaczenie dla naszej wiary? Na co moglibyśmy liczyć, gdyby nie obietnica powtórnego przyjścia Jezusa?`