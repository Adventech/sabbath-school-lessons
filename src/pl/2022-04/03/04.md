---
title:  Duch wraca do Boga
date:  11/10/2022
---

`Przeczytaj Rdz 2,7 i Koh 12,1-7. Jakie przeciwieństwo występuje między tymi dwoma fragmentami Biblii? Jak pomagają nam one zrozumieć stan człowieka po śmierci? Zob. także Rdz 7,22.`

Jak wspomnieliśmy, Biblia uczy, że istota ludzka jest „żywą duszą” (Rdz 2,7 UBG), a gdy ciało umiera, człowiek po prostu przestaje istnieć (zob. Ez 18,4.20).

Ale czym jest duch? Czy jest to świadomy byt istniejący po śmierci ciała? Wielu chrześcijan tak właśnie wierzy, a niektórzy usiłują usprawiedliwiać ten pogląd, powołując się na Koh 12,7: „Wróci się proch do ziemi, tak jak nim był, duch zaś wróci do Boga, który go dał”. Jednak stwierdzenie to nie sugeruje, że duch zmarłej osoby to świadomy byt udający się do Boga.

W Koh 12,1-7 Salomon w dość dramatyczny sposób opisuje proces starzenia się prowadzący do śmierci. Koh 12,7 przedstawia śmierć jako odwrócenie procesu stworzenia opisanego w Rdz 2,7. Jak wspomnieliśmy, szóstego dnia stworzenia „ukształtował Pan Bóg człowieka z prochu ziemi i tchnął w nozdrza jego dech życia. Wtedy stał się człowiek istotą żywą” (Rdz 2,7). W Koh 12,7 czytamy, że „wróci się proch do ziemi, tak jak nim był, duch zaś wróci do Boga, który go dał”. Tak więc dech życia, który Bóg tchnął w nozdrza Adama i którym obdarzył wszystkich ludzi, wraca do Boga, gdy życie człowieka ustaje.

Musimy pamiętać, że Koh 12,7 przedstawia proces umierania wszystkich ludzi, nie rozróżniając między sprawiedliwymi i bezbożnymi. Gdyby rzekome duchy zmarłych istniejące jako świadome byty udawały się do Boga, to czy duchy bezbożnych także przebywają w obecności Boga? Oczywiście taki pogląd nie jest zgodny z nauką Pisma Świętego. Ponieważ taki sam proces umierania jest udziałem ludzi i zwierząt (zob. Koh 3,19-20), to śmierć jest niczym innym jak ustaniem istnienia żywej istoty. Psalmista napisał: „Gdy zakryjesz twarz swoją, trwożą się; gdy zabierasz im tchnienie, giną i w proch się obracają” (Ps 104,29).

`Ludzie powiadają, że śmierć jest częścią życia. Dlaczego to powiedzenie jest niewłaściwe? Przecież śmierć jest przeciwieństwem i wrogiem życia. Jaka nadzieja jest zawarta w następujących słowach: „A jako ostatni wróg zniszczona będzie śmierć” (1 Kor 15,26)?`