---
title:  Umarli niczego nie wiedzą
date:  12/10/2022
---

`Przeczytaj Hi 3,11-13; Ps 115,17; 146,4; Koh 9,5.10 Czego uczą te wersety o stanie człowieka po śmierci?`

Niektórzy komentatorzy biblijni twierdzą, że te wersety (zob. Hi 3,11-13; Ps 115,17; 146,4; Koh 9,5.10), napisane w języku poezji, nie mogą być stosowane w celu ustalenia stanu człowieka po śmierci. Owszem, czasami poezja może być niejednoznaczna i błędnie rozumiana, ale nie jest tak w przypadku tych wersetów. Ich język jest wyrazisty, a zawarte w nich przesłanie zgodne z ogólnym nauczaniem Starego Testamentu w kwestii natury człowieka.

Po pierwsze w 3. rozdziale Księgi Hioba patriarcha użala się nad własnymi narodzinami, będąc przytłoczony swoim cierpieniem. (Kto w skrajnym cierpieniu nie twierdził, że wolałby się nigdy nie narodzić?) Hiob stwierdził, że gdyby zmarł przy narodzinach, teraz spałby snem śmierci i odpoczywałby (zob. Hi 3,11.13).

W 115. rozdziale Księgi Psalmów określono miejsce przebywania umarłych jako miejsce milczenia, gdyż „umarli nie będą chwalili Pana” (Ps 115,17). Nie wygląda na to, by umarli, wierni (i wdzięczni) Bogu, mieli być w niebie i chwalić Boga.

Według 146. rozdziału Księgi Psalmów aktywność umysłowa człowieka ustaje zupełnie w chwili śmierci: „Gdy opuszcza go duch, wraca do prochu swego; w tymże dniu giną wszystkie zamysły jego” (Ps 146,4). Oto doskonały biblijny opis tego, co dzieje się w chwili śmierci człowieka.

Salomon w 9. rozdziale Księgi Koheleta dodaje, że „umarli nic nie wiedzą” (Koh 9,5), a w grobie „nie ma ani działania, ani zamysłów, ani poznania, ani mądrości” (Koh 9,10). Wszystkie te fragmenty Starego Testamentu potwierdzają biblijną naukę o stanie zupełnej nieświadomości człowieka po śmierci.

Ta biblijna nauka, ukazująca stan człowieka po śmierci jako zupełnie nieświadomy sen, nie powinna wywoływać przerażenia u chrześcijan. Po pierwsze nie istnieje wiecznie płonące piekło ani tymczasowy czyściec czekający na tych, którzy umrą niezbawieni. Po drugie niepojęta i wspaniała nagroda czeka na tych, którzy umarli w Chrystusie. Nic dziwnego, że „dla wierzącego śmierć jest sprawą pozbawioną większego znaczenia. (…). Dla chrześcijanina śmierć jest tylko snem, chwilą ciszy i ciemności. Życie jest ukryte z Chrystusem w Bogu i »gdy się Chrystus, który jest życiem naszym, okaże, wtedy się i wy okażecie razem z nim w chwale« (Kol 3,4)”20.

`Pomyśl o tych, którzy zmarli w Chrystusie. Od chwili, gdy zamknęli oczy, zapadając w sen śmierci, czas przestał się dla nich liczyć. Czy upłynie tysiąc lat, czy pięć miesięcy, z ich punktu widzenia tylko chwila dzielić będzie moment śmierci od momentu zmartwychwstania. Zasnęli, a w następnej chwili otworzą oczy i ujrzą przychodzącego Chrystusa. Można powiedzieć, że ci, którzy umierają w Panu, są w pewnym sensie bardziej błogosławieni niż ci, którzy pozostają przy życiu!`