---
title:  Spoczywanie z przodkami
date:  13/10/2022
---

`Przeczytaj Rdz 25,8; 2 Sm 7,12; 1 Krl 2,10; 22,40. Co wersety te dodają do twojego zrozumienia śmierci?`

Stary Testament na różne sposoby wyraża prawdę o śmierci i stanie martwego człowieka. Jednym z typowych zwrotów frazeologicznych dotyczących umierania jest przyłączenie do swoich przodków. Na przykład o Abrahamie czytamy: „I opadł z sił, i umarł w pięknej starości, sędziwy i syty dni, i został przyłączony do przodków swoich” (Rdz 25,8). Podobnie napisano o Aaronie i Mojżeszu (zob. Pwt 32,50).

`Zarówno dobrzy, jak i źli królowie w chwili śmierci udawali się w to samo miejsce. Czego ten fakt uczy nas o naturze śmierci? (Zob. 2 Krl 24,6; 2 Krn 32,33).`

Innym sposobem opisania śmierci jest stwierdzenie, że ktoś spoczął z ojcami. Tak czytamy w Biblii o Dawidzie, że „spoczął Dawid ze swoimi ojcami i został pochowany w Mieście Dawida” (1 Krl 2,10). To samo jest napisane o kilku innych hebrajskich królach, zarówno wiernych, jak i niewiernych Bogu.

Możemy wskazać co najmniej trzy istotne rzeczy dotyczące spoczywania z przodkami. Pierwsza to taka, że prędzej czy później nadejdzie czas, gdy będziemy musieli spocząć po trudach i cierpieniach życia. Po drugie nie jesteśmy pierwsi ani jedyni, którzy podążymy tą drogą, gdyż nasi przodkowie już nas na niej wyprzedzili. Po trzecie, będąc pochowani jak nasi przodkowie, nie będziemy sami, ale będziemy przebywać razem, nawet śpiąc nieświadomym snem śmierci. We współczesnej indywidualistycznej kulturze może się to wydawać nieistotne, ale miało to duże znaczenie dla mieszkańców starożytnego świata.

Ci, którzy umarli w Chrystusie, mogą być pochowani razem ze swoimi zmarłymi członkami rodziny, ale nie są w stanie skontaktować się z nimi. Pozostają całkowicie nieświadomi aż do wspaniałego dnia, gdy zostaną zbudzeni z głębokiego snu śmierci, by spotkać się ze swoimi bliskimi, którzy podobnie jak oni umarli w Chrystusie.

`Wyobraź sobie, że umarli zachowują świadomość po śmierci i śledzą losy swoich potomków na ziemi, przeżywając ich cierpienia, trudy i zawody. Dlaczego prawda o śmierci jako nieświadomym śnie powinna być dla nas pocieszeniem?`