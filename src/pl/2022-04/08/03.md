---
title:  Przyjdę znowu
date:  14/11/2022
---

`Przeczytaj J 14,1-3. Upłynęły prawie dwa tysiące lat, odkąd Jezus obiecał, że przyjdzie powtórnie. Jak możemy pomóc innym zrozumieć, że mimo upływu długiego czasu (który tak naprawdę nie ma większego znaczenia), obietnica ta spełnia się w każdym pokoleniu, choćby tak odległym od chwili wygłoszenia jej przez Jezusa.`

W Apokalipsie Jana Jezus czterokrotnie stwierdził, że przyjdzie rychło/wkrótce (zob. Ap 3,11; Ap 22,7.12.20). Oczekiwanie na Jego rychłe powtórne przyjście napędzało misję Kościoła apostolskiego i przez wieki napełniało nadzieją serca niezliczonych chrześcijan. Ale pokolenie za pokoleniem odchodziło, a obiecane przyjście Jezusa nie następowało. Tak więc wielu zadaje pytanie: Jak długo jeszcze mamy głosić, że Jezus przyjdzie wkrótce? Czyżby takie zwiastowanie rodziło nierealistyczne oczekiwania? (Zob. 2 P 3,4).

Wielu chrześcijan narzeka na długą zwłokę (por. Mt 25,5). Ale skąd wiemy, czy nastąpiła jakaś zwłoka? Jaki czas powtórnego przyjścia Chrystusa miałby być właściwy? Czy było to pięćdziesiąt, sto pięćdziesiąt, a może pięćset lat temu? Tak naprawdę liczy się biblijna obietnica: „Pan nie zwleka z dotrzymaniem obietnicy, chociaż niektórzy uważają, że zwleka, lecz okazuje cierpliwość względem was, bo nie chce, aby ktokolwiek zginął, lecz chce, aby wszyscy przyszli do upamiętania” (2 P 3,9).

Mimo upływu wielu wieków od wniebowstąpienia Jezusa obietnica Jego przyjścia wciąż zachowuje ważność. Dlaczego? Ponieważ od jej spełnienia dzieli nas tylko nasze krótkie życie (zob. Ps 90,10), po którym następuje nieświadomy odpoczynek w grobie (zob. Koh 9,5.10) aż do ostatecznego zmartwychwstania, bez żadnej późniejszej możliwości zmiany naszego przeznaczenia (zob. Hbr 9,27). Jako że umarli nie mają żadnej świadomości, z punktu widzenia każdej umierającej osoby (jak zauważyliśmy to w trzeciej lekcji) powtórne przyjście Chrystusa jest tylko tak odległe, jak odległy jest koniec ich doczesnego życia. W twoim osobistym doświadczeniu, jak i w doświadczeniu każdego chrześcijanina we wszystkich czasach, powtórne przyjście Chrystusa następuje w chwilę po twojej śmierci. To dość rychło, nieprawdaż?

Każdy mijający dzień zbliża nas do chwalebnego przyjścia Pana Jezusa Chrystusa na obłokach nieba. Choć nie wiemy, kiedy On przyjdzie, możemy być pewni tego, że w końcu to nastąpi i tylko to naprawdę się liczy.

`Pewien pastor powiedział w kazaniu, że dla niego nie jest ważne, kiedy Chrystus przyjdzie powtórnie, ale liczy się to, że na pewno przyjdzie. Jak taka postawa przemawia do ciebie i jak może być pomocna, zwłaszcza jeśli czujesz się zniechęcony tym, że przyjście Chrystusa jeszcze nie nastąpiło?`