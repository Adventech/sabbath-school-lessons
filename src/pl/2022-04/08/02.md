---
title:  Nadzieja poza tym życiem
date:  13/11/2022
---

Grecki historyk Herodot, żyjący w piątym wieku przed Chrystusem, napisał o pewnym plemieniu, które od narodzenia rozpoczynało żałobę w oczekiwaniu cierpienia, jakie czeka niemowlę, jeśli dożyje dorosłości. Chociaż zwyczaj ten może się nam wydawać dziwny, jest w nim pewna logika.

Kilkadziesiąt wieków później — w Stanach Zjednoczonych na początku dwudziestego wieku — ktoś zamieścił w prasie następujące pytanie:

— „Po co żyć, skoro pochówek kosztuje dziesięć dolarów?”52

Życie jest dość ciężkie, nawet jeśli wierzymy w Boga i mamy nadzieję życia wiecznego. Wyobraź sobie, jak ciężkie jest życie dla tych, którzy nie mają żadnej nadziei na coś lepszego po krótkim i pełnym cierpienia doczesnym życiu. Wielu zeświecczonych autorów pisało o bezsensowności ludzkiej egzystencji, która nie tylko kończy się śmiercią, ale której towarzyszy stała świadomość zbliżającej się śmierci. Ta świadomość czyni ludzkie życie, które przeważnie jest trudne i pełne smutku, pozornie bezsensownym i pustym. Współczesny amerykański pisarz Thomas Ligotti nazwał ludzi „bryłami psującego się mięsa na kruszejących kościach”53. To raczej makabryczny opis, ale trudno temu stwierdzeniu odmówić logiki.

W przeciwieństwie do tej ponurej wizji mamy biblijną obietnicę życia wiecznego daną nam w Jezusie. Podstawą tej nadziei jest Jezus i to, czego dokonał On dla nas przez swoją śmierć i swoje zmartwychwstanie. Bez Niego nie ma mowy o żadnej realnej nadziei.

`Przeczytaj 1 Kor 15,12-19. Co Paweł mówi w tych wersetach o tym, jak ściśle zmartwychwstanie Chrystusa wiąże się z naszym zmartwychwstaniem?`

Paweł mówi wyraźnie o tym, że nasze zmartwychwstanie jest nierozerwalnie związane ze zmartwychwstaniem Chrystusa. Jeśli my mielibyśmy nie zmartwychwstać, oznaczałoby to, że Chrystus nie zmartwychwstał. A jeśli Chrystus nie zmartwychwstał, „daremna jest wiara wasza; jesteście jeszcze w swoich grzechach” (1 Kor 15,17). Mówiąc innymi słowy, gdy umieramy, to jesteśmy martwi, a jeśli mielibyśmy pozostać martwi na zawsze, to nic nie miałoby dla nas sensu. Paweł wyraża to jasno w 1 Kor 15,32: „Jeśli umarli nie bywają wzbudzeni, jedzmy i pijmy, bo jutro pomrzemy”.

Jeśli nasza doczesna egzystencja węglowej protoplazmy54 jest wszystkim, co nas czeka, a nasze siedemdziesiąt55 lat (jeśli będziemy mieć szczęście, nie będziemy palić tytoniu i konsumować zbyt dużo hamburgerów) jest wszystkim, co możemy mieć, to jesteśmy w sytuacji nie do pozazdroszczenia. Nic dziwnego, że Ellen G. White napisała: „Niebo jest warte wszystkiego, bo jeśli utracimy niebo, utracimy wszystko”56.

`Pomyśl, jak cenne są nasza nadzieja i wiara. Dlaczego musimy czynić wszystko, co w naszej mocy, by z pomocą łaski Bożej zachować tę nadzieję i wiarę?`