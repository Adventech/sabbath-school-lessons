---
title:  Na dźwięk trąby
date:  16/11/2022
---

Z jakiegoś powodu chrześcijanie w Tesalonice doszli do przekonania, że życie wieczne zostanie dane wyłącznie tym, którzy żywo doczekają powtórnego przyjścia Chrystusa. „Drżeli więc o życie swoich przyjaciół i bliskich, aby ci nie umarli i nie utracili błogosławieństwa, jakiego oczekiwali przy powtórnym przyjściu Pana. Jednak ich ukochani jeden po drugim odchodzili, a tesaloniczanie z bólem po raz ostatni patrzyli w oczy umierających, nie widząc dla nich nadziei na przyszłe życie”57.

`Przeczytaj 1 Tes 4,13-18. Jak Paweł skorygował ich błędny pogląd?`

Istnieje historyczna tendencja do wczytywania w wyrażenie: „przywiedzie z nim tych, którzy zasnęli” (1 Tes 4,14), więcej niż ten tekst mówi. Wielu z tych, którzy przyjmują teorię naturalnej nieśmiertelności duszy, sugeruje, że Chrystus podczas swojego powtórnego przyjścia przywiedzie ze sobą z nieba dusze sprawiedliwych zmarłych, którzy już są w niebie z Bogiem. Dusze te rzekomo zostaną połączone ze zmartwychwstałymi ciałami. Jednak taka interpretacja nie jest zgodna z nauczaniem apostoła Pawła w tej kwestii.

Jeffrey Weima, współczesny nieadwentystyczny teolog ze Stanów Zjednoczonych, tak opisał rzeczywiste znaczenie tego wersetu: „Powodem, dla którego tesalońscy chrześcijanie mogą mieć nadzieję, gdy opłakują zmarłych członków zboru, jest to, że Bóg przywiedzie ich, to znaczy wzbudzi ich z martwych podczas powtórnego przyjścia Chrystusa, aby byli »z nim« (1 Tes 4,14). Chodzi o to, że ci zmarli wierzący nie będą w niekorzystnej sytuacji podczas powtórnego przyjścia Chrystusa, ale będą z Nim w taki sam sposób, jak wszyscy wierzący w chwale towarzyszącej Jego powtórnemu przyjściu”58.

Gdyby dusze sprawiedliwych zmarłych były już z Panem w niebie, to Paweł nie musiałby wspominać ostatecznego zmartwychwstania jako chrześcijańskiej nadziei — mógłby po prostu wskazać, że sprawiedliwi już są z Panem. Jednak zamiast tego napisał, że ci, „którzy zasnęli w Jezusie” (1 Tes 4,14 BG), zostaną wzbudzeni z martwych w dniu ostatecznym.

Nadzieja dotycząca ostatecznego zmartwychwstania przyniosła pocieszenie pogrążonym w żalu tesaloniczanom. Ta sama nadzieja pozwala nam ufnie stawiać czoło bolesnym przeżyciom, gdy zimny uchwyt śmierci zabiera nam naszych bliskich.