---
title:  Spotkanie na zawsze
date:  17/11/2022
---

`Przeczytaj 1 Kor 15,51-55. Jaką tajemnicę (zob. 1 Kor 15,51) wyjawia tutaj Paweł?`

Niektórzy popularni kaznodzieje sugerują, że ową tajemnicą (zob. 1 Kor 15,51) jest tajemne pochwycenie Kościoła, które ma rzekomo nastąpić siedem lat przed powtórnym przyjściem Chrystusa w chwale. W ramach owego tajemnego pochwycenia wierni chrześcijanie mają nagle, po cichu i tajemniczo być zabrani do nieba, podczas gdy wszyscy pozostali będą się zastanawiać, co się stało z tamtymi. Może się zdarzyć, że nagle zabraknie kierowcy w autobusie, gdyż kierowca zostanie pochwycony do nieba i „pozostanie po nim tylko odzież”59. Szesnaście tomów książek z amerykańskiej serii zatytułowanej Powieść o Czasach Ostatecznych, zekranizowanych następnie w postaci czterech filmów fabularnych, szerzy tę fałszywą naukę, narażając miliony ludzi na jej przyjęcie.

Oczywiście żaden fragment Biblii nie popiera takiego sztucznego podziału na pochwycenie i powtórne przyjście Chrystusa. Tajemnica, o której napisał Paweł, jest po prostu przemienieniem żyjących sprawiedliwych, by mogli dołączyć do zmartwychwstałych sprawiedliwych podczas powtórnego przyjścia Chrystusa. To jest jedyne biblijne pochwycenie. Żadne tajemne pochwycenie nie zaistnieje, gdyż powtórne przyjście Chrystusa będzie widzialne dla wszystkich ludzi (zob. Ap 1,7), a zarówno zmartwychwstanie, jak i przemienienie żyjących świętych nastąpią na dźwięk trąby ostatecznej podczas powtórnego przyjścia Chrystusa (zob. 1 Kor 15,51-52).

Podczas powtórnego przyjścia Chrystusa nastąpi najbardziej niezwykłe spotkanie w dziejach świata. Żyjący sprawiedliwi zostaną przemienieni „w jednej chwili, w oka mgnieniu” (1 Kor 15,52). Na głos Boga zostaną uwielbieni, obdarzeni nieśmiertelnością i wraz ze zmartwychwstałymi świętymi zostaną pochwyceni w powietrze na spotkanie Pana. Aniołowie „zgromadzą wybranych jego z czterech stron świata z jednego krańca nieba aż po drugi” (Mt 24,31).

„Małe dzieci przynoszone są przez świętych aniołów w ramiona swoich matek. Przyjaciele, których długo rozdzielała śmierć, spotykają się, aby już nigdy się nie rozstawać, i z pieśniami radości wstępują razem do Miasta Bożego”60.

`Jest to zdumiewająca obietnica, inna niż wszystko, czego dotąd doświadczyliśmy, a zatem trudna do pojęcia. Pomyśl o ogromie wszechświata i niepojętej złożoności życia. Samo stworzenie świadczy o wprost niewiarygodnej mocy Boga. Czego to wszystko uczy o mocy Boga mogącej przemienić żywych i wskrzesić zmarłych podczas powtórnego przyjścia Jezusa?`