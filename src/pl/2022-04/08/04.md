---
title:  Ja go wskrzeszę
date:  15/11/2022
---

Dokonując jednego ze swoich cudów, Jezus niewielką ilością chlebów i ryb nakarmił tłum liczący około pięciu tysięcy mężczyzn (zob. J 6,1-14). Gdy spostrzegł, że ludzie zamierzają Go obwołać królem (zob. J 6,15), opuścił ich i wraz z uczniami udał się na drugi brzeg Jeziora Galilejskiego. Ale następnego dnia tłum przybył tam za Nim. Wówczas to Jezus wygłosił swoje kazanie o Chlebie Żywota, akcentując w nim dar życia wiecznego (zob. J 6,22-59).

`Przeczytaj J 6,26-51. Jak Jezus powiązał dar życia wiecznego z ostatecznym zmartwychwstaniem sprawiedliwych?`

W swoim kazaniu Jezus zwrócił uwagę na trzy zasadnicze rzeczy związane z życiem wiecznym. Po pierwsze wskazał na siebie jako „chleb Boży (...), który z nieba zstępuje i daje światu żywot” (J 6,33; zob. J 6,58). Oświadczając: „Ja jestem [gr. Ego eimi] chlebem żywota” (J 6,35.48), Jezus przedstawił siebie jako wielkiego Jestem ze Starego Testamentu (zob. Wj 3,14). Po drugie Jezus wyjaśnił, że życie wieczne można otrzymać wyłącznie dzięki Niemu: „Kto do mnie przychodzi” (J 6,35) i „kto wierzy we mnie” (J 6,35), otrzyma to błogosławieństwo. Wreszcie Jezus powiązał dar nieśmiertelności z ostatecznym zmartwychwstaniem, trzykrotnie zapewniając swoich słuchaczy:

— „Ja go wzbudzę w dniu ostatecznym” (J 6,40; zob. J 6,44.54).

Jezus dał też tę oto zdumiewającą obietnicę:

— „Zaprawdę, zaprawdę powiadam wam, kto wierzy we mnie, ma żywot wieczny” (J 6,47).

Tak więc dar życia wiecznego jest już aktualną rzeczywistością. Nie znaczy to, że wierzący nigdy nie umrą, gdyż wyrażenie „Ja go wzbudzę” (J 6,40), sugeruje powrót do życia po uprzedniej śmierci.

Tak więc ten obraz jest wyraźny. Bez Chrystusa nikt nie ma życia wiecznego. Jednak nawet gdy przyjmujemy Chrystusa i mamy pewność życia wiecznego, pozostajemy śmiertelni, a więc podlegamy naturalnej śmierci. Podczas swego powtórnego przyjścia Jezus wskrzesi nas i wtedy obdarzy nieśmiertelnością, którą nam obiecał. Dar jest pewny, ale nie dzięki domniemanej nieśmiertelności duszy, a raczej dzięki sprawiedliwości Jezusa przypisanej nam przez wiarę w Niego.

`Zastanów się nad słowami Jezusa, według których, jeśli wierzysz w Niego, to masz (teraz) życie wieczne! Jak ta wspaniała obietnica pomaga ci uporać się z bolesną rzeczywistością naszej doczesnej śmiertelności?`