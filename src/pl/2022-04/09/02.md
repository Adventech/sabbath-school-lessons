---
title:  Bogacz i Łazarz
date:  20/11/2022
---

`Przeczytaj Łk 16,19-31. Dlaczego przypowieść ta nie może być dosłownym opisem życia po śmierci?`

Niektórzy komentatorzy sugerują, że Łk 16,19-31 należy interpretować dosłownie, to znaczy jako opis stanu człowieka po śmierci. Jednak pogląd taki prowadziłby do szeregu niebiblijnych wniosków przeciwnych wielu wersetom, które do tej pory studiowaliśmy.

Po pierwsze musielibyśmy przyznać, że niebo i piekło są tak blisko siebie, iż ludzie przebywający w obu miejscach mogą tam ze sobą rozmawiać twarzą w twarz (zob. Łk 16,23-31). Musielibyśmy także założyć, że w życiu pozagrobowym, gdy ciało spoczywa w grobie, istnieje świadoma forma duchowej duszy mającej oczy, palec i język, a nawet odczuwającej pragnienie (zob. Łk 16,23-24).

Gdyby ta przypowieść była opisem stanu człowieka po śmierci, to niebo z pewnością nie byłoby miejscem radości i szczęścia, gdyż zbawieni mogliby z bliska śledzić niekończące się męki potępionych bliskich im osób, a nawet rozmawiać z nimi (zob. Łk 16,23-31). Jak matka miałaby być szczęśliwa w niebie, widząc nieustającą agonię jej ukochanego dziecka w piekle? W takim kontekście niemożliwe byłoby spełnienie Bożej obietnicy, że nie będzie więcej smutku, płaczu i cierpienia (zob. Ap 21,4).

Takie niespójności sprawiają, że wielu współczesnych biblistów postrzega historię o bogaczu i Łazarzu jako przypowieść, której nie należy interpretować dosłownie. Amerykański teolog George E. Ladd (1911-1982), choć nie był adwentystą, a baptystą, z pewnością pisał jak adwentysta, twierdząc, że historia ta jest najprawdopodobniej „przypowieścią wykorzystującą ówczesne żydowskie przesądy i nie ma na celu wyłożenia biblijnej nauki o stanie umarłych”66.

Przypowieść o bogaczu i Łazarzu przedstawia wyraźną różnicę między żyjącym w zbytku człowiekiem bogatym a pewnym żebrakiem „imieniem Łazarz, który leżał u jego wrót owrzodziały” (Łk 16,20). Przypowieść ta uczy, że (1) pozycja i uznanie w społeczeństwie w doczesności nie są miernikiem przyszłej nagrody; (2) wieczne przeznaczenie każdego człowieka zostanie określone w tym życiu i nie może być zmienione po śmierci (zob. Łk 16,25-26).

`„I odrzekł mu:`

`— Jeśli Mojżesza i proroków nie słuchają, to choćby kto z umarłych powstał, też nie uwierzą” (Łk 16,31).`

`Jakie przesłanie z tych słów Jezusa powinniśmy wziąć sobie do serca w kwestii autorytetu Biblii i naszego stosunku wobec niej?`