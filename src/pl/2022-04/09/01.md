---
title:  Trudne wersety
date:  19/11/2022
---

### Studium Bieżącego Tygodnia
Łk 16,19-31; 23,43; J 20,17; Flp 1,21-24; 1 P 3,13-20; Ap 6,9-11.

> <p>Tekst Pamięciowy</p>
> „Badacie Pisma, bo sądzicie, że macie w nich żywot wieczny; a one składają świadectwo o mnie” (J 5,39).

Apostoł Piotr radzi nam, byśmy byli „zawsze gotowi do obrony przed każdym, domagającym się od was wytłumaczenia się z nadziei waszej” (1 P 3,15). A apostoł Paweł dodaje: „Głoś Słowo, bądź w pogotowiu w każdy czas, dogodny czy niedogodny, karć, grom, napominaj z wszelką cierpliwością i pouczaniem. Albowiem przyjdzie czas, że zdrowej nauki nie ścierpią” (2 Tm 4,2-3). W takim razie powinniśmy przyjrzeć się nie tylko tym fragmentom Pisma Świętego, które łatwo wyjaśnić i dopasować do naszych wierzeń, ale także tym, które powszechnie są używane na poparcie czegoś innego niż to, w co my wierzymy.

Czyniąc to, powinniśmy naśladować inspirujący przykład Jezusa: „Sam Chrystus nigdy nie zataił żadnego słowa prawdy, lecz zawsze wypowiadał ją w miłości. (...). Nigdy nie był szorstki, nigdy nie powiedział niepotrzebnie surowego słowa i nigdy nie zadał wrażliwej duszy zbędnego bólu. Nigdy nie potępił ludzkich słabości”65.

W tym tygodniu będziemy studiować intrygujące fragmenty Pisma Świętego wykorzystywane w celu uzasadnienia nauki o nieśmiertelności duszy. Te rozważania powinny wzmocnić nasze przekonania i pomóc nam odpowiedzieć uprzejmie tym, którzy podważają nasze fundamentalne zasady wiary.