---
title:  Dusze poniżej ołtarza
date:  24/11/2022
---

`Przeczytaj Ap 6,9-11. Jak dusze zabitych męczenników mogą wołać poniżej ołtarza?`

Otwarcie piątej apokaliptycznej pieczęci odsłania niezwykłą scenę. Dusze męczenników zostały metaforycznie ukazane poniżej ołtarza jako wołające o pomstę do Boga (zob. Ap 6,9-11). Niektórzy komentatorzy są skłonni utożsamić ów ołtarz z ołtarzem kadzidlanym wspomnianym w siódmej pieczęci (zob. Ap 8,1-6). Jednak nawiązanie do krwi (zamiast kadzidła) w Ap 6,9-11 prowadzi do zrozumienia, że chodzi tu o ołtarz całopaleń, na którym przelewano krew ofiar (zob. Kpł 4,18.30.34). Jak krew ofiar była wylewana u podstawy ołtarza, tak i krew męczenników została symbolicznie wylana poniżej ołtarza Boga, gdy oddali oni życie za wierność Słowu Bożemu i z powodu świadectwa o Jezusie (zob. Ap 6,9; zob. także Ap 12,17; 14,12).

Dusze poniżej ołtarza także są symboliczne. Rozumiejąc je dosłownie, należałoby dojść do wniosku, że męczennicy nie są w pełni szczęśliwi w niebie, skoro nadal wołają o pomstę. Trudno sobie wyobrazić, by na tym miało polegać radowanie się nagrodą zbawienia. Pragnienie pomsty może uczynić życie człowieka koszmarem. Czyżby zbawieni w niebie mieli się domagać odpłaty na mieszkańcach ziemi?

Należy również pamiętać o tym, że Jan nie otrzymał wizji nieba w jego rzeczywistym wyglądzie. „Nie istnieje żaden biały, ognisty, kary i siwy koń ani wojowniczy jeźdźcy na nich. Jezus nie wygląda jak baranek krwawiący z rany zadanej nożem. Cztery bestie nie są rzeczywistymi skrzydlatymi stworami o zwierzęcych cechach. (...). Podobnie nie ma żadnych dusz u podstawy jakiegoś ołtarza w niebie. Cała ta scena jest obrazowa i symboliczna”71.

Wspomniany już w niedzielę baptystyczny teolog George E. Ladd napisał (ponownie jak adwentysta): „W tym przypadku [Ap 6,9-11] ołtarz jest najwyraźniej ołtarzem ofiarnym, u podstawy którego wylewano krew ofiar. Fakt, że Jan widział dusze męczenników poniżej ołtarza, nie ma nic wspólnego ze stanem umarłych czy ich sytuacją w pośrednim okresie. Jest jedynie obrazowym przedstawieniem faktu, że byli oni męczennikami w imię Boga”72.

`Kto (zwłaszcza będąc ofiarą niesprawiedliwości) nie wołał o sprawiedliwość, która jeszcze się nie dokonała? Dlaczego musimy przez wiarę ufać, że ostatecznie zatriumfuje sprawiedliwość, której tak brakuje w tym świecie? Jakie pocieszenie możesz czerpać z tej wspaniałej obietnicy?`