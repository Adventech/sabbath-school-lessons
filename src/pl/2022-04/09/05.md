---
title:  Zwiastował duchom będącym w więzieniu
date:  23/11/2022
---

`Przeczytaj 1 P 3,13-20. W jaki sposób „Chrystus (…) zwiastował duchom będącym w więzieniu (...) za dni Noego” (1 P 3,18-20)? Zob. także Rdz 4,10.`

Biblijni komentatorzy, którzy wierzą w naturalną nieśmiertelność duszy, zazwyczaj twierdzą, że Chrystus „zwiastował duchom będącym w więzieniu” (1 P 3,19), gdy spoczywał w grobie. Według nich Jego duch odłączony od ciała udał się do piekła, by zwiastować coś bezcielesnym duchom mieszkańców przedpotopowego świata.

Jednak ten wymyślny pogląd jest nie do zaakceptowania z biblijnego punktu widzenia, jako że Pismo Święte nie przewiduje żadnej drugiej szansy zbawienia dla zmarłych (zob. Hbr 9,27-28). Dlaczego zatem Jezus miałby cokolwiek zwiastować tym, którzy nie mają już szansy zbawienia?

Tymczasem, co ważniejsze, teoria ta jest sprzeczna z biblijną nauką o nieświadomym stanie umarłych spoczywających w prochu ziemi aż do ostatecznego zmartwychwstania (zob. Hi 14,10-12; Ps 146,4; Koh 9,5.10; 1 Kor 15,16-18; 1 Tes 4,13-15).

Gdyby ten werset naprawdę mówił o tym, że Jezus, ciałem spoczywając w grobie, udał się do piekła i zwiastował bezbożnym mieszkańcom przedpotopowego świata, dlaczego tylko ci mieliby usłyszeć Jego przesłanie? Czyżby nie było tam innych potępieńców przypiekanych w piekielnym ogniu? Dlaczego tylko ludzie przedpotopowi mieliby Go usłyszeć?

Bezsensowne jest także sugerowanie, że Chrystus zwiastował cokolwiek upadłym aniołom, którzy byli nieposłuszni Bogu w czasach Noego. Podczas gdy duchy będące w więzieniu zostały opisane jako nieposłuszne niegdyś (zob. 1 P 3,19-20), Biblia mówi o złych aniołach jako nieposłusznych zarówno niegdyś, jak i dzisiaj (zob. Ef 6,12; 1 P 5,8). Ponadto upadli aniołowie są trzymani „w wiecznych pętach w ciemnicy na wielki dzień sądu” (Jud 1,6), nie mając żadnej szansy zbawienia.

Powinniśmy też zauważyć, że duchy będące w więzieniu w 1 P 3,19 zostały utożsamione w 1 P 3,20 z nieposłusznymi mieszkańcami przedpotopowego świata w dniach Noego. Słowo duch (gr. pneuma) jest użyte w 1 P 3,19 i innych miejscach Nowego Testamentu (zob. 1 Kor 16,18; Ga 6,18) w odniesieniu do żywych ludzi, którzy mogą usłyszeć i przyjąć zaproszenie do zbawienia. Wyrażenie „w więzieniu” (1 P 3,19) najwyraźniej odnosi się nie do rzeczywistego więzienia, ale niewoli grzechu, w której znajduje się nieodrodzona ludzka natura (zob. Rz 6,1-23; 7,7-25).

Przesłanie Chrystusa dotarło do nieskruszonych ludzi przedpotopowych za pośrednictwem Noego, który został pouczony przez Boga (zob. Hbr 11,7) i stał się kaznodzieją sprawiedliwości (zob. 2 P 2,5 BG) dla pokolenia współcześnie z nim żyjącego. Piotr napisał te słowa w kontekście znaczenia wierności, a nie jako komentarz do stanu umarłych.