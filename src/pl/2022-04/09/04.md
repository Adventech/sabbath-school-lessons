---
title:  Rozstać się z życiem i być z Chrystusem
date:  22/11/2022
---

`Przeczytaj Flp 1,21-24 oraz 1 Tes 4,13-18. Kiedy według Pawła będziemy „z Chrystusem” (Flp 1,23) i „z Panem” (1 Tes 4,17)?`

Pasją Pawła stało się życie „w Chrystusie” (2 Kor 5,17) tu i teraz oraz z Chrystusem po Jego powtórnym przyjściu (zob. 1 Tes 4,17). Według apostoła nawet śmierć nie mogła zniszczyć jego pewności należenia do Zbawiciela i Pana. Jak napisał w Rz 8,38-39, „ani śmierć, ani życie (...) nie zdoła nas odłączyć od miłości Bożej, która jest w Chrystusie Jezusie, Panu naszym”. „Bo jeśli żyjemy, dla Pana żyjemy; jeśli umieramy, dla Pana umieramy; przeto czy żyjemy, czy umieramy, Pańscy jesteśmy” (Rz 14,8).

Z tą pewnością Paweł mówił o zmarłych wierzących jako tych, którzy „zasnęli w Jezusie” (1 Tes 4,14 BG) i którzy zostaną wzbudzeni podczas Jego powtórnego przyjścia, by otrzymać życie wieczne (zob. 1 Kor 15,16-18; 1 Tes 4,13-18).

Gdy Paweł wspomniał o swoim pragnieniu, by „rozstać się z życiem i być z Chrystusem” (Flp 1,23), czy miał na myśli to, że po jego śmierci jego dusza odejdzie, by wieść świadomą egzystencję z Chrystusem? Nic podobnego. „W tych słowach Paweł wyraża pragnienie porzucenia obecnej trudnej egzystencji i bycia z Chrystusem, nie nawiązując do upływu czasu, jaki nastąpi między jednym i drugim. Ten werset nie sugeruje, by Paweł oczekiwał udania się do nieba natychmiast po śmierci. Wyraźnie rozumiał, że nie otrzyma swojej nagrody przed powtórnym przyjściem Chrystusa (zob. 2 Tm 4,8)”69. Krótko mówiąc, Paweł „mówi, że po rozstaniu się z życiem (śmierci) kolejnym zdarzeniem, jakiego będzie świadomy, będzie powtórne przyjście Chrystusa na obłokach nieba, gdy wzbudzi On do życia sprawiedliwych umarłych. Wtedy Paweł »będzie z Panem« (1 Tes 4,17). Należy zauważyć, że autorzy ksiąg biblijnych czasami nawiązują do dwóch punktów w czasie jednocześnie, nawet jeśli są one oddzielone długim okresem”70.

Dlaczego Paweł wolałby umrzeć zamiast żyć? Bo mógłby wreszcie uwolnić się od trudu i cierpienia w ciele. Umarłszy, miałby pewność, że otrzyma wieniec sprawiedliwości podczas powtórnego przyjścia Chrystusa (zob. 2 Tm 4,6-8). Choć Paweł z pewnością nie chciał umrzeć, to jednak wiedział, co czeka go po śmierci.

`Zwłaszcza w bardzo ciężkich okresach życia każdy z nas pomyślał nieraz, jak miło byłoby zamknąć oczy, umrzeć, a w następnej chwili obudzić się i być z Chrystusem. Jak ta myśl pomaga nam zrozumieć, o czym napisał Paweł w Flp 1,23?`