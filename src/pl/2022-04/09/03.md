---
title:  Dziś… ze mną w raju
date:  21/11/2022
---

Jednym z wersetów najczęściej wykorzystywanych w próbach dowodzenia nieśmiertelności duszy jest Łk 23,43: „I rzekł mu:

— Zaprawdę powiadam ci, dziś będziesz ze mną w raju”.

Niemal wszystkie przekłady Biblii (z nielicznymi wyjątkami) tłumaczą ten werset w podobny sposób, co sprawia wrażenie, jakoby w tym samym dniu, w którym Chrystus umarł, On wraz z nawróconym łotrem mieli być w raju. Nie powinno nas to zaskakiwać, jako że autorami tych przekładów są bibliści wierzący w dogmat naturalnej nieśmiertelności duszy. Ale czy jest to prawidłowe tłumaczenie tego wersetu?

`Porównaj Łk 23,43 z J 20,17 i J 14,1-3. Jak należy rozumieć obietnicę daną skruszonemu łotrowi na krzyżu w świetle słów Jezusa skierowanych do Marii Magdaleny oraz Jego obietnicy danej uczniom?`

Założenie, że Chrystus i łotr tego samego dnia udali się do raju (czyli nieba) jest sprzeczne ze słowami Jezusa skierowanymi do Marii po Jego zmartwychwstaniu, potwierdzającymi, że jeszcze nie udał się On do Ojca w niebie (zob. J 20,17). Błędne mniemanie, że Jezus i skruszony łotr udali się do nieba tego samego dnia, jest sprzeczne także z obietnicą Jezusa daną uczniom, że pójdą oni do nieba dopiero po Jego powtórnym przyjściu (zob. J 14,1-3).

W Łk 23,43 chodzi o to, czy przysłówek dziś (gr. semeron) należy łączyć z następującym po nim czasownikiem będziesz, czy poprzedzającym go czasownikiem powiadam. Współczesny adwentystyczny teolog Wilson Paroschi uważa, że „z gramatycznego punktu widzenia”67 jest niemal niemożliwe dokonanie właściwego wyboru. „Jednak Łukasz ma zdecydowaną tendencję do używania tego przysłówka z poprzedzającymi je czasownikami. Tak jest w czternastu na dwadzieścia przypadków użycia greckiego słowa semeron w Ewangelii Łukasza i Dziejach Apostolskich”68.

Tak więc najbardziej naturalny szyk zdania w Łk 23,43 byłby następujący: „Doprawdy mówię ci dziś, będziesz ze mną w raju” (DBG). W tym przypadku idiomatyczne wyrażenie: mówię ci dziś, podkreśla wagę i doniosłość stwierdzenia: będziesz ze mną w raju. Krotko mówiąc, Jezus składa obietnicę, tu i teraz, że skruszony łotr będzie zbawiony.

`Przeczytaj historię skruszonego łotra (zob. Łk 23,39-43), który, choć był bardzo grzeszny i nie miał nic do zaoferowania Bogu, otrzymał od Chrystusa obietnicę życia wiecznego. W jaki sposób historia ta z mocą ukazuje wielką prawdę o zbawieniu wyłącznie z łaski przez wiarę? W jakim sensie każdy z nas jest w sytuacji podobnej do tej, w jakiej znalazł się ów złoczyńca? Czym nasze położenie różni się od tego, w jakim nawrócił się łotr?`