---
title:  On zmartwychwstał!
date:  07/11/2022
---

Zwycięstwo Chrystusa nad szatanem i siłami zła zostało zapewnione na krzyżu i potwierdzone przez zmartwychwstanie. „Gdy Jezus spoczywał w grobie, szatan triumfował. Ośmielał się sądzić, że Zbawiciel nie odzyska życia. Rościł sobie pretensje do ciała Pana, dlatego ustawił straż wokoło grobu i usiłował uczynić Chrystusa swym więźniem. Ogarnął go okrutny gniew, gdy zobaczył, jak jego aniołowie uciekają przed zbliżającym się niebiańskim posłańcem. Gdy zobaczył wychodzącego w chwale Jezusa, zrozumiał, że nadszedł kres jego królestwa i że musi zginąć”44. Choć człowieczeństwo Chrystusa umarło, to nie Jego boskość. W swojej boskości Chrystus posiadał moc rozerwania kajdan śmierci.

`Przeczytaj Mt 28,1-6; J 10,17-18; Rz 8,11. Kto był bezpośrednio zaangażowany w zmartwychwstanie Jezusa?`

Pełniąc służbę w Samarii i Perei45, Jezus stwierdził, że ma moc złożyć swoje życie w ofierze i je ponownie odzyskać (zob. J 10,17-18). Marcie powiedział:

— „Jam jest zmartwychwstanie i żywot” (J 11,25).

Inne fragmenty Nowego Testamentu mówią o Chrystusowym zmartwychwstaniu jako o dokonaniu Boga (zob. Dz 2,24; Rz 8,11; Ga 1,1; Hbr 13,20). Także potężny anioł Pański wziął udział w tym wspaniałym wydarzeniu (zob. Mt 28,1-2).

Tymczasem w Mt 28,11-15 ukazano daremne i niezbyt mądre starania przywódców zmierzające do dalszego zwalczania Jezusa. Rzymscy strażnicy donieśli żydowskim przywódcom „o wszystkim, co zaszło” (Mt 28,11). Wynika z tego jasno, że strażnicy widzieli zmartwychwstanie. Gdyby było inaczej, o czym mieliby mówić? Anioł zstąpił z nieba, usunął kamień i usiadł na nim, a wtedy strażnicy zemdleli. Gdy się ocknęli, ujrzeli pusty grób. A może, gdy oni byli nieprzytomni, anioł po prostu wykradł ciało Jezusa? A może ciało wykradli uczniowie Jezusa albo ktoś inny? Cokolwiek się stało, jedno było pewne — ciało zniknęło.

To, że anioł zstąpił z nieba i strażnicy zemdleli z przerażenia, a potem grób opustoszał, mogło zdenerwować żydowskich przywódców. Ale fakt, iż „dali sporo pieniędzy żołnierzom” (Mt 28,12), aby kupić ich milczenie, świadczy o tym, że byli bardzo zaniepokojeni. Najwyraźniej żołnierze byli pewni, że Jezus zmartwychwstał.

`Niektórzy kpią z tego, że pierwszymi ludźmi, którzy ujrzeli zmartwychwstałego Chrystusa, byli Rzymianie. Dlaczego? W jakim sensie fakt ten ma symboliczne znaczenie, wskazując na głoszenie ewangelii także wśród pogan?`