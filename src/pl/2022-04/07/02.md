---
title:  Zapieczętowany grób
date:  06/11/2022
---

Wydawało się, że misja Chrystusa zakończyła się (i to klęską) wraz z Jego śmiercią na krzyżu. Szatanowi udało się doprowadzić Judasza do wydania Zbawiciela (zob. Łk 22,3-4; J 13,26-27), a kapłanów i przywódców do wymuszenia na Piłacie skazania Go na śmierć (zob. Mt 26,59; 27,20). Gdy Jezus został pojmany, „wtedy wszyscy uczniowie go opuścili i uciekli” (Mt 26,56), a Piotr wyparł się Go trzykrotnie (zob. Mt 26,69-75). Jezus spoczął w grobowcu wykutym w skale — zamkniętym wielkim opieczętowanym kamieniem, strzeżonym przez rzymską straż (zob. Mt 27,57-66) oraz niewidzialne demoniczne moce. „Gdyby mógł, [szatan] zatrzymałby Chrystusa zamkniętego w grobie”42.

W czasie swojej ziemskiej działalności Chrystus zapowiedział nie tylko swoją śmierć na krzyżu, ale także swoje zmartwychwstanie. Posługując się wschodnim językiem inkluzji43, według której część dnia liczona jest jako jeden dzień, Jezus powiedział:

— „Jak Jonasz był w brzuchu wieloryba trzy dni i trzy noce, tak i Syn Człowieczy będzie w łonie ziemi trzy dni i trzy noce” (Mt 12,40).

Przy innej okazji Jezus podkreślił, że zostanie zabity, ale trzeciego dnia zmartwychwstanie (zob. Mt 16,21; 17,22-23; 20,17-19). Kapłani i faryzeusze znali te zapowiedzi i podjęli działania, by zatrzymać ciało Jezusa w grobie.

`Przeczytaj Mt 27,62-66. Jak te działania wrogów Chrystusa przyczyniły się do udowodnienia światu prawdziwości Jego zmartwychwstania?`

Wszystkie środki przedsięwzięte w celu zatrzymania Jezusa w zamkniętym grobie przyczyniły się jedynie do wyraźniejszego podkreślenia Jego zwycięstwa nad śmiercią i siłami zła. Środki te stanowią najwyraźniejszy dowód, że zmartwychwstanie Chrystusa nie mogło być oszustwem dokonanym przez Jego uczniów.

Wrogowie Jezusa z pewnością słyszeli o dokonywanych przez Niego cudach, a nawet widzieli na własne oczy niektóre z tych niezwykłych zdarzeń. Jednak w swojej niewierze i złości sądzili, że kamienne zamknięcie i straż są w stanie zatrzymać Go w grobie — Jego, który dokonał tylu niezwykłych uzdrowień!

Czemu miało służyć ustawienie straży przed grobem? Czy uczniowie rzeczywiście mogli wpaść na pomysł, by wykraść ciało Jezusa i twierdzić później, że zmartwychwstał? Co odpowiedzieliby, gdyby ludzie zapytali:

— Gdzie jest zmartwychwstały Jezus?

Mogliby jedynie domagać się, by uwierzono im na słowo.

Postępowanie kapłanów i przywódców żydowskich świadczyło jedynie o tym, jak bardzo obawiali się oni Jezusa, nawet po Jego śmierci. Przypuszczalnie w głębi serca ogarniało ich przerażenie na myśl o tym, że On naprawdę zmartwychwstanie.