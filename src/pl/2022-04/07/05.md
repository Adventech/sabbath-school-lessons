---
title:  Świadkowie zmartwychwstałego Chrystusa
date:  09/11/2022
---

`Przeczytaj J 20,11-29 i 1 Kor 15,5-8. Jak reagowali uczniowie, gdy po raz pierwszy spotkali się ze zmartwychwstałym Chrystusem?`

Dwaj aniołowie przy pustym grobie powiedzieli Marii Magdalenie i innym kobietom, że Jezus zmartwychwstał (zob. Mt 28,1.5-7; Mk 16,1-7; Łk 24,1-11). Wkrótce potem sam Jezus ukazał się im, a one oddały Mu pokłon (zob. Mt 28,1.9-10; J 20,14-18). Ukazał się także Piotrowi (zob. Łk 24,34; 1 Kor 15,5) i na drodze do Emaus dwóm uczniom, których serca płonęły, gdy mówił do nich (zob. Mk 16,12; Łk 24,13-35). Gdy Jezus przyszedł do sali na piętrze, uczniowie początkowo byli przerażeni i zmieszani, ale potem ogarnęły ich radość i zdumienie (zob. Łk 24,33-49; J 20,19-23). Tydzień później Jezus przybył znowu do sali na piętrze, nie otwierając drzwi, a wówczas także Tomasz uwierzył w Jego zmartwychwstanie (zob. J 20,24-29).

Podczas czterdziestu dni, jakie upłynęły od Jego zmartwychwstania do wniebowstąpienia, Jezus „ukazał się więcej niż pięciuset braciom naraz” (1 Kor 15,6) i Jakubowi (zob. 1 Kor 15,7). Jezus ukazał się też grupie uczniów na brzegu Jeziora Galilejskiego i zjadł z nimi śniadanie, a potem odbył rozmowę z Piotrem (zob. J 21,1-23). Być może ukazał się swoim uczniom jeszcze więcej razy (zob. Dz 1,3), zanim ostatecznie wstąpił do nieba (zob. Łk 24,50-53; Dz 1,1-11). Paweł także uważał się za naocznego świadka zmartwychwstałego Chrystusa, który ukazał się mu na drodze do Damaszku (zob. 1 Kor 15,8; por. Dz 9,1-9).

Gdy uczniowie powiedzieli nieobecnemu wcześniej Tomaszowi, że ujrzeli zmartwychwstałego Pana, ten odrzekł:

— „Jeśli nie ujrzę na rękach jego znaku gwoździ i nie włożę palca mego w miejsce gwoździ, i nie włożę ręki mojej w bok jego, nie uwierzę” (J 20,25).

Tydzień później, gdy Jezus znowu ukazał się uczniom, Tomasz był wraz z nimi. Zbawiciel powiedział mu wówczas:

— „Daj tu palec swój i oglądaj ręce moje, i daj tu rękę swoją, i włóż w bok mój, a nie bądź bez wiary, lecz wierz” (J 20,27).

Wtedy Tomasz wyznał: „Pan mój i Bóg mój” (J 20,28), a Jezus dodał:

— „Że mnie ujrzałeś, uwierzyłeś; błogosławieni, którzy nie widzieli, a uwierzyli” (J 20,29).

`Błogosławieni, którzy nie widzieli, a uwierzyli. Choć nie widziałeś zmartwychwstałego Chrystusa, jakie masz powody, by w Niego wierzyć?`