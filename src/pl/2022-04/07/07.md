---
title:  Do Dalszego Studium
date:  11/11/2022
---

Wielu współczesnych ludzi nie wierzy w zmartwychwstanie Jezusa. Jednak dowody silnie przemawiają za historycznością tego wydarzenia, tak iż nawet ci, którzy nie dopuszczają realności zmartwychwstania, są zmuszeni przyznać, że wielu ludzi uważało/wierzyło, iż widzieli zmartwychwstałego Jezusa. Tak więc przeciwnicy zmartwychwstania skupiają swoje wysiłki na wyjaśnianiu tego, co sprawiło, że wszyscy ci ludzie wierzyli, iż widzieli Chrystusa po zmartwychwstaniu.

Niektórzy z nich twierdzą, że uczniowie padli ofiarą zbiorowych halucynacji, tak iż wydawało się im, że widzą zmartwychwstałego Jezusa. Inni uważają, że Jezus tak naprawdę nie umarł, a jedynie omdlał, a potem odzyskał przytomność po zdjęciu z krzyża i ukazywał się swoim wyznawcom, twierdząc, że zmartwychwstał. Są i tacy, którzy powiadają, że Jezus miał bliźniaka, którego uczniowie wzięli za zmartwychwstałego Chrystusa. Mówiąc innymi słowy, dowody historyczne są tak mocne, iż przeciwnicy zmartwychwstania Chrystusa muszą się uciekać do takich fantastycznych argumentów, by próbować podważyć prawdziwość tego wydarzenia. Skoro zmartwychwstanie Chrystusa jest wydarzeniem najwyższej rangi, to nie powinniśmy się dziwić, iż Bóg dał nam mocny grunt, by w nie uwierzyć.

„Umarli usłyszeli wołający z krzyża głos: »Wykonało się!« (J 19,30), który przeniknął ściany grobów i wezwał śpiących do powstania. Tak samo będzie, gdy głos Chrystusa słyszany będzie z nieba. Przeniknie on mogiły i otworzy grobowce, a wówczas umarli w Chrystusie powstaną. W czasie zmartwychwstania Zbawiciela otwarte zostały nieliczne groby, lecz przy Jego powtórnym przyjściu wszyscy drogocenni zmarli usłyszą Jego głos i wyjdą do pełnego chwały, nieśmiertelnego życia. Ta sama siła, która podniosła z grobu Chrystusa, podniesie Jego Kościół i uwielbi go wraz z Nim, wynosząc ponad wszelkich władców, wszelkie moce i wszelkie imię — nie tylko na tej ziemi, ale również i w mającym nadejść świecie”51.

**Pytania Do Dyskusji**

`1. „Wykonało się!” (J 19,30) i „wstał z martwych” (Mt 28,6) to dwa najważniejsze oświadczenia w dziejach świata. Jak uzupełniają się one w historii zbawienia? Jaka wielka nadzieja dla nas jest zawarta w tych słowach?`

`2. Początkowo przywódcy żydowscy liczyli na to, że strażnicy przy grobie Jezusa nie dopuszczą do tego, by uczniowie wykradli Jego ciało. Potem zapłacili strażnikom, by twierdzili, że nastąpiło właśnie to, do czego mieli nie dopuścić! Jak ten paradoks potwierdza prawdziwość zmartwychwstania Chrystusa, którego żadna ludzka siła nie mogła uwolnić z grobu? Dlaczego pusty grób Jezusa jest tak ważny dla nas jako chrześcijan?`