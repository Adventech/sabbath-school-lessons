---
title:  Pierwociny tych, którzy umarli
date:  10/11/2022
---

`Przeczytaj 1 Kor 15,20 (w świetle Pwt 26,1-11). W jakim sensie Paweł nazwał Chrystusa „pierwiastkiem47 tych, którzy zasnęli” (BW)?`

Ofiarowanie pierwocin było starożytną izraelską praktyką związaną z początkiem żniwa jęczmiennego, ale mającą jednocześnie głębokie religijne znaczenie. Był to święty obrzęd wyrażający uznanie Boga jako Łaskawego Dawcy, który powierza swoim zarządcom ziemię, aby zbierali plony (zob. Wj 23,19a; 34,26a; Kpł 2,11-16; Pwt 26,1-11). Pierwociny oznaczały, że żniwo dopiero się zaczyna, a jednocześnie świadczyły o jakości plonu.

Jak zauważył współczesny amerykański teolog Wayne Grudem, „nazywając Chrystusa pierwszym plonem (gr. aparche), Paweł posługuje się metaforą zaczerpnięta z rolnictwa, by wskazać, że i my będziemy jak Chrystus. Jak pierwszy plon jest przedsmakiem dojrzewającego żniwa, ukazującym, jaki będzie cały plon, tak Chrystus jako pierwszy plon ukazuje, jakie będą nasze zmartwychwstałe ciała, gdy podczas ostatecznego żniwa Bóg wskrzesi nas i zabierze do siebie”48.

Warto pamiętać, że Jezus wstał z grobu w uwielbionym ludzkim ciele, ale nadal nosił ślady ukrzyżowania (zob. J 20,20.27). Czy to znaczy, że wskrzeszeni wierni Boży będą podobnie nosić ślady swoich cierpień? Czy apostoł Paweł w swoim uwielbionym ciele nadal będzie nosił cierń (zob. 2 Kor 12,7) i „stygmaty Jezusowe” (Ga 6,17)?

Aż do śmierci Paweł „na sobie będzie zawsze nosić ślady chwały Chrystusowej: oczy oślepione światłością z nieba [zob. Dz 9,1-9]”49. Nie znaczy to jednak, że Paweł czy ktokolwiek z uwielbionych odkupionych powstanie ze znakami swojego cierpienia (por. 1 Kor 15,50-54). Jeśli chodzi o Chrystusa, „to znaki okrucieństwa będzie On nosił na zawsze. Ślady gwoździ będą mówić o odkupieniu człowieka i ogromnej cenie, jaka została za nie zapłacona”50. Te znaki są gwarancją, że ślady naszego cierpienia znikną na zawsze.

`Chrystus na zawsze będzie nosił ślady swojego ukrzyżowania. Jak ukazuje to miłość Boga do nas i cenę naszego zbawienia? Jak świadczy to o tym, jak dużo Bóstwo zainwestowało w nasze zbawienie?`