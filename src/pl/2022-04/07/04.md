---
title:  Wielu zmartwychwstało wraz z Nim
date:  08/11/2022
---

`„I oto zasłona świątyni rozdarła się na dwoje, od góry do dołu, i ziemia się zatrzęsła, i skały popękały, i groby się otworzyły, i wiele ciał świętych, którzy zasnęli, zostało wzbudzonych; i wyszli z grobów po jego zmartwychwstaniu, i weszli do świętego miasta, i ukazali się wielu” (Mt 27,51-53). Czego to niesamowite sprawozdanie uczy nas o zmartwychwstaniu Jezusa i jego skutkach?`

Trzęsienie ziemi nastąpiło w chwili śmierci Jezusa (zob. Mt 27,50-51), a kolejne wskazało chwilę Jego zmartwychwstania (zob. Mt 28,2). Gdy Jezus umierał, „ziemia się zatrzęsła, i skały popękały, i groby się otworzyły, i wiele ciał świętych, którzy zasnęli, zostało wzbudzonych; i wyszli z grobów po jego zmartwychwstaniu, i weszli do świętego miasta, i ukazali się wielu” (Mt 27,51-53). Ci święci zostali wzbudzeni jako uwielbieni, mając być świadkami zmartwychwstania Chrystusa i zapowiedzią tych, którzy wskrzeszeni zostaną podczas ostatecznego zmartwychwstania. Tak oto zaraz po zmartwychwstaniu Jezusa wielu Judejczyków otrzymało potężny dowód, by uwierzyć, że On zmartwychwstał, oraz przyjąć Go jako Zbawiciela. Wielu to właśnie uczyniło, w tym niektórzy spośród kapłanów (zob. Dz 6,7).

„Podczas swej służby Jezus wskrzeszał zmarłych. Wskrzesił syna wdowy z Nain, córkę przywódcy żydowskiego oraz Łazarza, lecz wskrzeszeni nie uzyskali w ten sposób nieśmiertelności. Po przywróceniu do życia nadal podlegali śmierci. Ci, którzy wyszli z grobu w czasie zmartwychwstania Chrystusa, uzyskali żywot wieczny. Wstąpili z Nim do nieba jako trofea Jego zwycięstwa nad śmiercią i grobem. (...). Ludzie ci przyszli do miasta i, ukazując się wielu, mówili o zmartwychwstaniu Chrystusa i swoim. W ten sposób święta prawda o tym wydarzeniu zyskała nieśmiertelność”46.

Z ludzkiego punktu widzenia kapłani i przywódcy żydowscy mieli wielką przewagę. Dzierżyli religijną władzę nad narodem i byli w stanie przekonać rzymskie władze i tłumy, by pomogły im zrealizować ich knowania. Jednak najwyraźniej zapomnieli, że „Najwyższy ma władzę nad królestwem ludzkim i że je daje temu, komu chce” (Dn 4,29). Ich kłamstwa stały się oczywiste w świetle świadectwa zmartwychwstałych świętych.

`Bez względu na to, jak źle się dzieje, dlaczego możemy pokładać ufność w ostatecznym zwycięstwie Boga za nas w zmaganiach z upadłym światem?`