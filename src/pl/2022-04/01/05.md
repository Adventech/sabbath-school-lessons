---
title:  Cena pychy
date:  28/09/2022
---

W Piśmie Świętym dostrzegamy dwa zasadnicze przewijające się tematy albo motywy współzawodniczące ze sobą. Pierwszy motyw obejmuje Salem, górę Syjon, Jerozolimę i Nowe Jeruzalem, które reprezentują Królestwo Boże. Drugi motyw obejmuje natomiast Babel i Babilon symbolizujące fałszywe królestwo szatana. Bóg kilkakrotnie wywoływał swój lud z pogańskiej Babilonii, aby służył Mu w Ziemi Obiecanej.

Na przykład Abram (później nazwany Abrahamem) został wezwany do opuszczenia Ur w Chaldei i udania się do Kanaanu (zob. Rdz 11,31-12,9). Po kilkudziesięcioletnim wygnaniu Judejczycy opuścili Babilonię i wrócili do Jerozolimy (zob. 2. rozdział Księgi Ezdrasza). W Apokalipsie Jana Bóg wzywa swój lud do wyjścia z eschatologicznego Babilonu (zob. Ap 18,4) i zgromadzenia się wokół Niego na górze Syjon i w Nowym Jeruzalem (zob. Ap 14,1; 21,1-3.10).

`Przeczytaj Iz 14,12-15. Jakie dalekosiężne konsekwencje dla wszechświata i ziemi pociągnęła za sobą pycha Lucyfera okazana w niebie?`

W Biblii miasto Babilon symbolizuje siłę bezpośrednio przeciwną Bogu i Jego królestwu, a król Babilonii (ze szczególnym nawiązaniem do Nebukadnesara) stał się symbolem pychy i arogancji. Bóg objawił królowi Nebukadnesarowi, że Babilonia jest tylko złotą głową wielkiego posągu symbolizującego kolejne imperia (zob. Dn 2,37-38). Rzucając wyzwanie Bożemu objawieniu, król polecił sporządzić ogromny posąg, cały ze złota, mający oznaczać, że jego królestwo przetrwa na zawsze. Następnie polecił przedstawicielom wszystkich ludów i najwyższym urzędnikom imperium oddać pokłon temu posągowi (zob. 3. rozdział Księgi Daniela). Podobnie jak to się stało w przypadku króla Tyru (zob. Ez 28,12-19), także król Babilonii stał się symbolem Lucyfera.

W Iz 14,3-11 opisano upadek butnego i okrutnego króla Babilonii. Później w Iz 14,12-15 następuje przejście od historycznej rzeczywistości do rzeczywistości niebiańskiej i ukazanie podobnego ducha buty i arogancji, które doprowadziły do upadku Lucyfera. Prorok wyjaśnia, że Lucyfer planował wznieść się ponad wszystkie niebiańskie zastępy i zrównać się „z Najwyższym” (Iz 14,14). Tak doszło do napiętej sytuacji i wrogości, gdyż Lucyfer w swoim egoizmie i dążeniu do rywalizacji rzucił wyzwanie Bożej altruistycznej miłości i duchowi współpracy. Wróg uciekł się do oskarżenia Boga o to, czemu sam był winny. Bezczelnie szerzył swoje kłamstwa wśród aniołów. Takie były okryte tajemnicą początki zła we wszechświecie.

`Dlaczego tak łatwo przychodzi nam popadać w pychę i chełpić się naszą pozycją i osiągnięciami? Jak pamiętanie o Ukrzyżowanym pomaga nam ustrzec się przed wpadnięciem do tej pułapki?`