---
title:  Bunt w doskonałym wszechświecie
date:  24/09/2022
---

### Studium Bieżącego Tygodnia
1 J 4,8.16; 4,7-16; Ez 28,12-19; Iz 14,12-15; Ap 12,1-17.

> <p>Tekst Pamięciowy</p>
> „O, jakże spadłeś z nieba, ty, gwiazdo jasna, synu jutrzenki! Powalony jesteś na ziemię, pogromco narodów!” (Iz 14,12).

Wielu myślicieli usiłowało wyjaśnić pochodzenie zła. Niektórzy twierdzili, że zło zawsze istniało, gdyż według nich dobro może zostać docenione jedynie jako przeciwieństwo zła. Inni uważali, że świat został stworzony jako doskonały, ale w jakiś sposób doszło do powstania zła. Na przykład według greckiej mitologii zło zaczęło się wtedy, gdy ciekawska kobieta o imieniu Pandora otworzyła szczelnie zamkniętą puszkę, z której zła moc wydostała się na świat (mit ten nie wyjaśnia oczywiście pochodzenia zła tam zamkniętego).

W przeciwieństwie do tego Biblia uczy, że nasz miłujący Bóg jest wszechpotężny (zob. 1 Krn 29,10-11) i zarazem doskonały (zob. Mt 5,48). Wszystko, co On czyni, także jest doskonałe (zob. Pwt 32,4), a zatem taki był również na początku nasz świat. Skąd zatem wzięły się zło i grzech w doskonałym świecie? Według 3. rozdziału Księgi Rodzaju to upadek Adama i Ewy pociągnął za sobą grzech, zło i śmierć na naszej ziemi.

Jednak ta odpowiedź pociąga za sobą inną kwestię. Albowiem jeszcze przed upadkiem ludzi zło zaistniało i dało o sobie później znać w postaci węża, który zwiódł Ewę (zob. Rdz 3,1-5). Tak więc musimy cofnąć się przed upadek pierwszych ludzi, aby odkryć źródło i pochodzenie zła, które tak bardzo zdominowało nasze obecne życie i czasami bardzo mocno nam doskwiera.