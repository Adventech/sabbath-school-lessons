---
title:  Szerzenie się niewiary
date:  29/09/2022
---

`Przeczytaj 12. rozdział Apokalipsy Jana. Co rozdział ten mówi o szerzeniu się buntu w niebie i na ziemi?`

Upadek Lucyfera nie był jedynie zderzeniem sprzecznych poglądów. 12. rozdział Apokalipsy Jana mówi nam, że w niebie doszło do wielkiego konfliktu między Lucyferem i aniołami, którzy stanęli po jego stronie, a Chrystusem i wiernymi Mu aniołami. W tym fragmencie księgi Lucyfer został nazwany ogromnym smokiem, wężem starodawnym, diabłem, szatanem oraz oskarżycielem braci (zob. Ap 12,9-10). Natomiast Chrystus został nazwany Michałem (zob. Ap 12,7), co w języku hebrajskim znaczy: któż jest jak Bóg?

Na podstawie nawiązania do archanioła Michała (zob. Jud 1,9) niektórzy biblijni interpretatorzy doszli do wniosku, że jest On tylko anielską istotą. Jednak w Księdze Daniela każda wizja kończy się zapowiedzią wiecznego królowania Chrystusa. Jest On przedstawiony jako Kamień, który oderwał się od wielkiej góry bez udziału człowieka (zob. Dn 2,34.45), Syn Człowieczy (zob. Dn 7,13), Książę Wojsk i Książę Książąt (zob. Dn 8,11.25) oraz Michał, Wielki Książę (zob. Dn 12,1). Zatem skoro Anioł Pański jest samym Panem (zob. Wj 3,1-6; Dz 7,30-33 itd.), to Michał musi być tą samą Boską Istotą, to znaczy samym Chrystusem.

12. rozdział Apokalipsy Jana przedstawia ogólny zarys wielkiego boju, który (1) zaczął się w niebie buntem Lucyfera i jednej trzeciej części aniołów, (2) osiągnął szczytowy punkt, gdy Chrystus zwyciężył na krzyżu, i (3) toczy się nadal przeciwko Bożej reszcie w czasie ostatecznym.

Rozważając początek wielkiego boju, Ellen G. White wyjaśnia, że „Bóg w swym wielkim miłosierdziu długo znosił Lucyfera. Gdy ten po raz pierwszy poddał się niezadowoleniu, nie od razu spadł ze swej wysokiej pozycji; nie stało się to nawet wówczas, gdy zaczął rozpowszechniać fałszywe pogłoski wśród wiernych Bogu aniołów. Przez długi czas pozostawał w niebie. Bezustannie proponowano mu przebaczenie, jeśli tylko zawróci ze swej drogi i podporządkuje się”5.

Nie wiemy, jak długo trwała wojna w niebie. Jakiekolwiek były jej intensywność i czas trwania, najważniejsze jest to, że w tych zmaganiach szatan i jego aniołowie nie przemogli „i nie było już dla nich miejsca w niebie” (Ap 12,8; zob. także Łk 10,18). Niestety, problem w tym, że przybyli oni tutaj, na ziemię.

`Jakie są przejawy realności wielkiego boju rozgrywającego się na ziemi? Co jest naszą jedyną nadzieją na zwycięstwo w wielkim boju?`