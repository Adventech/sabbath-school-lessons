---
title:  Stworzenie przejawem miłości
date:  25/09/2022
---

Przyroda w swoim obecnym stanie niesie niejednoznaczne przesłanie, w którym dobro miesza się ze złem. Krzewy różane wydają piękne i pachnące kwiaty, ale ich gałązki są pokryte ostrymi i boleśnie raniącymi kolcami. Podziwiamy tropikalne dzięciołowate tukany z Ameryki Łacińskiej za ich długie, wielkie i kolorowe dzioby, ale mało kto wie, że potrafią one atakować inne ptaki i pożerać ich pisklęta. Ludzie będący zdolni w jednej chwili do okazania uprzejmości i dobroci, w następnej chwili potrafią się stać złośliwi oraz pokazać swoją nienawiść i okrucieństwo. Nic dziwnego, że w przypowieści o pszenicy i kąkolu, gdy słudzy zapytali: „Panie, czy nie posiałeś dobrego nasienia na swojej roli? Skąd więc ma ona kąkol?” (Mt 13,27), gospodarz odpowiedział:

— „To nieprzyjaciel uczynił” (Mt 13,28).

Bóg stworzył wszechświat jako doskonały, ale wróg zanieczyścił naszą planetę tajemniczym nasieniem grzechu.

`Przeczytaj 1 J 4,8.16. Co pewność, że „Bóg jest miłością”, mówi nam o naturze Jego stwórczych dokonań?`

Fakt, iż „Bóg jest miłością” (1 J 4,8.16), prowadzi do co najmniej trzech wniosków. Po pierwsze miłość z samej swej natury nie może istnieć zamknięta w sobie, ale musi być wyrażana. (Jaka prawdziwa miłość nie jest wyrażana?) Miłość Boża jest wyrażana wewnętrznie — między Trzema Osobami Bóstwa, a także zewnętrznie — w więziach Boga ze wszystkimi Jego stworzeniami. Po drugie wszystko, co Bóg czyni, jest wyrazem Jego bezwarunkowej i niezmiennej miłości. Obejmuje to Jego stwórcze dokonania, odkupieńcze działania oraz przejawy Jego karzącego sądu. W rzeczywistości „miłość Boga wyraża się w Jego sprawiedliwości nie mniej niż w Jego łasce. Sprawiedliwość stanowi podstawę Bożego tronu i owoc Jego miłości”3. Po trzecie, skoro Bóg jest miłością, a wszystko, co czyni, wyraża Jego miłość, nie może być sprawcą grzechu, gdyż grzech jest bezpośrednim przeciwieństwem Jego charakteru.

Czy Bóg musiał stworzyć wszechświat? Z punktu widzenia Jego zwierzchniej władzy możemy odpowiedzieć: nie, jako że była to decyzja Jego woli. Jednak z perspektywy Jego natury miłości Bóg pragnął istnienia wszechświata jako sposobu wyrażania swojej miłości. To zdumiewające, że Bóg stworzył żywe istoty, w tym ludzi, zdolne nie tylko odpowiadać na Jego miłość, ale także uczestniczyć w tej miłości i ją wyrażać wobec Boga i bliźnich. (Zob. także Mk 12,30-31).

`Rozejrzyj się po Bożym świecie. Jakie przejawy miłości Boga dostrzegasz mimo skażenia spowodowanego przez grzech? Jak możemy czerpać lekcje nadziei z miłości Boga objawionej w stworzeniu?`