---
title:  Tajemnicza niewdzięczność
date:  27/09/2022
---

`Przeczytaj Ez 28,12-19. Czego możemy się nauczyć z tego fragmentu księgi o tajemniczym pochodzeniu grzechu?`

Znaczna część Księgi Ezechiela została napisana symbolicznym i eschatologicznym językiem. W wielu przypadkach poszczególne elementy (osoby, zwierzęta i rzeczy) oraz lokalne wydarzenia zostały użyte jako symbole szerszej, wszechświatowej i historycznej rzeczywistości. W Ez 28,1-10 Pan mówi do króla Tyru (zamożnego miasta portowego w starożytnej Fenicji) jako bogatego i dumnego władcy, który był tylko człowiekiem, ale twierdził, że jest bogiem, a nawet zasiadł (tak twierdził) na tronie bogów.

W Ez 28,12-19 ta historyczna rzeczywistość staje się analogią opisującą pierwotny upadek Lucyfera na niebiańskim dworze. Tak więc król Tyru, który jako człowiek żył „pośród mórz” (Ez 28,2.8), teraz symbolizuje „cheruba, który bronił wstępu” (Ez 28,14), żyjącego „w Edenie, ogrodzie Bożym” (Ez 28,13), i „na świętej górze Bożej” (Ez 28,14).

Kluczowe słowa w całym fragmencie księgi znajdują się w Ez 28,15: „Nienagannym byłeś w postępowaniu swoim od dnia, gdy zostałeś stworzony, aż dotąd, gdy odkryto u ciebie niegodziwość”. Tak więc, co ważne, doskonałość Lucyfera zawierała możliwość popełnienia zła i zbłądzenia, gdyż jako moralna istota Lucyfer otrzymał wolną wolę — niezbędną cechę doskonałości.

Lucyfer został stworzony rzeczywiście jako doskonały, a zatem mógł dokonywać wyborów. Jednak nadużył doskonałości, źle wykorzystując wolną wolę, wskutek czego stał się istotą zepsutą i zaczął przypisywać sobie znaczenie większe niż to, które w rzeczywistości posiadał.

Niezadowolony z tego, jak Bóg go stworzył i uhonorował/uczcił/zaszczycił, Lucyfer utracił wdzięczność dla Boga i zapragnął uznania większego niż to, na jakie rzeczywiście zasługiwał. Jak coś takiego mogło się stać w umyśle doskonałej anielskiej istoty — żyjącej w doskonałym wszechświecie — pozostaje dla nas, jak zauważyliśmy, tajemnicą.

„Grzech jest tajemniczym i niewytłumaczalnym zjawiskiem. Nie istniał żaden powód jego powstania. Próba wyjaśnienia jego genezy byłaby jednoznaczna z próbą uzasadnienia jego istnienia. Grzech pojawił się w doskonałym wszechświecie jako rzecz całkowicie nieusprawiedliwiona”4.

`W 1 Tes 5,18 apostoł Paweł napisał, że powinniśmy dziękować „za wszystko”. Jak te słowa pomagają nam przezwyciężać poczucie niewdzięczności oraz użalanie się nad sobą, zwłaszcza w trudnych chwilach?`