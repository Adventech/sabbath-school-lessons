---
title:  Wolna wola podstawą miłości
date:  26/09/2022
---

`Przeczytaj 1 J 4,7-16. Co ten fragment listu mówi nam o wolnej woli jako warunku przejawiania miłości?`

Sztuczne kwiaty mogą wyglądać zachwycająco, ale nie rosną ani nie kwitną jak prawdziwe. Roboty można precyzyjnie zaprogramować do wykonywania wielu różnych zadań, ale nie ma w nich ani krzty życia, ani prawdziwych emocji. Życie i wolna wola są niezbywalnymi warunkami przyjmowania, rozwijania i okazywania miłości. Tak więc nasz miłujący Bóg stworzył aniołów (w tym Lucyfera) i ludzi zdolnych podejmować decyzje, w tym także wybrać złą drogę. Mówiąc innymi słowy, Bóg stworzył cały wszechświat jako doskonałe i harmonijne środowisko dla żywych istot, aby mogły się rozwijać w miłości i mądrości.

W 1 J 4,7-16 apostoł Jan podkreśla, że Bóg jest miłością, a objawił ją do nas, posyłając swego jedynego Syna, aby umarł za nasze grzechy. Tak więc powinniśmy wyrażać naszą wdzięczność za Jego nieskończoną miłość, miłując się nawzajem. Taka miłość, pochodząca od Boga, jest najbardziej przekonującym dowodem, że Bóg mieszka w nas, a my trwamy w Nim. To wezwanie do odzwierciedlania miłości Boga w naszej wzajemnej miłości ma sens jedynie wtedy, gdy jest skierowane do stworzeń mogących dokonywać wyboru:

— Czy rozwijać i wyrażać miłość, czy raczej prowadzić życie skoncentrowane na sobie?

Jednak wolności wyboru można łatwo nadużyć, o czym świadczy tragiczny bunt Lucyfera w niebie.

Nawet uznając znaczenie wolnej woli, niektórzy zastanawiają się:

— Skoro Bóg wiedział, że Lucyfer się zbuntuje, to dlaczego go stworzył? Czy stworzenie Lucyfera nie czyni Boga ostatecznie odpowiedzialnym za istnienie grzechu?

Jest to bardzo trudna kwestia do dyskusji, gdyż w grę wchodzi wiele czynników, w tym między innymi precyzyjne znaczenie pojęcia odpowiedzialności. Pochodzenie i natura grzechu są dla nas tajemnicą, której nikt z nas nie potrafi w pełni wyjaśnić.

Tak czy inaczej, Bóg nie ustanowił istnienia grzechu. On jedynie dopuścił jego istnienie, a na krzyżu wziął na siebie ostateczną karę za grzech, dzięki czemu będzie mógł ostatecznie wyplenić go. W naszym rozważaniu nad złem musimy zawsze pamiętać, że Bóg zapłacił największą cenę za istnienie grzechu i zła (zob. Mt 5,43-48; Rz 5,6-11) oraz wycierpiał z ich powodu więcej niż ktokolwiek może pojąć.

`Wolna wola, będąca darem od Boga, jest święta, ale wiąże się z potężnym ciężarem konsekwencji, nie tylko dla nas, ale także dla innych. Jakie ważne decyzje musisz podejmować, korzystając z tego daru, i jakie są skutki twoich wyborów?`