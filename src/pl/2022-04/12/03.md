---
title:  Ciało jako świątynia
date:  12/12/2022
---

Dualistyczna (dwoista) teoria śmiertelnego ciała i nieśmiertelnej duszy doprowadziła do stworzenia różnych teorii dotyczących ludzkiego ciała. Na przykład starożytni greccy filozofowie twierdzili, że ciało jest więzieniem duszy, która wyzwala się w chwili, gdy ciało umiera. Nawiązując do tego pogańskiego poglądu, wielu chrześcijan wierzy, że ciało jest doczesnym domem nieśmiertelnej duszy, która znowu połączy się z ciałem przy zmartwychwstaniu. W odróżnieniu od nich panteiści traktują ciało człowieka jak boskie, wierząc, że Bóg i wszechświat to jedno i to samo. Według nich wszystko jest Bogiem, a więc ludzkie ciało jest częścią wszechświata i jako takie jest połączone z uniwersalną boską istotą. Będąc otoczeni sprzecznymi teoriami w tej kwestii, musimy trzymać się mocno tego, czego uczy Biblia na temat natury człowieka.

`Przeczytaj 1 Kor 6,19-20; 10,31. Jak świadomość tego, że nasze ciało jest świątynią Boga oraz świątynią Ducha Świętego, wpływa pozytywnie na nasz styl życia?`

Adam i Ewa zostali stworzeni na obraz i podobieństwo Boga (zob. Rdz 1,26-27), co odzwierciedlało się nie tylko w ich charakterze, ale także i w fizycznym wyglądzie. Ponieważ obraz ten został zniekształcony, a nawet zupełnie zakryty przez grzech, dzieło odkupienia polega na przywróceniu ludzi do pierwotnego stanu, w tym także przywróceniu fizycznego zdrowia w stopniu dostępnym dla istot niemających dostępu do drzewa żywota.

To odrodzenie jest procesem trwającym całe życie, a dokończone zostanie dopiero w dniu powtórnego przyjścia Chrystusa, gdy to, co skażone, zostanie przyodziane w to, co nieskażone, a śmiertelne stanie się nieśmiertelne (zob. 1 Kor 15,53-54).

Apostoł Jan napisał do Gajusa: „Umiłowany! Modlę się o to, aby ci się we wszystkim dobrze powodziło i abyś był zdrów tak, jak dobrze się ma dusza twoja” (3 J 1,2).

Jeżeli zdajemy sobie sprawę z tego, że człowiek jest niepodzielną całością, a religia dotyczy wszystkich dziedzin życia, to powinniśmy traktować także troskę o zdrowie fizyczne jako religijny obowiązek. Powinniśmy się kierować natchnioną zasadą: „A więc: Czy jecie, czy pijecie, czy cokolwiek czynicie, wszystko czyńcie na chwałę Bożą” (1 Kor 10,31). Jednak pamiętajmy o tym, że wciąż żyjemy w świecie, w którym dobrzy ludzie mogą czynić wszystko, co najlepsze, a i tak będą cierpieć wskutek grzesznej ludzkiej natury i grzesznego środowiska. Tak więc powinniśmy ufać Bogu i czynić wszystko, co najlepsze, a rezultaty pozostawić Bogu.