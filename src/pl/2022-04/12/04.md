---
title:  Usposobienie Chrystusowe
date:  13/12/2022
---

Niektórzy ludzie wierzą, że zmieniając środowisko, człowiek zmienia siebie. Owszem, powinniśmy unikać miejsc i okoliczności, które narażają nas na pokusy (zob. Ps 1,1; Prz 5,1-8), ale nasz problem z pokusą i grzechem może zostać ostatecznie rozwiązany jedynie przez przemianę naszego serca (czyli umysłu). Chrystus dotknął istoty problemu, gdy powiedział:

— „Albowiem z wnętrza, z serca ludzkiego pochodzą złe myśli, wszeteczeństwa, kradzieże, morderstwa, cudzołóstwo, chciwość, złość, podstęp, lubieżność, zawiść, bluźnierstwo, pycha, głupota” (Mk 7,21-22).

To znaczy, że nasz umysł wymaga przemiany, aby zmieniło się także nasze postępowanie.

`Przeczytaj 1 Kor 2,16; Ps 24,3-4; Rz 12,2; Flp 4,8; Kol 3,2. Co to znaczy być takiego usposobienia jak Chrystus?`

Pan obiecał, że w ramach nowego przymierza wpisze swoje prawo w nasz umysł i wypisze je na naszym sercu (zob. Jr 31,31-33; por. Hbr 8,8-10; 10,16). Nic dziwnego, że w Kazaniu na górze Chrystus poszerzył i pogłębił znaczenie dziesięciorga przykazań do poziomu myśli i intencji (zob. Mt 5,17-48). Tak więc możemy otrzymać zwycięstwo nad pokusą jedynie dzięki odradzającej łasce Bożej, a na poziomie myśli i intencji musimy trzymać się obietnicy, aby uwolnić się od grzesznych myśli i pragnień.

Póki Jezus nie przyjdzie powtórnie, będziemy mieć grzeszną naturę. Jednak jeśli jesteśmy w Chrystusie, to jesteśmy w pełni okryci Jego sprawiedliwością. Choć jeszcze nie jesteśmy doskonali, to jednak jesteśmy uważani już za doskonałych w Nim (zob. Flp 3,12-15). „Jeśli jesteśmy zjednoczeni z Chrystusem, to posiadamy umysł Chrystusowy. Czystość i miłość lśni w charakterze, łagodność i prawda kon­trolują życie. Zmieniony jest już sam wyraz twarzy. Chrystus mieszkający w duszy wywiera przekształcającą moc, a zewnętrzne przejawy świadczą o pokoju i radości panujących wewnątrz”92.

Jedynie przez codzienne poddawanie się, codzienną śmierć dla egocentryzmu, codzienny zdecydowany wysiłek oraz przez wiarę i posłuszeństwo Jezusowi możemy doświadczyć takiej przemiany.

`Wyobraź sobie, jakie byłoby twoje życie, gdybyś zaprzestał grzesznego myślenia. Jak zmieniłoby się twoje życie? Jaki jest jedyny sposób, by posiąść takie doświadczenie?`