---
title:  Prowadzenie przez Ducha Świętego
date:  14/12/2022
---

Duch Święty jest Potężnym Bożym Przedstawicielem wlewającym miłość Bożą w nasze serca (zob. Rz 5,5), prowadzącym nas ku prawdziwemu zbawczemu doświadczeniu (zob. J 16,7-11), prowadzącym nas do całej prawdy (zob. J 16,13) oraz dającym nam moc do wypełnienia misji głoszenia ewangelii (zob. Dz 1,8). Ponieważ Duch Święty przeciwstawia się patologicznemu działaniu szatana, nie dziwi fakt, że szatan wszelkimi sposobami usiłuje wypaczyć nasze zrozumienie natury i dzieła Ducha Świętego. Podczas gdy jedni zaprzeczają Jego osobowości, to drudzy przedkładają dary duchowe ponad odradzającą moc Ducha Świętego.

`Przeczytaj Dz 8,4-24. Czarnoksiężnik Szymon z Samarii pragnął otrzymać dary Ducha Świętego, pomijając odrodzenie dokonywane przez Ducha Świętego. Jak podobne postawy przejawiają się w naszych czasach?`

Dzieci Boże są prowadzone przez Ducha Świętego (zob. Rz 8,14) ku całej prawdzie objawionej w Słowie Bożym (zob. J 16,13; 17,17). Jezus wyraźnie ostrzegał nas:

— „Nie każdy, kto do mnie mówi: Panie, Panie, wejdzie do Królestwa Niebios; lecz tylko ten, kto pełni wolę Ojca mojego, który jest w niebie. W owym dniu wielu mi powie: Panie, Panie, czyż nie prorokowaliśmy w imieniu twoim i w imieniu twoim nie wypędzaliśmy demonów, i w imieniu twoim nie czyniliśmy wielu cudów? A wtedy im powiem: Nigdy was nie znałem. Idźcie precz ode mnie wy, którzy czynicie bezprawie” (Mt 7,21-23).

To znaczy, że Duch Święty nigdy nie odwodzi nikogo od Słowa Bożego, które sam natchnął, ale raczej prowadzi nas do zgodności ze Słowem Bożym.

Ten sam Duch Święty, który prowadzi nas do całej prawdy, daje nam także moc do prowadzenia innych ku tej prawdzie (zob. Mt 28,18-20; Dz 1,8). Wypełniając tę świętą misję, jesteśmy zdani na Jego szczególną pomoc. Tak więc każdego ranka musimy na kolanach przed Panem odnawiać nasze poświęcenie dla Niego. Czyniąc to, możemy liczyć na obecność Ducha Świętego z Jego ożywczą i uświęcającą mocą.

Jednak musimy być otwarci na Jego prowadzenie przez dokonywanie każdego dnia świadomych wyborów — czynienie tego, co słuszne, oraz unikanie tego, co złe. Jedynie przyjmując moc Boga współdziałającego z nami i żyjąc zgodnie z Jego wolą, będziemy otwarci na przyjęcie mocy Ducha Świętego, którego Bóg nam obiecuje.

`Dlaczego ważne jest to, byśmy na początku każdego dnia modlili się o otwartość na prowadzenie przez Ducha Świętego?`