---
title:  Gotowi na Jego przyjście
date:  15/12/2022
---

Żyjemy w szalonym świecie, w którym jest zbyt wiele urojonych potrzeb i atrakcji przyciągających oczy. Jeśli nie jesteśmy ostrożni, mogą one pochłonąć cały nasz czas i wypaczyć nasze priorytety. Nie jest to jedynie kolejny produkt uboczny naszego zglobalizowanego i przesyconego informatyką/internetem świata. Chrześcijanie w każdych czasach w jakimś stopniu musieli strzec się szatańskich prób odwodzenia ich uwagi od tego, co naprawdę ważne w życiu.

Każdy z nas, jeśli nie zachowa ostrożności, jest w niebezpieczeństwie odwrócenia wzroku od Boga ku światu, cielesnym sprawom oraz temu, co ostatecznie nie daje trwałego zadowolenia, a prowadzi do duchowej ruiny.

`Przeczytaj 2 P 3,14 oraz 1 J 3,1-3. Jaką różnicę dostrzegasz między przygotowywaniem się na powtórne przyjście Jezusa, a byciem gotowym na to wspaniałe wydarzenie?`

Często pojęcie ciągłego przygotowywania się na powtórne przyjście Jezusa staje się wymówką dla zwlekania z przygotowaniem. Pojęcie to łatwo prowadzi do błędnego wniosku:

— „Pan mój zwleka z przyjściem” (Mt 24,48).

`Przeczytaj Ps 95,7-8 oraz Hbr 3,7-8.15; 4,7. Co wersety te mówią o gotowości tu i teraz?`

Z biblijnej perspektywy czas zbawienia zawsze jest dzisiaj, nigdy jutro (zob. Ps 95,7-8; Hbr 3,7-8.15; 4,7). Ponadto, jeśli nie doświadczymy prawdziwego nawrócenia, to nic się w nas nie zmieni. Czas nie nawraca nienawróconych. Jeśli nie wzrastamy stale w łasce i nie idziemy naprzód z wiarą, to będziemy skłonni do oddalania się od Boga, do zatwardziałości, do powątpiewania, do lekceważenia zasad i osób oraz do niedowiarstwa.

Z tej perspektywy możemy powiedzieć, że każdy dzień naszego życia jest całym naszym życiem w miniaturze. Dzięki łasce Bożej powinniśmy planować przyszłość, ale żyć każdego dnia tak, byśmy byli gotowi na powtórne przyjście Jezusa — zwłaszcza że wobec niepewności życia każdy dzień może być naszym ostatnim dniem na tym świecie.

`Jak możesz być dzisiaj gotowy na powtórne przyjście Jezusa, gdyby miało ono nastąpić właśnie teraz? Podczas studium biblijnego omówcie swoje odpowiedzi.`