---
title:  Przykład Jezusa
date:  11/12/2022
---

`Przeczytaj Łk 2,52. Jakie cztery wymiary rozwoju Jezusa są wymienione w tym wersecie?`

Jezus był doskonałym człowiekiem, a Jego rozwój obejmował wszystkie zasadnicze wymiary ludzkiej egzystencji. Według Łk 2,52 „Jezusowi zaś przybywało mądrości [rozwój umysłowy] i wzrostu [rozwój fizyczny] oraz łaski u Boga [rozwój duchowy] i u ludzi [rozwój społeczny]”. „Jego umysł był żywy i wnikliwy, posiadał rozwagę i mądrość wykraczające ponad Jego wiek, a Jego charakter odznaczał się cudowną harmonijnością. Siły umysłu i ciała rozwijały się stopniowo, pozostając w zgodzie z prawami dzieciństwa. Jako dziecko Jezus przejawiał osobliwe piękno swego usposobienia. Jego usłużne ręce były stale gotowe do pomagania innym. Wykazywał cierpliwość, której nic nie było w stanie zakłócić, oraz prawdomówność, która nigdy nie poświęciłaby uczciwości. Przy zasadach trwałych jak skała Jego życie objawiało wdzięk niesamolubnej uprzejmości”90.

`Przeczytaj Mt 4,23. Jak potrójna działalność Jezusa — nauczanie, głoszenie ewangelii i uzdrawianie — może być skutecznie kontynuowana przez nas w obecnych czasach?`

Jeżeli uznajemy, że człowiek jest niepodzielną całością, to nie możemy ograniczać naszej religii jedynie do spraw duchowych. Prawda dotyczy całej naszej istoty i obejmuje całe życie we wszystkich jego wymiarach. Nasz fizyczny i duchowy wymiar są tak ściśle powiązane ze sobą, że nie sposób ich rozdzielić. A choć jako upadli ludzie nigdy nie będziemy mogli się porównywać z Jezusem, naszym Niedoścignionym Wzorem, to jednak dzięki łasce Bożej mamy Go naśladować. „Aby jednak na nowo upodobnić czło­wieka do Stwórcy, przywrócić go do stanu doskonałości, w jakim został stworzony, oraz doprowadzić do zamierzonego pełnego rozwoju umysłu, cia­ła i duszy — by cel Boży został osiągnięty — musiało się dokonać dzieło odkupienia”91. Tego właśnie Bóg pragnie dokonać wśród swojego ludu w ramach procesu przygotowania ludzkości na powtórne przyjście Chrystusa.

`Porównując się z Jezusem, łatwo moglibyśmy ulec zniechęceniu, widząc nasze niedociągnięcia. Jak skupienie uwagi na ofierze Chrystusa i jej znaczeniu chroni nas przed załamaniem się w wyniku tego, co widzimy w sobie, w porównaniu z tym, co widzimy w Jezusie?`