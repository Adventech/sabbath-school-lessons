---
title:  Dwa starotestamentowe zmartwychwstania
date:  24/10/2022
---

`Przeczytaj 1 Krl 17,8-24 oraz 2 Krl 4,18-37. Jakie podobieństwa i różnice dostrzegasz w tych dwóch zmartwychwstaniach?`

W 11. rozdziale Listu do Hebrajczyków czytamy, że przez wiarę „kobiety otrzymały z powrotem swoich zmarłych przez wskrzeszenie” (Hbr 11,35). Tak było w przypadku zmartwychwstań, które omówimy w dzisiejszej części lekcji.

Pierwsze zmartwychwstanie (zob. 1 Krl 17,8-24) nastąpiło w czasach wielkiego odstępstwa w północnym królestwie żydowskim za panowania Achaba i jego pogańskiej żony, Izebel. Gdy długotrwała susza i głód zapanowały w kraju, Bóg polecił Eliaszowi udać się do miasta Sarepty, poza granicę Izraela. Tam prorok spotkał wdowę, Fenicjankę, która właśnie miała zamiar upiec ostatni placek dla siebie i swego syna z resztek mąki i oliwy, które im pozostały. Potem czekało ich widmo śmierci głodowej. Jednak ich życie zostało ocalone dzięki cudowi rozmnożenia mąki i oliwy, które nie wyczerpały się, póki trwała susza. Jakiś czas później syn tej kobiety zachorował i zmarł. Zrozpaczona matka zwróciła się do Eliasza, a on wołał do Pana. „I wysłuchał Pan prośby Eliasza, i wróciła dusza tego dziecka do niego, i ożyło” (1 Krl 17,22).

Drugie zmartwychwstanie (zob. 2 Krl 4,18-37) nastąpiło w Szunem, miasteczku położonym na północny zachód od góry Gilboa. Elizeusz pomógł biednej wdowie spłacić jej dług dzięki cudowi rozmnożenia oliwy (zob. 2 Krl 4,1-7). Jakiś czas później prorok spotkał w Szunem pewną zamożną kobietę, która nie miała dzieci. Prorok powiedział jej, że urodzi syna, i tak się stało. Chłopiej chował się zdrowo, ale pewnego dnia zachorował i wkrótce zmarł. Szunamitka udała się na górę Karmel i poprosiła Elizeusza, by przyszedł do jej zmarłego syna. Elizeusz modlił się usilnie do Pana i dziecko zostało wskrzeszone.

Kobiety te różniły się pochodzeniem, ale przejawiały podobną zbawienną wiarę. Fenicka wdowa ugościła proroka Eliasza w bardzo trudnym czasie, gdy prorok nie był bezpieczny w Izraelu. Kobieta z Szunem i jej mąż zbudowali specjalny pokój, aby prorok Elizeusz mógł się zatrzymać u nich, będąc w okolicy. Gdy chłopcy umarli, wierne matki wezwały proroków Bożych i z radością ujrzały swoich synów przywróconych do życia.

`To niezwykłe historie, ale wiele innych, podobnych, nie miało takiego cudownego i wspaniałego zakończenia. Czego ten smutny fakt uczy nas o znaczeniu naszej wiary w obiecane zmartwychwstanie w czasie końca?`