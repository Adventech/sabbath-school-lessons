---
title:  Syn wdowy z Nain
date:  25/10/2022
---

W Biblii czytamy, że Jezus „chodził, czyniąc dobrze i uzdrawiając wszystkich opętanych przez diabła, bo Bóg był z nim” (Dz 10,38). Ewangelie są pełne opisów służby Jezusa dla potrzebujących i cierpiących. To dzięki tej służbie wielu uwierzyło w Niego jako Mesjasza.

„Były takie wioski, w których nie słyszano żadnego jęku, ponieważ wcześniej Jezus w nich był i uzdrowił wszystkich chorych. Jego praca świadczyła o Jego boskim powołaniu. W każdym Jego czynie widać było miłość, miłosierdzie i współczucie. Z sercem przepełnio­nym łagodnością i zrozumieniem podchodził do ludzi. Przyjął na siebie ludzką naturę, aby doświadczyć potrzeb człowieka. Najbiedniejsi i najpokorniejsi nie bali się do Niego podejść. Przychodziły do Niego nawet małe dzieci”30.

`Przeczytaj Łk 7,11-17. Jaka była istotna różnica między tym zmartwychwstaniem, a tymi, o których mówiliśmy we wczorajszej części lekcji?`

W czasie swojej służby w Galilei Jezus uzdrawiał chorych i wypędzał demony. Pewnego dnia wraz ze swoimi uczniami zbliżał się do miasteczka Nain, gdy kondukt pogrzebowy wyszedł z miejskiej bramy. Na marach niesiono zmarłego — jedynego syna wdowy, która płakała przejęta żalem. Jezus, pełen współczucia dla nieszczęśliwej matki, powiedział:

— „Nie płacz” (Łk 7,13).

Następnie Jezus zwrócił się do zmarłego i nakazał:

— „Młodzieńcze, tobie mówię: Wstań” (Łk 7,14).

Chłopiec ożył, a Jezus „oddał go jego matce” (Łk 7,15). Obecność Jezusa zmieniła smutek w radość, a wielu ludzi, widząc cud, zrozumiało, że nie tylko stało się coś niezwykłego, ale ktoś niezwykły (nazwany przez nich prorokiem wielkim) jest wśród nich.

Zarówno fenicka wdowa (zob. 1 Krl 17,8-24), jak i kobieta z Szunem (zob. 2 Krl 4,18-37) poprosiły o pomoc — odpowiednio: Eliasza i Elizeusza. Ale wdowa z Nain nawet nie zdążyła poprosić o pomoc. To znaczy, że Bóg troszczy się o nas, nawet gdy nie jesteśmy w stanie poprosić Go o pomoc albo nie czujemy się godni, by to zrobić. Jezus dostrzegł problem i rozwiązał go, podobnie jak wiele innych problemów podczas swojej mesjańskiej służby.

`Prawdziwa pobożność przejawia się w trosce o wdowy i sieroty (zob. Jk 1,27). Choć nie jesteśmy w stanie czynić cudów takich, jakie uczynił Jezus, co możemy zrobić, by pomagać cierpiącym wokół nas?`