---
title:  Zmartwychwstanie Mojżesza
date:  23/10/2022
---

`Przeczytaj Jud 1,9 oraz Łk 9,28-36. Jakie dowody znajdujesz w tych fragmentach Nowego Testamentu, iż Mojżesz rzeczywiście zmartwychwstał?`

Niektórzy greccy ojcowie Kościoła z egipskiej Aleksandrii twierdzili, że gdy Mojżesz umarł, „widziano dwóch Mojżeszy: jeden był żywy w duchu, drugi zaś martwy w ciele”27. Jeden wstąpił do nieba z aniołami, a drugi został pochowany na ziemi28. To rozróżnienie między wniebowzięciem duszy a pogrzebaniem ciała ma sens dla tych, którzy wierzą w grecką koncepcję nieśmiertelnej duszy, ale idea taka nie występuje w Biblii. Jud 1,9 potwierdza biblijną naukę o fizycznym zmartwychwstaniu Mojżesza, gdyż spór toczył się „o ciało Mojżesza”, a nie o rzekomą duszę żyjącą po śmierci ciała.

W Pwt 34,5-7 czytamy, że Mojżesz umarł w wieku 120 lat, a Pan pochował go w nieoznaczonym miejscu w dolinie na ziemi moabskiej. Jednak Mojżesz nie pozostał długo w grobie. „Sam Chrystus wraz z aniołami, którzy pochowali Mojżesza, zstąpił z nieba, by wywołać z grobu śpiącego świętego męża. (...). Po raz pierwszy Chrystus miał właśnie przywrócić życie zmarłemu. Gdy Książę Żywota w otoczeniu jaśniejących aniołów przybliżył się do grobu, szatan zaniepokoił się o swoje zwierzchnictwo. (...). Chrystus nie zniżył się do tego, by wdać się w spór z szatanem. (...). Lecz Chrystus oddał wszystko Ojcu, mówiąc:

— »Niech cię Pan potępi« (Jud 1,9).

(...). Zmartwychwstanie było na zawsze zapewnione. Szatan został pozbawiony swego łupu, a sprawiedliwy zmarły mógł znowu żyć”29.

Oczywistym dowodem zmartwychwstania Mojżesza jest jego obecność podczas przemienienia Chrystusa. Mojżesz ukazał się tam wraz z prorokiem Eliaszem, który został zabrany do nieba, nie doświadczając śmierci (zob. 2 Krl 2,1-11). Mojżesz i Eliasz rozmawiali z Jezusem (zob. Łk 9,28-36). „I oto dwaj mężowie rozmawiali z nim, a byli to Mojżesz i Eliasz, którzy ukazali się w chwale i mówili o jego zgonie, który miał nastąpić w Jerozolimie” (Łk 9,30-31). Pojawienie się Mojżesza było dowodem zbliżającego się zwycięstwa Chrystusa nad grzechem i śmiercią, więc zostało opisane wyraźnie i jednoznacznie. Jezusa odwiedzili prawdziwi ludzie — Mojżesz i Eliasz — a nie ich duchy (przecież Eliasz nigdy nie umarł).

`Mojżeszowi nie pozwolono wejść do ziemskiego Kanaanu (zob. Pwt 34,1-4), ale został on zabrany wprost do niebiańskiego Kanaanu. Co mówi to nam o Bogu, „który według mocy działającej w nas potrafi daleko więcej uczynić ponad to wszystko, o co prosimy albo o czym myślimy” (Ef 3,20)?`