---
title:  Córka Jaira
date:  26/10/2022
---

Wskrzeszenia, które nastąpiły przed śmiercią i zmartwychwstaniem Jezusa, nie były ograniczone do jednej grupy etnicznej czy klasy społecznej. Mojżesz był największym przywódcą ludu Bożego w dziejach świata (zob. Pwt 34,10-12). Biedna fenicka wdowa nie była nawet Izraelitką (zob. 1 Krl 17,9). Kobieta z Szunem była ważną osobą w swojej społeczności (zob. 2 Krl 4,8). Wdowa z Nain miała jedynego syna, od którego zależał jej byt w starości (zob. Łk 7,12). Jair zaś był przełożonym synagogi, przypuszczalnie w Kafarnaum (zob. Mk 5,22). Wszyscy ci ludzie — bez względu na odmienne środowisko kulturowe i status społeczny — doświadczyli błogosławionej i życiodajnej mocy Boga.

`Przeczytaj Mk 5,21-24.35-43. Czego możemy się nauczyć o śmierci ze słów Chrystusa:`

`— „Dziecię nie umarło, ale śpi” (Mk 5,39)?`

Dwunastoletnia córka Jaira była umierająca. Tak więc Jair pobiegł do Jezusa i błagał Go, by przyszedł, położył ręce na chorej i uzdrowił ją. Jednak zanim dotarli do domu Jaira, ktoś przyniósł smutną wiadomość:

— „Córka twoja umarła, czemu jeszcze trudzisz Nauczyciela?” (Mk 5,35).

Ale Jezus powiedział zbolałemu ojcu:

— „Nie bój się, tylko wierz!” (Mk 5,36).

Jair nie miał innego wyboru, jak tylko zdać się zupełnie na Bożą interwencję. Po przybyciu do domu Jaira Jezus powiedział tym, którzy tam się zgromadzili:

— „Czemu czynicie zgiełk i płaczecie? Dziecię nie umarło, ale śpi” (Mk 5,39).

Wówczas oni zaczęli się śmiać z Niego, bo (1) wiedzieli, że dziewczynka umarła, i (2) nie zrozumieli, co Jezus miał na myśli. „Podnosząca na duchu metafora, w której śmierć jest nazywana snem, wydaje się ulubionym sposobem Chrystusa odnoszenia się do umierania (zob. J 11,11-15[; Mt 9,24; Łk 8,52]). Śmierć jest snem, ale jest to sen głęboki, z którego tylko Dawca Życia może zbudzić, gdyż tylko On ma klucze do grobu (zob. Ap 1,18; por. J 3,16; Rz 6,23)”31.

Po zmartwychwstaniu córki Jaira ci, którzy byli świadkami tego wydarzenia, „wpadli w wielkie osłupienie i zachwyt” (Mk 5,42). Nic dziwnego. W tym życiu wydaje się, że śmierć jest czymś ostatecznym, bezwzględnym i pozornie nieodwracalnym. Zobaczyć zmartwychwstanie na własne oczy to zdumiewające przeżycie, po którym nic już nie będzie takie jak wcześniej.

`Słowa Jezusa: „Nie bój się, tylko wierz!” (Mk 5,36), są skierowane do każdego z nas. Jak możemy się wyzbyć lęku nawet w przerażających sytuacjach, gdy najbardziej potrzebujemy wiary?`