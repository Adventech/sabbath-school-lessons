---
title:  Łazarz
date:  27/10/2022
---

`Przeczytaj J 11,1-44. W jaki sposób Jezus został uwielbiony przez chorobę i śmierć Łazarza (zob. J 11,4)?`

Także w tym przypadku Jezus posłużył się metaforą snu, mówiąc o śmierci:

— „Łazarz, nasz przyjaciel, zasnął; ale idę zbudzić go ze snu” (J 11,11).

Gdy sądzono, że mówi o zwykłym śnie (zob. J 11,11-13), Jezus wyjaśnił:

— „Łazarz umarł” (J 11,14).

Gdy Jezus przybył do Betanii, to Łazarz nie żył już od czterech dni, a jego zwłoki zaczęły gnić (zob. J 11,17.39). Gdy rozkładające się ciało zaczyna wydzielać przykry zapach, to nie ma już wątpliwości, że ten człowiek umarł.

W tym kontekście, gdy Jezus powiedział Marcie: „Zmartwychwstanie brat twój” (J 11,23), potwierdziła ona swoją wiarę w ostateczne zmartwychwstanie. Jednak Jezus oświadczył:

— „Jam jest zmartwychwstanie i żywot; kto we mnie wierzy, choćby i umarł, żyć będzie. A kto żyje i wierzy we mnie, nie umrze na wieki. Czy wierzysz w to?” (J 11,25-26).

Następnie Jezus dodał:

— „Jeśli uwierzysz, oglądać będziesz chwałę Bożą” (J 11,40).

Marta uwierzyła i ujrzała chwałę Boga, gdy On wskrzesił jej brata.

Biblia mówi, że życie zostało stworzone słowem Boga (zob. Rdz 1,20-30; Ps 33,6), a więc także dzięki Jego słowu wszelkie życie może być odtworzone, tak jak to się stało w przypadku Łazarza. Po krótkiej modlitwie Jezus donośnie zawołał:

— „Łazarzu, wyjdź!” (J 11,43).

Wówczas to zgromadzeni ludzie zobaczyli działanie mocy Boga — tej samej mocy, która powołała do istnienia wszechświat i która w dniu ostatecznym przywróci do życia umarłych.

Wskrzeszając Łazarza, Jezus dowiódł, że ma moc pokonać śmierć, co dla istot takich jak my, śmiertelnych, jest największym objawieniem Bożej chwały.

`Przeczytaj J 11,25-26. W jednym zdaniu Jezus mówi o umierających wierzących, a w kolejnym, że oni nie umrą. Czego Jezus pragnie nas nauczyć i dlaczego pojmowanie śmierci jako nieświadomego snu jest tak ważne dla zrozumienia słów Chrystusa? Dlaczego słowa Jezusa są dla nas, zmierzających do grobu, źródłem wielkiej nadziei?`