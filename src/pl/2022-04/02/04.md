---
title:  Nie umrzecie
date:  04/10/2022
---

`Przeczytaj Rdz 3,4. Na jakie różne sposoby kłamstwo to było powtarzane wielokrotnie przez wieki?`

Jednym z przejawów tego kłamstwa jest niemal powszechna wiara w nieśmiertelną duszę. Wiara taka była podstawą wielu starożytnych religii i filozofii. W starożytnym Egipcie, kierując się tą wiarą, mumifikowano zwłoki i budowano monumentalne grobowce, takie jak piramidy.

Teoria nieśmiertelności duszy stała się też jednym z filarów greckiej filozofii. Na przykład w filozoficzno-politycznym dziele starożytnego greckiego filozofa Platona (424-348), zatytułowanym Państwo, znajdujemy takie oto słowa Sokratesa (469-399), innego greckiego filozofa, wypowiedziane podczas rozmowy z Glaukonem:

— „Czy nie zauważyłeś (…) że nieśmiertelna jest dusza i nie ginie nigdy?”13

Ten sam autor w innym swoim filozoficznym dziele, zatytułowanym Fedon, przytacza podobne słowa Sokratesa:

— „Dusza jest bardziej niż cokolwiek innego nieśmiertelna i niezniszczalna, a nasze dusze rzeczywiście będą w Hadesie”14.

Powyższe poglądy filozoficzne ukształtowały sposób myślenia ludzi w zachodniej kulturze, w tym także nawet w poapostolskim chrześcijaństwie. Jednak pojawiły się one znacznie wcześniej, jeszcze w Edenie, wymyślone przez samego szatana.

Kusząc Ewę, szatan zapewnił ją kłamliwie:

— „Na pewno nie umrzecie” (Rdz 3,4).

Tym usilnym twierdzeniem szatan postawił swoje słowo ponad słowem Boga.

`W przeciwieństwie do rzekomej nieśmiertelności duszy czego uczą wymienione poniżej wersety? Zob. Ps 115,17; J 5,28-29; Ps 146,4; Mt 10,28; 1 Kor 15,51-58.`

Szatańska teoria naturalnej nieśmiertelności duszy przetrwała aż do naszych czasów. Książki, filmy i programy telewizyjne popularyzują pogląd, że po śmierci człowiek przechodzi w inny stan świadomości. Niestety, pogląd ten jest głoszony także z chrześcijańskich kazalnic. Nawet nauki ścisłe angażują się w szerzenie tego kłamstwa. W Stanach Zjednoczonych powstała pewna fundacja, która ma na celu stworzenie technologii umożliwiającej kontaktowanie się ze zmarłymi, którzy rzekomo nadal istnieją jako osoby postmaterialne. Skoro kłamstwo to jest tak popularne, nie jest zatem rzeczą dziwną, iż zwiedzenie to odegra kluczową rolę w ostatnich wydarzeniach w dziejach ludzkości.

`W jaki sposób kłamliwa teoria nieśmiertelnej duszy przejawia się w twojej kulturze? Dlaczego w tej sprawie musimy polegać na Słowie Bożym, a nie na własnych zmysłach/odczuciach?`