---
title:  Zwiedziona przez węża
date:  03/10/2022
---

`Przeczytaj Rdz 3,1-7. Jaki miernik wybrała Ewa, dokonując wyboru między słowami Boga a słowami węża?`

3. rozdział Księgi Rodzaju jest jednym z najwyraźniejszych przykładów psychologii kuszenia. Bóg ostrzegł Adama i Ewę, że jeśli zjedzą owoc z zakazanego drzewa, z pewnością umrą (zob. Rdz 2,16-17). Przybrawszy postać węża, szatan posłużył się rozmaitymi środkami sztuki wymowy, by zwieść Ewę do grzechu.

Po pierwsze uogólnił konkretny Boży zakaz. Zapytał Ewę:

— „Czy rzeczywiście Bóg powiedział: Nie ze wszystkich drzew ogrodu wolno wam jeść?” (Rdz 3,1).

Ewa odpowiedziała, że zakaz dotyczy tylko jednego drzewa — jeśli spożyją jego owoc czy choćby go dotkną, z pewnością umrą.

Wtedy szatan wprost sprzeciwił się twierdzeniu Boga. Powiedział stanowczo:

— „Na pewno nie umrzecie” (Rdz 3,4).

W końcu szatan oskarżył Boga o celowe zatajenie ważnej wiedzy przed Ewą i jej mężem. Zwodziciel oświadczył:

— „Bóg wie, że gdy tylko zjecie z niego, otworzą się wam oczy i będziecie jak Bóg, znający dobro i zło” (Rdz 3,5).

Wiedziona ciekawością Ewa wkroczyła na zakazany grunt szatana. Tam została zmuszona do wyboru — czy pozostanie wierna Bożemu zakazowi, czy przyjmie zwodnicze argumenty szatana. Zwątpiwszy w słowo Boga, kierowała się własnymi zmysłami — doświadczalną metodą opartą na własnej obserwacji — by zdecydować, które z dwóch sprzecznych twierdzeń przyjąć jako prawdziwe.

Po pierwsze Ewa zobaczyła, że z dietetycznego punktu widzenia „drzewo to ma owoce dobre do jedzenia” (Rdz 3,6). Po drugie zobaczyła, że z estetycznego punktu widzenia „owoce (…) były miłe dla oczu” (Rdz 3,6). Po trzecie na podstawie logicznej analizy uznała, że były „godne pożądania dla zdobycia mądrości” (Rdz 3,6). Tak więc w swoim umyśle z pewnością miała dobry powód, by usłuchać słów węża i spożyć owoc z zakazanego drzewa. Niestety, to właśnie uczyniła.

Niektórzy twierdzą, że wszelka wiedza jest przydatna, pod warunkiem, że zachowujemy tę, która jest dobra (zob. 1 Tes 5,21). Jednak tragiczne doświadczenie Adama i Ewy w Edenie świadczy o tym, że wiedza sama w sobie może być szkodliwa. Są rzeczy, o których lepiej nie wiedzieć.

`Czego to biblijne sprawozdanie uczy nas o tym, jak łatwo przychodzi nam tłumaczenie i usprawiedliwianie naszych grzesznych wyborów?`