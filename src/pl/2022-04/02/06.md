---
title:  Pierwsza ewangeliczna obietnica
date:  06/10/2022
---

`Przeczytaj Rdz 3,15.21. Jaka nadzieja dla ludzkości została wyrażona w tych wersetach?`

W 3. rozdziale Księgi Rodzaju opisano początek straszliwej tragedii, jaka stała się udziałem świata wskutek upadku pierwszych ludzi. Wszystko się zmieniło. Adam i Ewa wyraźnie widzieli różnicę między światem sprzed upadku i po nim.

Jednak gdy byli zniechęceni i zrozpaczeni, Bóg podtrzymał ich na duchu, dając im nadzieję na przyszłość. Przeklinając węża, wyraził jednocześnie nadzieję, która stała się udziałem ludzi dzięki przyszłemu Mesjaszowi:

— „Ustanowię nieprzyjaźń między tobą a kobietą, między twoim potomstwem a jej potomstwem; ono zdepcze ci głowę, a ty ukąsisz je w piętę” (Rdz 3,15).

Słowo nieprzyjaźń16 (hebr. ejwah) wskazuje nie tylko na długotrwały wszechświatowy konflikt między dobrem a złem, ale także na osobistą odrazę wobec grzechu, jaka dzięki łasce Bożej została zaszczepiona w umyśle człowieka. Z natury jesteśmy ludźmi zupełnie upadłymi (zob. Ef 2,1.5) i „niewolnikami grzechu” (Rz 6,20 BRP). Jednak łaska, jaką Chrystus obdarza każdego człowieka, tworzy w nas nieprzyjaźń wobec szatana. Ta nieprzyjaźń, Boży dar dany ludziom jeszcze w Edenie, pozwala nam przyjąć zbawienną łaskę Boga. Bez tej nawracającej łaski i odnawiającej mocy ludzkość byłaby skazana na niewolę w rękach szatana i spełnianie jego wszystkich zachcianek.

Bóg posłużył się symboliczną ofiarą ze zwierzęcia, by zilustrować mesjańską obietnicę (zob. Rdz 3,21). „Złożenie według specjalnych wskazówek Bożych pierwszej ofiary za grzech było dla Adama bardzo przykrym obrządkiem. Trzeba było podnieść rękę i odebrać życie, które jedynie Bóg daje, aby móc złożyć ofiarę za popełnione przestępstwo. Adam po raz pierwszy zobaczył śmierć. Gdy patrzył na krwawiącą ofiarę i jej przedśmiertne drgawki, wspominał obietnicę Syna Bożego, na którego ta ofiara wskazywała, a który miał stać się ofiarą za grzech wszystkich ludzi”17.

`Przeczytaj 2 Kor 5,21 i Hbr 9,28. Czego wersety te uczą o pierwszym objawieniu danym ludziom w Edenie?`

Wiedząc, że ostatecznie umrą (zob. Rdz 3,19.22-24), Adam i Ewa opuścili Eden. Ale nie odeszli nadzy ani we własnych figowych przepaskach (zob. Rdz 3,7). Bóg uczynił dla nich „odzienie ze skór, i przyodział ich” (Rdz 3,21), co jest symbolem okrycia Jego sprawiedliwością (zob. Za 3,1-5; Łk 15,22). Tak więc już na początku, zaraz po upadku, jeszcze w Edenie ewangelia została objawiona ludzkości.