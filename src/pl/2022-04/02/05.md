---
title:  Skutki grzechu
date:  05/10/2022
---

`Jakie są zasadnicze konsekwencje grzechu według Rdz 3,7-19 i Rz 5,12?`

Będąc oczarowana przekonującą mową węża, Ewa nie wzięła pod uwagę dalekosiężnych konsekwencji swojej decyzji. Samo zjedzenie owocu z zakazanego drzewa nie miało większego znaczenia. Liczyło się przede wszystkim to, co symbolizowało zakazane drzewo. Przez to nieposłuszeństwo Ewa okazała bowiem niewierność wobec Boga i przeszła na stronę szatana.

3. rozdział Księgi Rodzaju opisuje upadek Adama i Ewy oraz pierwsze tragiczne konsekwencje tego wydarzenia. Z teologicznego punktu widzenia Adam i Ewa zostali opanowani przez teofobię (lęk przed Bogiem) i ukryli się przed Stwórcą (zob. Rdz 3,8). Z psychospołecznego punktu widzenia zawstydzili się i zaczęli się nawzajem oskarżać (zob. Rdz 3,7.9-13). Z fizycznego punktu widzenia poczuli smak potu i bólu, a z czasem zestarzeli się i umarli (zob. Rdz 3,16-19). Z ekologicznego punktu widzenia świat przyrody uległ zwyrodnieniu (zob. Rdz 3,17-18).

Eden zaczął tracić swoje wcześniejsze piękno i doskonałość. „Gdy Adam i jego towarzyszka widzieli więdnące kwiaty i opadające liście, pierwsze oznaki skażenia, płakali bardziej, niż dziś ludzie opłakują śmierć bliskich. Obumieranie kruchych i delikatnych kwiatów sprawiało im smutek, ale gdy wspaniałe drzewa traciły swe liście, widok ten przypominał im o tym, iż śmierć jest udziałem wszystkiego, co żywe”15.

Adam i Ewa nie umarli natychmiast w tym sensie, że nie utracili życia, ale gdy tylko zgrzeszyli, zaciążył nad nimi wyrok śmierci. Bóg powiedział Adamowi:

— „W pocie oblicza twego będziesz jadł chleb, aż wrócisz do ziemi, z której zostałeś wzięty; bo prochem jesteś i w proch się obrócisz” (Rdz 3,19).

Upadek przyniósł tragiczne konsekwencje dla całej ludzkości. Apostoł Paweł wyjaśnia, że „jak przez jednego człowieka grzech wszedł na świat, a przez grzech śmierć, tak i na wszystkich ludzi śmierć przyszła, bo wszyscy zgrzeszyli” (Rz 5,12).

Smutnym i bolesnym faktem jest to, że jak wszystkie poprzednie pokolenia, tak i my cierpimy konsekwencje tego, co stało się w Edenie. Jakże wdzięczni powinniśmy być Bogu za to, że dzięki Jezusowi i Jego ofierze mamy nadzieję wiecznego życia w świecie, w którym nigdy więcej nie będzie grzechu.

`Gdy rozmyślamy nad tragicznym doświadczeniem Ewy, czego możemy się nauczyć z niego o konsekwencjach naszych własnych grzesznych czynów?`