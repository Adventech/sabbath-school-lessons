---
title:  Napięta sytuacja
date:  02/10/2022
---

Świat, który wyszedł z rąk Stwórcy, był doskonały (zob. Rdz 1,31). Śmierć była nieznanym doświadczeniem dla Adama i Ewy. W takiej sytuacji Bóg przybył do Edenu i ostrzegł ich:

— „Z każdego drzewa tego ogrodu możesz jeść, ale z drzewa poznania dobra i zła nie wolno ci jeść, bo gdy tylko zjesz z niego, na pewno umrzesz” (Rdz 2,16-17).

`Jak Rdz 2,16-17 ukazuje prawdę o wolnej woli w doskonałym Edenie? Czy Bóg musiałby ostrzegać ludzi przed czymkolwiek, gdyby nie byli w stanie dokonywać naprawdę wolnych wyborów?`

Jakiś czas po tym Bożym ostrzeżeniu szatan przybrał postać węża i pojawił się w Edenie. Wówczas to Ewa zauważyła węża z przyjemnością i bez jakiejkolwiek obawy spożywającego zakazany owoc. Nic nie wskazywało na to, by wąż miał paść martwy. „On sam spożył zakazany owoc”12, a mimo to nic złego mu się nie stało.

`Przeczytaj Rdz 3,1-4. Dlaczego słowa węża mogły brzmieć przekonująco w uszach Ewy?`

Z punktu widzenia ludzkiej logiki argument węża brzmiał znacznie bardziej przekonująco niż słowa Boga. Po pierwsze w świecie przyrody nie istniały dotąd żadne dowody na istnienie grzechu i śmierci. Po drugie wąż zjadł owoc z zakazanego drzewa i najwyraźniej mu to dobrze posłużyło. Dlaczego zatem Ewa nie miałaby go spróbować? Boży zakaz wydawał się zbyt ograniczający oraz pozbawiony sensu.

Niestety, dokonując wyboru między dwoma sprzecznymi stwierdzeniami, Ewa zlekceważyła trzy podstawowe zasady: 1. Ludzki umysł nie zawsze jest najbezpieczniejszym kryterium oceny w sprawach duchowych. 2. Słowo Boże może się wydawać nielogiczne i bezsensowne, ale zawsze jest prawdziwe i wiarygodne. 3. Są rzeczy niekonieczne złe, ale zakazane zostały przez Boga w ramach próby posłuszeństwa.

Powinniśmy być świadomi tego, że doświadczenie Ewy w Edenie nie jest jedynym takim przypadkiem w historii. Każdego dnia i w każdej godzinie wybieramy między Słowem Bożym (które wśród większości ludzi nie jest popularne) a zwodniczymi wezwaniami otaczającej nas kultury. Nasze wybory mają wieczne konsekwencje.

`W jaki sposób wyraźna nauka Biblii jest sprzeczna z postępowaniem uznawanym za normalne w świecie?`