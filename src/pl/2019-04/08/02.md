---
title:  Pojęcie przymierza
date:  17/11/2019
---

`Przeczytaj Ne 10,2-30 (dla odświeżenia pamięci przeczytaj Ne 9,36-10,1). Kto zawiera przymierze i dlaczego to czyni?`

Choć tylko przywódcy podpisali dokument, tekst biblijny wyraźnie wskazuje na to, że reszta ludu także zobowiązała się „pod klątwą i przysięgą, że będą postępować według prawa Bożego” (Ne 10,29 UBG). Co takiego szczególnego było w tym przymierzu, iż wszyscy byli gotowi zawrzeć tę umowę z Bogiem? Aby odpowiedzieć na to pytanie, musimy się cofnąć do samego początku i zrozumieć biblijne pojęcie przymierza.

Przymierze było ważne, gdyż było częścią historii postępowania Boga wobec grzesznej ludzkości oraz ukazywało Jego pragnienie więzi z ludźmi. Pozwalało także ludziom okazać ich pragnienie poświęcenia się Bogu.

Biblijna historia stworzenia opisana w 1. i 2. rozdziale Księgi Rodzaju przedstawia nie tylko stworzenie pierwszych ludzi, ale także ich więź z Bogiem i sobą nawzajem. Jednak grzech rozerwał te więzi. Grzech jest przeciwieństwem stworzenia, gdyż prowadzi do odwrócenia aktu stworzenia — śmierci.

Rodzina Adama rozdzieliła się, gdy Kain wybrał zło (zob. Rdz 4,8-19), a Set stanął po stronie Boga (zob. Rdz 5,3-24). Ród Kaina wydał Lamecha (zob. Rdz 4,17-19) w siódmym pokoleniu (licząc od Adama), a Lamech zasłynął wynalezieniem wielożeństwa. Przemoc i zemsta stały się wyróżnikiem Kainitów, podczas gdy Setyci wiernie trzymali się Boga. W rodzie Seta w siódmym pokoleniu przyszedł na świat Henoch, który „chodził z Bogiem” (Rdz 5,24) i został zabrany do nieba.

Niestety, świat wolał zło zamiast Boga, więc doszło do sytuacji, w której liczba Jego wiernych wyznawców zmalała tak, iż pozostała tylko jedna rodzina, przez którą On mógł spełnić swoje słowo i posłać Obiecanego Potomka mającego zbawić ludzi. Wtedy Bóg interweniował, zsyłając potop. Choć potop zniszczył ziemię i był odwróceniem aktu stworzenia, niosąc śmierć, to jednak tak naprawdę Bóg zniszczył tylko to, co już zostało wydane na zniszczenie przez ludzi (zob. Rdz 6,11-13).

`Jak osobiście doświadczyłeś niszczycielskiej siły grzechu? Co jest jedynym ratunkiem przed grzechem i jak możemy skorzystać z tego ratunku?`