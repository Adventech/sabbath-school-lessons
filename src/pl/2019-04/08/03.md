---
title:  Przymierze w historii ludzkości
date:  18/11/2019
---

Po potopie Bóg zaczął wszystko od nowa, to jest od Noego i jego potomków. Także z nimi pragnął zawrzeć więź, a narzędziem tej więzi były przymierza. Biblia mówi o siedmiu ważniejszych przymierzach zawartych przez Boga z ludźmi:

1. 	Adamem (zob. 1., 2. i 3. rozdział Księgi Rodzaju).
2. 	Noem (zob. 6., 7., 8. i 9. rozdział Księgi Rodzaju).
3. 	Abrahamem (zob. Rdz 12,1-3).
4. 	Mojżeszem i Izraelitami — przymierze synajskie/mojżeszowe  (zob. 19., 20., 21., 22., 23. i 24. rozdział Księgi Wyjścia).
5. 	Pinechasem (zob. Lb 25,10-13).
6. 	Dawidem (zob. 2 Sm 7,5-16).
7. 	Nowe przymierze (zob. Jr 31,31-34).

`Przeczytaj Rdz 9,16; 17,7; Iz 55,3; Hbr 13,20. Co oznacza wyrażenie wieczne przymierze?`

Szesnastokrotnie w Biblii występuje wyrażenie wieczne przymierze. Trzynaście razy dotyczy konkretnie przymierzy z Abrahamem, Izraelitami na Synaju i Dawidem. Wszystkie te przymierza wspomniane powyżej, choć szczególne, noszą miano wiecznego przymierza. Jak wieczna ewangelia została po raz pierwszy ogłoszona w Rdz 3,15, a potem stopniowo była objawiana w Biblii, tak również było i z wiecznym przymierzem. Każde kolejne Boże przymierze służy jako objawienie i pogłębia zrozumienie wiecznego przymierza miłości ukazanego najpełniej w planie zbawienia. Nowe przymierze i stare przymierze, chociaż różnie się je nazywa, zawierają te same składniki:

1. 	Uświęcenie: „Umieszczę swe prawo w głębi ich jestestwa i wypiszę na ich sercach” (Jr 31,33 BT; por. Hbr 8,10).
2. 	Pojednanie: „Ja będę ich Bogiem, a oni będą moim ludem” (Jr 31,33; zob. Hbr 8,10).
3. 	Misja: „I już nie będą siebie nawzajem pouczać, mówiąc: Poznajcie Pana! Gdyż wszyscy oni znać mnie będą” (Jr 31,34; zob. Hbr 8,11).
4. 	Usprawiedliwienie: „Odpuszczę bowiem ich winę, a ich grzechu nigdy nie wspomnę” (Jr 31,34; zob. Hbr 8,12).