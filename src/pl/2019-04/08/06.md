---
title:  Świątynia
date:  21/11/2019
---

`Przeczytaj jeszcze raz Ne 10,33-40. Dlaczego służba świątynna była tak istotna dla Izraelitów, jak wskazują na to ich słowa: — „Nie dopuścimy do tego, aby miała być zaniedbywana świątynia naszego Boga” (Ne 10,40 BKR)?`

`Dlaczego świątynia była tak ważna dla wiary Judejczyków? (Zob. także Hbr 8,1-7).`

Izraelici zobowiązali się do dbania o świątynię. Choć byli stosunkowo nieliczni i uciskani finansowo przez królów, postanowili, że mimo swojego niedostatku będą łożyć na świątynię, aby nie tylko przetrwała, ale funkcjonowała należycie. Tak więc postanowili ofiarować na świątynię jedną trzecią sykla rocznie, a nie tylko podczas spisu, jak nakazywało prawo. Uznali, że muszą uczynić więcej, niż od nich wymagano. Ponadto rozłożyli obowiązek dostawy drewna związany z podtrzymywaniem ognia na ołtarzu Pana na poszczególne rody, gdyż zdali sobie sprawę z tego, że bez odpowiedniej organizacji mogą się pojawić problemy.

Pierwociny plonów, pierworodne zwierzęta hodowlane oraz dziesięciny i dary wiązały się ze służbą świątynną i służyły utrzymaniu kapłanów i Lewitów. Dziesięcina ze wszystkich dochodów miała być oddawana Lewitom. Pierworodnych synów wykupywano, a pieniądze z tego wykupu były także przeznaczone dla Lewitów. Natomiast dziesięcina z dziesięciny Lewitów była oddawana kapłanom.

Świątynia była centrum, wokół którego skupiało się życie narodu izraelskiego. Była tak ważna dla ich wiary, iż za największą tragedię w dziejach narodu uważano zburzenie świątyni przez Babilończyków pod wodzą Nebukadnesara i wywiezienie przyborów świątynnych.

Gdy świątynia była prawidłowo zarządzana, sprzyjała aktywnemu życiu duchowemu narodu, ponieważ wskazywała na ostateczne rozwiązanie problemu grzechu przez śmierć Baranka. Gdy Jezus umarł na krzyżu, zapowiadane przez system ofiarny rozwiązanie stało się faktem (zob. Rz 5,5-10). Ponadto doroczna służba Dnia Pojednania uświadamiała uczestnikom święta, iż Bóg ma plan ostatecznego pozbycia się zła i grzechu na zawsze. Mówiąc innymi słowy, świątynia służyła jako objawienie planu zbawienia. Studiując rytuały świątynne, możemy się bardzo dużo nauczyć i uzyskać głębsze zrozumienie charakteru Boga i planu zbawienia.

`„Prawdziwa to mowa i w całej pełni przyjęcia godna, że Chrystus Jezus przyszedł na świat, aby zbawić grzeszników, z których ja jestem pierwszy” (1 Tm 1,15). Jaką nadzieję miał Paweł i jak nadzieja ta może się stać także naszą nadzieją?`