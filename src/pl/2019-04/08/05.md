---
title:  Zobowiązania
date:  20/11/2019
---

`Przeczytaj Ne 10,31-40. Jakie cztery zobowiązania przyjęli na siebie Izraelici w ramach odnowionego przymierza?`

Izraelici zobowiązali się do: (1) niezawierania mieszanych małżeństw (z osobami, które mogłyby ich doprowadzić do bałwochwalstwa), (2) autentycznego świętowania soboty (przestrzegania zakazu pracy i handlu w sobotę), (3) anulowania długów i przestrzegania roku szabatowego w trosce o ubogich i sprzedanych w niewolę, (4) finansowego wspierania świątyni, służby świątynnej i osób sprawujących służbę w świątyni, oddawania pierwocin, pierworodnych zwierząt i dziesięciny w celu zapewnienia ciągłości prawdziwego kultu.

Trzy pierwsze zobowiązania były związane z relacjami z ludźmi (małżeństwa i anulowanie długów) oraz z Bogiem (sobota), podczas gdy ostatnie zobowiązanie (zob. Ne 10,33-40) dotyczyło funkcjonowania świątyni.

Celem ich społeczności było wykazanie, iż są oni poświęceni przymierzu, a więc będą w praktyczny sposób budować swoją więź z Bogiem i bliźnimi. Choć dotąd nie zawsze doskonale zachowywali przymierze, rozumieli, że właściwe nawyki i praktyki będą miały wpływ na ich przyszłość. Jeśli Izraelici mieli kroczyć właściwą drogą, musieli ustanowić praktyki i nawyki stosowne do celu, jaki chcieli osiągnąć. Jeśli chcieli trwać w ścisłej więzi z Bogiem, to poważne traktowanie soboty i troska o świątynię były ważnymi krokami podejmowanymi w tym kierunku.

Niestety, Judejczycy niezbyt dobrze dotrzymywali swoich zobowiązań, o czym świadczą ostatnie rozdziały Księgi Nehemiasza. Jednak nawet gdyby większość z nich nie dotrzymywała, niektórzy dochowali wierności. Z Bożą pomocą, skupiając uwagę na Bogu, możemy rozwijać właściwe nawyki i trzymać się dobrej drogi.

`„Przez właściwe wykorzysta­nie woli może dokonać się w twoim życiu całkowita zmiana. Poddając ją Chrystusowi, łączysz się z mocą przewyższającą wszelkie władze i zwierzchności. Otrzymasz moc z wysokości pozwalającą ci stać niewzruszenie. Przez stałe poddawanie się Bogu będziesz mógł prowadzić nowe życie, życie wiary”1. Co powstrzymuje cię od doświadczania tego, co zostało tu napisane?`