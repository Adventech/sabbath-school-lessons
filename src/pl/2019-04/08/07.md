---
title:  Do dalszego studium
date:  22/11/2019
---

„Służba w świątyni ziemskiej była dwojakiego rodzaju: kapłani codziennie pełnili ją w miejscu świętym, zaś raz w roku najwyższy kapłan wchodził do miejsca najświętszego, gdzie wykonywał specjalne czynności pojednania i oczyszczenia świątyni. Dzień w dzień pokutujący grzesznicy przyprowadzali swe ofiary do wrót przybytku i, kładąc rękę na głowie zwierzęcia, wyznawali swe grzechy, przenosząc je w ten sposób symbolicznie z siebie na niewinną ofiarę. Potem zwierzę zabijano. — »Bez rozlania krwi — mówi apostoł Paweł — nie ma odpuszczenia [grzechów]« (Hbr 9,22).

»Życie ciała jest we krwi« (Kpł 17,11). Przestąpione prawo Boże żąda życia przestępcy. Krew przedstawiająca życie skazanego na śmierć grzesznika, którego winę zrzucono na zwierzę ofiarne, była wnoszona przez kapłana do miejsca świętego, gdzie ten kropił nią przed zasłoną, za którą znajdowała się arka zawierająca prawo przekroczone przez grzesznika. Za pomocą tych czynności — przez krew — grzech symbolicznie przenoszono do świątyni. W niektórych wypadkach krew nie była wnoszona do miejsca świętego, ale wtedy kapłan spożywał mięso ofiary. Mojżesz, pouczając synów Aarona, powiedział: — »Pan dał ją [ofiarę] wam, abyście zgładzili winę zboru« (Kpł 10,17).

Obie ceremonie symbolizowały przeniesienie grzechu z pokutującego człowieka na świątynię”1.

**Pytania do dyskusji**

`1. Pomyśl o zobowiązaniach, które zaciągnąłeś i których nie dotrzymałeś, choć szczerze i gorliwie pragnąłeś ich dotrzymać. Czego nauczyłeś się z tego doświadczenia i jak może ci to pomóc unikać podobnych błędów?`

`2. Przymierze to zgodne z prawem ustanowienie więzi. Nawet jeśli my łamiemy nasze przymierze z Bogiem, On jest zawsze wierny. Jak to zrozumienie dobroci i wierności Boga pociąga nas, ludzi, do łączności z Nim i pomaga nam żyć tak, jak powinniśmy żyć?`

`3. Pomyśl o tym, jak wiele razy byłeś niewierny Bogu i obietnicom złożonym w ramach nowego przymierza (zob. Łk 22,20; Hbr 8,13; 9,15). Dlaczego ważne jest to, byśmy rozumieli plan zbawienia i obietnicę przebaczenia otrzymaną dzięki ofierze Jezusa, którego krew pieczętuje nowe przymierze Boga z nami?`