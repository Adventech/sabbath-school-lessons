---
title:  Struktura przymierza
date:  19/11/2019
---

Bibliści dostrzegają charakterystyczną budowę biblijnych przymierzy. Podobną budowę miały przymierza zawierane przez starożytnych Hetytów. To znaczy, że Bóg komunikował się z ludźmi w sposób zrozumiały dla nich w ich kulturze.

Przymierza zawierane w czasach starożytnego Izraela składały się z następujących części: preambuły (kim jest Bóg); historycznego prologu (opisu stanu dotychczasowych relacji); warunków/zastrzeżeń lub przepisów/praw; błogosławieństw i przekleństw; świadków; szczególnej klauzuli lub znaku przymierza. Tak więc nie ma nic dziwnego w tym, że Bóg komunikując się z ludźmi, posługiwał się czymś znanym i zrozumiałym dla nich. Dzięki temu istniała pewność, że zrozumieją to, co zostało im zakomunikowane.

Na przykład cała Księga Powtórzonego Prawa została napisana w formie przymierza, jako że Mojżesz wezwał Izraelitów do zawarcia nowego przymierza z ich Bogiem. Wygląda to następująco: 1. Preambuła (zob. Pwt 1,1-5). 2. Prolog historyczny (zob. Pwt 1,6-4,43). 3. Warunki/zastrzeżenia lub przepisy/prawa (zob. Pwt 4,44-26,19). 4. Błogosławieństwa i przekleństwa (zob. 27., 28., 29. i 30. rozdział Księgi Powtórzonego Prawa). 5. Świadkowie (zob. Pwt 30,19). 6. Szczególna klauzula (zob. Pwt 31,9-13).

`Przeczytaj 24. rozdział Księgi Jozuego. Jak w tym fragmencie księgi posłużono się wzorcem przymierza?`

Wzorzec przymierza został użyty także podczas aktu odnowienia przymierza przez Jozuego. Po pierwsze w preambule Bóg przedstawia się jako „Jahwe, Bóg Izraela” (Joz 24,2 BKR). Potem następuje dość długi prolog historyczny, w którym Jozue przypomina Izraelitom, czego Bóg dokonał dla nich w przeszłości (zob. Joz 24,2-13). Po tej części historycznej wymienione zostały warunki/zastrzeżenia lub przepisy/prawa (zob. Joz 24,14-15.23), następnie wspomniane są błogosławieństwa i przekleństwa (zob. Joz 24,19-20), przedstawieni są świadkowie (zob. Joz 24,22.27), a na końcu pojawia się znak przymierza (zob. Joz 24,25-26). Tak więc mamy tu do czynienia z klasycznym wzorcem przymierza użytym po to, by przekazać Boży komunikat Izraelitom i wskazać im nie tylko Boże prowadzenie w przeszłości, ale także to, czego wymaga się od nich jako strony przymierza.

`Przeczytaj Joz 24,15. Jaką zasadę wyrażoną w tym wersecie możemy zastosować także dzisiaj?`