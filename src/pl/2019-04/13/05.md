---
title:  Cel i zapał
date:  25/12/2019
---

`Czego Ne 2,1-10 i Ezd 7,8-10 uczą nas o sile motywującej Ezdrasza i Nehemiasza do działania?`

We wszystkim, co czynili, Ezdrasz i Nehemiasz, starali się pełnić wolę Boga w życiu Jego ludu. Owszem, lud popełniał błędy i był za nie karany. Jednak Bóg, wierny swoim obietnicom odrodzenia, otworzył drogę dla swego ludu, by mógł powrócić do Ziemi Obiecanej, aby dochowując wierności, mógł spełnić cele wyznaczone przez Niego. Pan w swojej mądrości wybrał poświęconych ludzi podobnych do Mojżesza, by odegrali istotną rolę w tym odrodzeniu, podobnie jak Mojżesz przed wiekami wykonał specjalne zadanie.

Wielcy przywódcy, jak ci dwaj, dążą do celu. Ten cel dyktuje ich działania. Można powiedzieć, że Ezdrasz i Nehemiasz mieli cel w życiu. Mieli też wizję ludu Bożego i ze wszystkich sił dążyli do jej zrealizowania.

Ezdrasz czynił to, studiując Pismo Święte i nauczając lud Słowa Bożego. Nehemiasz dodawał Judejczykom odwagi do czynienia tego, co słuszne, i odważnego stawania po stronie Boga. Obaj pragnęli ujrzeć odrodzoną Jerozolimę, ale odrodzoną nie tylko materialnie. Pragnęli także zobaczyć ożywienie i reformację w duchowym życiu jej mieszkańców. Dlatego karcili, napominali, a czasami także nakazywali określone działania. Wielcy przywódcy wierzą w coś większego niż zwyczajność i przeciętność. Ezdrasz i Nehemiasz wierzyli w miłującego i potężnego Boga, który czyni cuda, i pragnęli, by wszyscy mieli z Nim głęboką więź.

Począwszy od 1. rozdziału Księgi Nehemiasza, czytelnik jest pod wrażeniem poświęcenia jej autora dla sprawy Bożej oraz jego przygnębienia z powodu niepowodzenia ludu Bożego. W 1. rozdziale Księgi Nehemiasza czytamy, iż Nehemiasz płakał, gdy doniesiono mu o trudnościach, z jakimi borykają się Izraelici w Judei. W modlitwie na kolanach obiecał uczynić wszystko, do czego Bóg go powoła. Nehemiasz kierował się wizją dokonywania pozytywnych zmian w świecie. Był człowiekiem czynu, i to czynu na rzecz Boga. Nehemiasz dążył do dokonywania zmian nie dla większych zysków czy wyższych stanowisk (choć w Persji miał jedno i drugie), ale udał się do Judei i do ubogiego ludu narażonego na wrogie działania ze wszystkich stron. Kroczył naprzód w wierze pomimo piętrzących się przed nim przeszkód.