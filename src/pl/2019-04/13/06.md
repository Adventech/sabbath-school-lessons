---
title:  Pokora i wytrwałość
date:  26/12/2019
---

`Przeczytaj Ezd 8,21-23.31-32. Czy uważasz, że decyzja Ezdrasza, by nie prosić króla o pomoc, była niemądra czy odważna? W jaki sposób Ezdrasz i Izraelici okazali pokorę wobec Boga?`

Jakiś czas później Nehemiasz przyjął ochronę zaoferowaną przez króla. Jednak Ezdrasz wierzył, że Bóg okaże swoją moc najlepiej, jeśli repatrianci wyruszą bez królewskiej ochrony. Gdy dotarli do Judei, nie ponosząc żadnej szkody, przypisano ten sukces wyłącznie Bogu. Być może w niektórych sytuacjach zbyt mocno polegamy na ludziach, zamiast pozwolić Bogu okazać Jego moc. Ezdrasz wolał pozwolić działać Bogu w tej sytuacji i dowieść królowi, że Bóg Izraela rzeczywiście jest potężny.

Jednak Ezdrasz nie zachowywał się w sposób zarozumiały. Zwołał lud i razem pościli i modlili się. Wyruszyli w podróż dopiero po tym, jak spędzili pewien czas przed Bogiem w modlitwie. W pokorze przyszli do Boga, prosząc o Jego ochronę jako znak Jego mocy, a On odpowiedział na ich prośby.

`Przeczytaj Ne 5,14-19. W jaki sposób Nehemiasz okazał pokorę?`

Prawdziwi przywódcy muszą być gotowi ukorzyć się i być sługami. Dobrzy przywódcy nie wymagają ani nie potrzebują tytułu, by zyskać szacunek. Nehemiasz miał drzwi otwarte dla wszystkich i szczodrze łożył na ludzi potrzebujących. Okazał swoją wiarę w Boga, a jego niezwykłe poświęcenie dla Pana było przykładem dla ludu. Miał silną osobowość i rzeczowe usposobienie, ale nie uważał się za lepszego od innych. W tamtym czasie zajmował najwyższe stanowisko wśród narodu izraelskiego, ale nie przejawiał cienia pychy. W ten sposób odzwierciedlał życie i kazania Jezusa, który nauczał, że najlepszym sposobem sprawowania przywództwa jest służenie innym. Jezus tak czynił, a więc i my mamy czynić podobnie, bez względu na to, jakie zajmujemy stanowisko.

`„I usiadłszy, przywołał dwunastu i rzekł im: — Jeśli ktoś chce być pierwszy, niechaj stanie się ze wszystkich ostatnim i sługą wszystkich” (Mk 9,35). Czego uczą nas słowa Jezusa o tym, co znaczy być prawdziwym przywódcą w oczach Boga?`