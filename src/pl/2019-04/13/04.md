---
title:  Odwaga i zarządzanie
date:  24/12/2019
---

`Przeczytaj Ne 4,7-23. W jaki sposób Nehemiasz okazywał odwagę? Co było źródłem tej odwagi?`

Nehemiasz sprzeciwił się wrogom, którzy usiłowali zastraszyć Judejczyków. Na te wrogie usiłowania namiestnik zareagował, przygotowując lud do walki. Nie powiedział jedynie: — Boże, zrób coś w tej sytuacji!

Nehemiasz rozumiał, że wierzący też mają coś do zrobienia. Judejczycy wzięli więc miecze i inną broń i zabrali się do odbudowy muru. Pod wodzą namiestnika przestali się bać i śmiało przygotowali się do obrony. Nehemiasz wspierał ich, wierzył w nich, pracował z nimi i przydzielał im obowiązki do wykonania. Przygotował ich do wykonania zaplanowanej pracy, dzieląc się swoimi obowiązkami i przydzielając im określone zadania. Ale nie tylko mówił ludziom, co mają robić. Sam nie schował się w swoim pokoju. Stał u ich boku i pracował ciężko jak inni.

W Biblii opisane są sytuacje, w których Bóg polecał ludziom stać i patrzeć, jak On walczy. Ale są też sytuacje, w których On mówił: — Przygotujcie się do działania, a Ja dam wam zwycięstwo.

Musimy wykonać swoją pracę, jeśli chcemy ujrzeć wybawienie przez Boga i Jego błogosławieństwa.

„Zdecydowane oddanie Nehemiasza dziełu Pana i jego niezachwiane poleganie na Nim było powodem klęski jego wrogów usiłujących wciągnąć go w swoje sidła. Człowiek gnuśny z łatwością pada ofiarą pokusy, ale w życiu człowieka dążącego do szlachetnego celu i pochłoniętego realizacją wzniosłych zamierzeń zło nie znajduje oparcia. Wiara tego, który nieustannie idzie naprzód, nigdy nie słabnie, gdyż przed sobą widzi Nieskończoną Miłość działającą we wszystkim dla realizacji swych dobrych zamierzeń. Prawdziwi słudzy Boży pracują z determinacją, która nigdy nie ustaje, gdyż stale szukają wsparcia u tronu łaski”1.

Nehemiasz czerpał odwagę ze świadomości obecności i mocy Boga. Z drugiej strony, jak zauważyliśmy, poznanie Boga skłaniało go do działania zgodnego z wiarą.

`Choć kontekst jest inny, jak to, co widzimy w postawie Nehemiasza, odzwierciedla słowa Jakuba: „Powie ktoś: Ty masz wiarę, a ja mam uczynki; pokaż mi wiarę swoją bez uczynków, a ja ci pokażę wiarę z uczynków moich” (Jk 2,18)?`