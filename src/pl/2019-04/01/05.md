---
title:  Dekret Artakserksesa
date:  02/10/2019
---

`Przeczytaj Ezd 7,11-28. Z czego składał się królewski dekret? Dlaczego był ważny dla narodu izraelskiego?`

Dekret Artakserksesa przypomina pierwszy dekret Cyrusa. Król wezwał wszystkich Izraelitów, którzy zapragną, w tym zwłaszcza tych z rodów kapłańskich, by udali się w drogę do Jerozolimy. Choć według informacji pochodzących ze znalezionego w babilońskim mieście Nippur archiwum bankierskiej rodziny Muraszu wynika, że większość Żydów pozostała ostatecznie w Persji (jak świadczy o tym Księga Estery), to jednak byli też i tacy, którzy czekali na okazję do rozpoczęcia nowego życia w ojczyźnie przodków. Król zwrócił się przede wszystkim z rozkazem do podskarbich Zarzecza. Mieli oni zapewnić Ezdraszowi środki na odbudowę miasta, a także na to, „aby w dostojeństwo ubrać świątynię Pana” (Ezd 7,27). Król polecił Ezdraszowi, by zadbał również o należyte przestrzeganie prawa Bożego i prawa krajowego przez ustanowienie sytemu sądowniczego. Porządek i organizacja wskazane w tym poleceniu to ważne rzeczy dla każdego społeczeństwa. Ponadto król zadbał o wszelkie ułatwienia dla Ezdrasza i Izraelitów, by mogli odbudować swój kraj.

Czy troska króla o odbudowę miasta i świątyni wskazuje, że uwierzył on w Boga, którego wyznawcą był Ezdrasz? Artakserkses nazywa Boga Bogiem Izraela, „którego przybytek jest w Jeruzalemie” (Ezd 7,15). Ten sposób mówienia o Bogu wskazuje, że król postrzegał Jahwe jako jeszcze jedno lokalne bóstwo, które należało obłaskawić darami. Nie chciał, by ten lokalny bóg rozgniewał się na niego „i jego synów” (Ezd 7,23). Ponadto powinniśmy zauważyć, że 457 rok przed Chrystusem to rok buntu Egipcjan przeciwko perskiej okupacji, a zatem jest prawdopodobne, że szlachetne decyzje króla były podyktowane chęcią zdobycia przychylności prowincji judzkiej.

Niestety, mimo kontaktów z Ezdraszem i Nehemiaszem król nie stał się wyznawcą Prawdziwego Boga. Przynajmniej nic w tekście biblijnym nie wskazuje na to, by tak było, co znaczy, że Pan może się posłużyć nawet ludźmi nienawróconymi, by realizować swoją wolę na ziemi.

`Jak możemy się nauczyć ufać Bogu i Jego władzy nad światem mimo cierpienia i niesprawiedliwości, jakie panują na ziemi?`