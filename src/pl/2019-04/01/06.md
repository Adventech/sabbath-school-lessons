---
title:  Znaczenie edukacji
date:  03/10/2019
---

`Przeczytaj Ezd 7,6.10. Co te wersety mówią o doniosłości właściwej religijnej edukacji?`

Całkowite poświęcenie Ezdrasza dla Boga i jego decyzja, by badać Słowo Boże, stosować je i nauczać go (zob. Ezd 7,6.10), przygotowały go do większej służby w Izraelu. Tekst biblijny mówi, że poświęcił się on studiowaniu, czynieniu i nauczaniu prawa Pana.

Ellen G. White zwraca uwagę na ważną rzecz: „Pochodzący z rodu Aarona Ezdrasz otrzymał kapłańskie wykształcenie, a ponadto gruntownie zapoznał się z pismami magów, astrologów i mędrców imperium medyjsko-perskiego. Nie był jednak zadowolony ze swojego duchowego stanu. Pragnął pełnej harmonii z Bogiem oraz mądrości w celu spełniania Jego woli. Tak więc »starał się (...) z całego serca zgłębiać prawo Jahwe i wprowadzać je w życie« (Ezd 7,10 BKR). To skłoniło go do pilnego studiowania dziejów ludu Bożego, zapisanych w pismach proroków i królów. Badał on historyczne i poetyckie księgi Biblii, aby dowiedzieć się, dlaczego Pan pozwolił, by Jerozolima została zniszczona, a Jego lud uprowadzony do niewoli w pogańskim kraju”1.

„Starania Ezdrasza, by ożywić zainteresowanie studiowaniem Pisma Świętego, miały trwały charakter dzięki jego niestrudzonej i codziennej pracy ukierunkowanej na kopiowanie i popularyzowanie ksiąg biblijnych. Zebrał on wszystkie kopie prawa, jakie mógł znaleźć, a następnie polecił je przepisywać i rozpowszechniać. Czyste Słowo, pomnożone i oddane w ręce wielu ludzi, upowszechniało wiedzę o nieocenionej wartości”2.

Zwróć uwagę na to, że choć Ezdrasz poznał sposoby postępowania pogan, rozumiał, że nie są one właściwe, a zatem starał się poznać prawdę wprost z jej źródła — Słowa Bożego i prawa Pana. Musiał się oduczyć wielu rzeczy z tego, czego nauczył się w świeckich szkołach, gdyż niewątpliwie sporo z tego było po prostu nieprawdą. W końcu, co dobrego można znaleźć w pismach wróżbitów i magów?

`W jaki sposób także obecnie musimy oduczyć się wielu rzeczy z tego, czego nauczyliśmy się od świata?`