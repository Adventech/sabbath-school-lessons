---
title:  Powrót pierwszej grupy wygnańców
date:  29/09/2019
---

`Przeczytaj Jr 25,11-12; 29,10; Dn 9,1-2. Kiedy nastąpił pierwszy powrót żydowskich wygnańców? Jakiego proroctwa był wypełnieniem?`

Pan wpłynął na Cyrusa, by umożliwić pierwszy powrót Izraelitów będący wypełnieniem proroctwa Jeremiasza o 70 latach. Jeremiasz napisał, że ziemia judzka będzie leżeć odłogiem przez 70 lat po uprowadzeniu jej mieszkańców do Babilonii (co trwało od 606/605 do 537/536 roku przed Chrystusem), ale potem Bóg otworzy drzwi żydowskim wygnańcom, by mogli powrócić do ojczyzny. Gdy Daniel studiował pisma Jeremiasza, uświadomił sobie, że nadszedł czas owego obiecanego powrotu.

W 9. rozdziale Księgi Daniela jej autor jest zrozpaczony, bo 70 proroczych lat dobiega końca i pozornie nic się nie zmienia, zaś nowe imperium perskie właśnie urosło w potęgę. Pogrążony w żalu Daniel zwrócił się do Boga, błagając o miłosierdzie i spełnienie Jego obietnic. W tym samym rozdziale (zob. Dn 9,24-27) Bóg zapewnił Daniela, że czuwa nad wszystkim i zaplanował przyszłość, w tym przyjście Wybawiciela, który umrze za ludzi, by dokonać zadośćuczynienia za ich grzechy, przynieść sprawiedliwość i wypełnić symboliczne zapowiedzi starotestamentowego systemu ofiarnego. Bóg powiedział przez to: — Nie martw się, Danielu. Ponieważ ten Prawdziwy Wybawca (Jezus) z pewnością przyjdzie, teraz także poślę wam pewnego wybawcę.

Wkrótce potem Bóg poruszył serce Cyrusa, króla perskiego, by wydał rozporządzenie zwracające żydowskim wygnańcom wolność. Bóg zawsze dotrzymuje obietnic (zob. w 10. rozdziale Księgi Daniela, jak Bóg interweniował, by zadbać o dobro swojego ludu w Judei).

W 1. rozdziale Księgi Ezdrasza znajduje się oświadczenie króla Cyrusa, iż naród izraelski otrzymał pozwolenie na powrót do Jerozolimy i odbudowanie domu Pańskiego. Rozporządzenie to zostało wydane w latach 539-537 przed Chrystusem. Cyrus nie tylko pozwolił Żydom odejść, ale także dopilnował, by odeszli oni z darami, w tym oryginalnymi naczyniami świątynnymi wywiezionymi do Babilonii w czasach Nebukadnesara. Owo wydarzenie przypomina exodus z Egiptu wiele wieków wcześniej, gdy Bóg także poruszył serca Egipcjan, by wyprawili Izraelitów w drogę z darami. Ta pierwsza grupa powracająca do Judei składała się z około 50 tysięcy osób (wliczając w to kobiety i dzieci).

`Jakie jeszcze inne historyczne proroctwa zostały wypełnione zgodnie z obietnicą zawartą w Piśmie Świętym? Jak możemy czerpać z nich pocieszenie, że Bóg zna przyszłość i że możemy ufać Jego obietnicom, które dotyczą nas?`