---
title:  Królowie i wydarzenia
date:  30/09/2019
---

Pierwsza grupa repatriantów żydowskich otrzymała zadanie odbudowy świątyni. W późniejszych lekcjach będziemy studiować historię opozycji usiłującej nie dopuścić do odbudowy świątyni. Teraz zapoznamy się z kolejnymi królami perskimi w czasach odbudowy świątyni w Jerozolimie. Ważne jest to, by poznać tło historyczne Księgi Ezdrasza i Księgi Nehemiasza, jako że pozwala ono głębiej zrozumieć ich przesłania.

`Przeczytaj Ezd 4,1-7. Kim byli kolejni królowie, za panowania których działali przeciwnicy budowy świątyni?`

Poniżej znajduje się chronologiczna lista królów perskich, którzy w jakiś sposób związani są z Księgą Ezdrasza i Księgą Nehemiasza. Lista ta zaczyna się od Cyrusa, który założył imperium perskie i pokonał Babilonię w 539 roku przed Chrystusem:

- Cyrus (559-530)
- Kambyzes II (530-522)
- Dariusz I (522-486)
- Kserkses I (485-465) w Księdze Estery zwany Achaszweroszem
- Artakserkses I (465-424)

Gdy studiujemy te obie księgi, ważne jest to, byśmy wiedzieli, że w Księdze Ezdrasza ci królowie nie są wzmiankowani w porządku chronologicznym. Na przykład Ezd 4,6-24 jest wstawką przed 5. rozdziałem, który przedstawia dzieje opozycji wobec budowy świątyni. Tak więc listy do Kserksesa I (Achaszwerosza) i Artakserksesa I wspomniane w 4. rozdziale Księgi Ezdrasza powstały po wydarzeniach dotyczących Dariusza I, a opisanych w 5. i 6. rozdziale. Taka kolejność może być myląca dla czytelników. Mogła też być powodem pewnego zamieszania panującego w interpretowaniu tych ksiąg na przestrzeni minionych wieków. Podczas studiowania kolejnych lekcji tego kwartału, znajomość kolejności wydarzeń pomoże nam lepiej zrozumieć przesłania Księgi Ezdrasza i Księgi Nehemiasza.

`Jak często natrafiasz w Biblii na fragmenty tekstu, które trudno ci zrozumieć? Jak możesz się nauczyć ufać Bogu i Jego Słowu, nawet jeśli natrafiasz na coś, czego sensu nie rozumiesz? Dlaczego ważne jest, by mimo to ufać? Zob. Iz 55,8-9.`