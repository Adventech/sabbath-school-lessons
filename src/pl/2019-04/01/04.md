---
title:  Powrót drugiej grupy wygnańców
date:  01/10/2019
---

W Ezd 7,1-10; 8,1-14 widzimy, że król Artakserkses I pozwolił Ezdraszowi powrócić do Jerozolimy (w 457 roku przed Chrystusem) i zabrać ze sobą wszystkich, którzy także zechcą powrócić. Niewiele wiadomo o relacjach panujących między królem a Ezdraszem oraz o tym, czy Ezdrasz pracował na dworze królewskim. W 8. rozdziale Księgi Ezdrasza autor wymienia naczelników rodów tej grupy repatriantów, począwszy od rodów kapłańskich, poprzez linię królewską, a skończywszy na pozostałych Judejczykach. Wymienionych zostało szczegółowo dwanaście rodów, co sprawia wrażenie celowego użycia liczby nawiązującej do dwunastu plemion izraelskich.

Wspomniany tekst biblijny mówi o prawie 1500 mężczyznach, co oznacza, że ogólna liczba repatriantów mogła wynosić od 5000 do 6000 ludzi. Była to znacznie mniejsza grupa niż ta, która powróciła z Zorobabelem (Zerubbabelem) i Jozuem (Jeszuą).

`Przeczytaj Ezd 7,1-10. Co ten fragment księgi mówi o Ezdraszu?`

Ezdrasz był uczonym1 pochodzącym z kapłańskiego rodu. Jako kapłan był potomkiem brata Mojżesza, Aarona — pierwszego kapłana w Izraelu. Według Księgi Ezdrasza i tradycji żydowskiej był wybitnym człowiekiem. Nie wiemy, czy był sekretarzem króla Artakserksesa. Określenie Ezdrasza jako uczonego sugeruje, że albo wcześniej pełnił jakąś ważną funkcję, albo posiadał zdolności, które zaczął wykorzystywać po przybyciu do Judei. Jednak należy przypuszczać, że musiał pracować dla Artakserksesa na jakimś odpowiedzialnym stanowisku, skoro król wysłał go jako kierownika wyprawy.

W Ezd 7,6.10 Ezdrasz został nazwany biegłym (BW) i poświęconym (BE) skrybą/nauczycielem. Słowo biegły oznacza tutaj kogoś bystrego, to jest kogoś, kto w lot pojmuje trudne sprawy i posiada umiejętność prawidłowej analizy informacji. Ezdrasz miał nieprzeciętny umysł. Był znany z posiadania wiedzy i umiejętności objaśniania prawa Bożego. Ponadto fakt, iż król wybrał go jako tego, który ma poprowadzić grupę Izraelitów do Judei, świadczy o odwadze i zdolnościach przywódczych Ezdrasza.

`Zwróć uwagę, iż Ezdrasz „przygotował swoje serce, aby szukać prawa Pana” (Ezd 7,10 UBG). Jak możemy zastosować tę wskazówkę w swoim życiu?`