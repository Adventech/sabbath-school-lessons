---
title:  Początek modlitwy
date:  11/11/2019
---

Reakcją Lewitów i ludu na czytanie Słowa Bożego była długa modlitwa, w której wymieniali przejawy dobroci Boga na tle dziejów niewierności Izraelitów. Można zauważyć, że ta odpowiedź była bardziej kazaniem niż modlitwą, gdyż niemal każdy werset ma jakiś odpowiednik w innym miejscu w Biblii.

`Przeczytaj Ne 9,4-8. Na jakich zasadniczych kwestiach skupia się modlitwa w tych początkowych wersetach i dlaczego?`

W pierwszej części modlitwy Izraelici wielbili Boga i wywyższali Jego imię. W hebrajskiej kulturze imiona nie były nadawane przypadkowo, ale odzwierciedlały tożsamość osoby. Tak więc wywyższanie imienia Boga ma istotne znaczenie, gdyż świadczy wobec świata, że jest On godny chwały i czci. Jest to imię Stwórcy Wszechświata. Modlitwa zaczyna się od oddania czci Bogu jako Stwórcy oraz Temu, który utrzymuje wszystko (zob. Ne 9,6; zob. także Kol 1,16-17). Hebrajskie słowo przetłumaczone jako utrzymywać, pochodzi od słowa, które znaczy: sprawiać, że ktoś/coś żyje.

Ten, który stworzył wszystko, wybrał Abrahama, człowieka, który nie był w żaden sposób lepszy od innych, poza tym, że serce jego było wierne Bogu (zob. Ne 9,8). Abrahamowi wielokrotnie brakowało wiary, ale gdy Bóg polecił mu ofiarować syna, patriarcha usłuchał Go (zob. 22. rozdział Księgi Rodzaju). Nauczył się być wierny — nie z dnia na dzień, ale w wyniku długiego doświadczenia z Bogiem. W hebrajskim sposobie myślenia serce oznacza umysł. Mówiąc innymi słowy, Abraham wzrastał w wierności — w swoich myślach i czynach, a Bóg pochwalił go za to.

Pierwsze zdania modlitwy Izraelitów są skupione na Bogu jako (1) Stwórcy (2) podtrzymującemu życie i (3) dotrzymującemu obietnic. Modlący się wspomnieli najpierw, kim jest Bóg — jest On wiernym Bogiem, który nas stworzył, utrzymuje nas przy życiu i zawsze dotrzymuje swoich obietnic. Pamiętając o tym, możemy patrzeć na nasze życie z właściwej perspektywy i uczyć się ufać Bogu nawet w najtrudniejszych sytuacjach, gdy wydaje się, że jest On daleko od nas i nie interesuje się wyzwaniami, jakim przychodzi nam stawiać czoła.

`Dlaczego prawda o Bogu jako naszym Stwórcy jest tak ważna dla naszej wiary? Jaka inna prawda jest tak ważna w porównaniu z tą, która została upamiętniona ustanowieniem siódmego dnia tygodnia mającego przypominać nam, że zostaliśmy stworzeni przez Boga?`