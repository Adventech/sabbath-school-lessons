---
title:  Prawo i prorocy
date:  13/11/2019
---

`Przeczytaj Ne 9,23-31. Jak Izraelici zostali opisani w porównaniu z wielką dobrocią Boga (zob. Ne 9,25)?`

Kolejna część modlitwy-kazania dotyczy życia w Kanaanie, gdy Izraelici posiedli ziemię daną im przez Boga. Otrzymali kraj, miasta, winnice i pola gotowe do użytku, ale uznali, że to wszystko im się należało. Pod koniec Ne 9,25 czytamy: „Jedli tedy i byli syci, utyli i opływali w dostatki”. Utyć jest słowem, które tylko kilka razy występuje w Biblii (zob. Pwt 32,15; Jr 5,28) — zawsze w negatywnym znaczeniu.

Izraelici „opływali w dostatki dzięki wielkiej twojej dobroci” (Ne 9,25), ale nie mieli upodobania w Bogu, a raczej w tym, co posiadali. Najwyraźniej dostatek nie sprzyja bliskiej więzi z Bogiem. Nierzadko sądzimy, że jeśli posiądziemy to, o czym marzymy, będziemy szczęśliwi. Jednak widzimy, że Izraelici otrzymali od Boga wszystko, ale uczucie zadowolenia z posiadania tego wszystkiego uczyniło ich mniej poświęconymi Bogu. Często łatwo przychodzi nam skupiać uwagę na darach, a zapominać o Dawcy. Jest to fatalne w skutkach zwiedzenie.

Oczywiście nie znaczy to, że nie możemy być szczęśliwi, mając to wszystko, co Bóg nam podarował. On pragnie, byśmy cieszyli się Jego darami, ale ta radość z rzeczy, które On nam daje, nie gwarantuje więzi z Bogiem. Jeśli nie będziemy czujni, te rzeczy mogą się stać dla nas kamieniem potknięcia.

Judzcy przywódcy wyznali niewierność swoją i swoich przodków wobec Boga. Gdy spojrzeli na swoją historię, nazwali po imieniu grzechy, które popełnili jako naród. Dwa elementy wyłaniają się jako szczególnie ważne, gdyż zostały powtórzone: (1) Izraelici odrzucili prawo Boże i (2) prześladowali proroków.

Tak więc Judejczycy wreszcie zdali sobie sprawę z tego, że prawo Boże i przesłania proroków są niezbędne dla rozwoju narodu i poszczególnych wierzących. W modlitwie zaakcentowano ten wniosek, ponieważ znajduje się w niej stwierdzenie, że „gdyby człowiek czynił [Boże przykazania], żyłby przez nie” (Ne 9,29 BG, co jest bezpośrednim cytatem z Kpł 18,5), oraz podkreślono, że to Duch Boży mówił przez proroków. Bóg dał nam swoje przykazania, abyśmy mogli cieszyć się życiem w obfitości, a swoich proroków posyłał, by nas prowadzić w zrozumieniu Jego prawdy. To, co czynimy z tymi darami, jest ważne dla każdego z nas osobiście.