---
title:  Lekcje z przeszłości
date:  12/11/2019
---

`Przeczytaj Ne 9,9-22. Czym różni się ta część modlitwy od poprzedniej?`

Modlitwa przechodzi od chwalenia Boga za Jego wierność do wspominania niewierności Izraelitów podczas ich doświadczeń w Egipcie i na pustyni. Wymienia przejawy dobroci Boga okazane Izraelitom, na które oni reagowali pychą, uporem i lekceważeniem łaskawych Bożych dokonań dla nich.

Uznanie ludzkich upadków i braku autentycznego poświęcenia dla Boga jest ważnym krokiem prowadzącym do wyznania grzechów i skruchy. Choć wersety te mówią o ludziach, którzy żyli dawno temu i daleko od nas, nikt nie zaprzeczy, że każdy z nas ma problem podobny jak oni.

Oczywiście rozwiązaniem tego problemu w naszym przypadku, tak samo jak i w ich, jest ewangelia. Samo wyznanie grzechów nikogo nie zbawia — jesteśmy zbawieni na mocy ofiary złożonej za nas przez Chrystusa. Wyznanie grzechów wraz ze skruchą są niezbędne dla uznania nas, iż możemy zostać usprawiedliwieni wyłącznie przez Chrystusa. „Gdy przez skruchę i wiarę przyjmujemy Chrystusa jako naszego Zbawiciela, Pan przebacza nasze grzechy i daruje karę nakazaną za przestępstwo prawa. Grzesznik stoi wtedy przed Bogiem jako sprawiedliwa osoba; zostaje obdarzony przychylnością nieba i przez Ducha ma społeczność z Ojcem i Synem”1.

Z drugiej strony, skoro dobroć Boża skłania nas do wyznania grzechów i okazania skruchy z ich powodu, musimy być także zdecydowani na to, by porzucić te grzechy dzięki mocy Bożej.

Kwestią zasadniczą było to, że Izraelici byli uparci, ale Bóg był istotą miłującą. Patrząc wstecz na to, czego Bóg dokonał dla narodu izraelskiego, Judejczycy przypominali sobie, że skoro Bóg tak dużo uczynił w przeszłości, to z pewnością zatroszczy się o nich obecnie i poprowadzi ich także w przyszłości. Dlatego tak ważne było to, by pamiętali, jak Bóg działał w przeszłości. Gdy o tym zapominali, zaczynały się kłopoty.

`Przypomnij sobie taki czas, gdy byłeś pewny, że Bóg działa w twoim życiu. Jak możesz czerpać pocieszenie z tej ufności, gdy grożą ci kłopoty? Jak możesz się nauczyć pełniej ufać w dobroć Boga nawet wtedy, gdy jesteś zniechęcony, zawiedziony i obawiasz się przyszłości?`