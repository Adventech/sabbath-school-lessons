---
title:  Do dalszego studium
date:  15/11/2019
---

W Ne 9,25 Izraelici wspomnieli o tym, że ich przodkowie „opływali w dostatki” dzięki wielkiej Bożej dobroci. Użyte tu w oryginale hebrajskie słowo pochodzi od tego samego rdzenia, co słowo Eden (zob. Rdz 2,15). Tak więc wyrażenie to można by było przetłumaczyć tak, iż Izraelici edenizowali się1, gdyby w języku polskim był taki czasownik.

Przesłaniem ewangelii jest odrodzenie, a czy może być lepszy symbol odrodzenia niż Eden wskazujący stan, do jakiego mamy zostać przywróceni? Bóg powołał Hebrajczyków i osadził ich na skrzyżowaniu ważnych szlaków starożytnego świata, by stworzyć z ich udziałem najpełniejsze odzwierciedlenie Edenu możliwe w upadłym świecie. Nawet po niewoli babilońskiej nadal istniał tam spory potencjał. „Gdyż Pan pocieszy Syjon, pocieszy wszystkie jego rozpadliny. Uczyni z jego pustkowia Eden” (Iz 51,3).

Izraelici cieszyli się materialnymi błogosławieństwami obiecanymi im przez Pana — błogosławieństwami, które w stopniu możliwym w upadłym świecie były namiastką obfitości Edenu. Nie było to złe samo w sobie. Przecież mieli się nimi cieszyć. Bóg stworzył materialny świat właśnie po to, by był przyjemny, a więc starożytni Izraelici, pobłogosławieni przez Boga, cieszyli się dostatkiem. Ich grzech nie polegał na tym, że pragnęli edeńskiego szczęścia danego im przez Boga w Jego wielkiej dobroci, ale że zapominali o Panu (zob. Ez 23,35), którego dobrocią się cieszyli. Błogosławieństwa stały się dla nich celem samym w sobie, zamiast środkiem do celu — okazją do wskazywania Boga innym narodom.2

**Pytania do dyskusji**

`1. Jezus powiedział: — „A posiany między ciernie, to ten, który słucha słowa, ale umiłowanie tego świata i ułuda bogactwa zaduszają słowo i plonu nie wydaje” (Mt 13,22). Co Zbawiciel miał na myśli, mówiąc o ułudzie bogactwa, i jak ma się to do modlitwy, którą analizowaliśmy w tym tygodniu?`

`2. Zastanów się nad biblijną nauką o stworzeniu. Zwróć uwagę, że w modlitwie zamieszczonej w 9. rozdziale Księgi Nehemiasza Judejczycy mówili zarówno o Bogu jako Stwórcy, jak i o Podtrzymującym Życie. Jak świadczy to o fundamentalnym znaczeniu tej prawdy dla naszej wiary?`

`3. Jak możemy znaleźć równowagę między uznawaniem naszej oczywistej grzeszności i niepozwalaniem szatanowi, by wykorzystywał naszą grzeszność w sposób powodujący zniechęcenie i rezygnację z naszej wiary?`