---
title:  Post i nabożeństwo
date:  10/11/2019
---

`Przeczytaj Ne 9,1-3. Dlaczego Izraelici postanowili odłączyć się od obcoplemieńców?`

Choć Nehemiasz gorąco pragnął tego, by lud kojarzył ten czas z radością, to jednak nie wahał się skłonić zgromadzenie do postu. Tak więc Judejczycy ukorzyli się przed Bogiem, posypali proch na swoje głowy i przywdziali pokutne wory. Ponieważ obcy nie mieli udziału w grzechach wspólnoty, Izraelici odłączyli się od nich, gdyż wiedzieli, że to o przebaczenie swoich grzechów powinni prosić. Wyznali więc grzechy swojego narodu, które doprowadziły ich przodków na wygnanie.

Ich wspólne modlitwy i wyznanie win świadczyło o głębokim zrozumieniu natury grzechu. Izraelici mogli odczuwać gniew z powodu tego, że ich przodkowie nagrzeszyli i doprowadzili do niewoli babilońskiej. Mogli marnować czas na roztrząsanie błędów swoich przywódców i braku pobożności we wcześniejszych pokoleniach, które sprawiły, że z wielkiego narodu pozostała zaledwie garstka tych, którzy powrócili z wygnania. Jednak zamiast żywić nienawiść i gniew, zwrócili się do Boga w pokorze i wyznali grzechy.

W Ne 9,3 czytamy, że lud czytał księgę prawa przez ćwierć dnia, po czym przez kolejne ćwierć dnia wyznawał grzechy i oddawał cześć Bogu. Już po raz trzeci czytali Torę. Czytanie Tory miało istotne znaczenie dla wyznania grzechów, które musi być oparte na prawdzie pochodzącej od Boga. Gdy czytamy Biblię, Bóg przybliża się do nas, a wtedy Duch Święty może przemawiać do nas i nauczać nas. Prawda Słowa Bożego kształtuje nasz sposób myślenia i rozumienia, dodaje nam odwagi i podnosi nas na duchu. Izraelici smucili się i płakali, gdyż spędzanie czasu w obecności Świętego Boga uświadamia nam Jego piękno i Jego dobroć, ale jednocześnie zdumiewa nas to, że Stwórca Wszechświata zajmuje się nami pomimo naszej niegodności. Uświadamiamy sobie to, że bez Boga jesteśmy równie bezradni jak nasi błądzący przodkowie w wierze. Jedynie dzięki Bożej obecności możemy być takimi, jakimi powinniśmy być.

`Przeczytaj Dn 9,4-19. W jaki sposób modlitwa Daniela odnosi się dzisiaj zarówno do nas osobiście, jak i do Kościoła/zboru?`