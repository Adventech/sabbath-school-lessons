---
title:  Uwielbienie i prośba
date:  14/11/2019
---

`Przeczytaj Ne 9,32-10,1. Na czym Izraelici skupili uwagę pod koniec modlitwy?`

Po raz kolejny modlitwa zostaje skierowana na oddawanie chwały Bogu za to, jaki On jest — że jest wielki, potężny i niepojęty oraz że dotrzymuje przymierza i okazuje miłosierdzie. Izraelici szczerze uznają okazaną im Bożą dobroć.

Zanoszą także prośbę w formie przymierza z Bogiem, co opisane zostało szczegółowo w 10. rozdziale Księgi Nehemiasza. Jaka to prośba? — „Teraz więc, Boże nasz, Boże wielki, potężny i straszny, który dotrzymujesz przymierza i łaski, niechaj nie wyda ci się małym cały ten mozół, jaki nas spotkał” (Ne 9,32).

Judejczycy musieli płacić haracz obcym królom, którzy panowali nad nimi. Ucisk ze wszystkich stron dawał się we znaki tej garstce Izraelitów, tak iż byli już wielce udręczeni. Musieli znosić kolejnych tyranów, ale nie porzucali nadziei na odmianę losu.

Co ciekawe, w modlitwie nazwali siebie „niewolnikami” (Ne 9,36). Po wymienieniu przejawów niewierności swojego narodu zakończyli modlitwę, nazywając siebie tym słowem. Niewolnicy muszą być posłuszni panom. Użycie tego słowa wskazuje na to, że Izraelici wreszcie zdali sobie sprawę z tego, że muszą być posłuszni Panu w sposób, w jaki nie byli posłuszni ich przodkowie. Tak wyrazili swoje pragnienie wierności wobec Pana i Jego przykazań. Jako słudzy Boga prosili Go o podjęcie interwencji w ich sprawie.

Społeczność Izraelitów pod wodzą Ezdrasza i Nehemiasza realistycznie oceniała swoją sytuację. Izraelici wiedzieli, że znaleźli się „w wielkim ucisku” (Ne 9,37), który można było porównać z uciskiem, jakiego ich przodkowie doświadczyli w Egipcie (zob. Ne 9,9). W swojej modlitwie chwalili Boga za to, że znał ucisk ich przodków w Egipcie i nie pozostawił ich na pastwę wrogów. Prosili Go więc, by także teraz interweniował, podobnie jak uczynił to w przeszłości, choć wiedzieli, że na to nie zasługują, gdyż nikt z nich — królowie, książęta, kapłani, prorocy czy ojcowie — nie był wierny Bogu. Tak więc swoją nadzieję na interwencję Pana opierali wyłącznie na łasce i miłosierdziu Boga wobec nich, a nie na sobie czy dokonaniach swoich przodków.

`Przeczytaj Rz 5,6-8. Jak te wersety odzwierciedlają to, o co Izraelici w czasach Nehemiasza prosili Boga? Jaką pociechą może być dla nas ich prośba i to, co Paweł pragnął przekazać Rzymianom?`