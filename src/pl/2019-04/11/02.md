---
title:  Występni przywódcy świątynni
date:  08/12/2019
---

13. rozdział Księgi Nehemiasza zaczyna się pełną troski wzmianką o obecności Ammonitów i Moabitów wśród Judejczyków (zob. Ne 13,1-3). Oczywiście te wersety nie mówią o wyłączeniu osób innej narodowości podążających za prawdziwym Bogiem, ale raczej o odesłaniu obcokrajowców wyznających pogaństwo, czyli bałwochwalców (zob. także Pwt 23,4-7).

`Przeczytaj Ne 13,1-9. Kim byli Eliaszib i Tobiasz? Dlaczego ich postępowania nie wolno było tolerować? Zob. Ne 2,10.19; 3,1; 12,10.22; 13,28.`

Eliaszib i Tobiasz to znane postacie Księgi Nehemiasza. Eliaszib był arcykapłanem odpowiedzialnym za świątynię. Tobiasz to Ammonita i zawzięty wróg Nehemiasza usiłujący powstrzymać dzieło odbudowy podjęte w Jerozolimie. Do sojuszu między Eliaszibem a Tobiaszem doszło prawdopodobnie w wyniku zawarcia małżeństwa przez członków ich rodzin.

Choć rejestry związków małżeńskich nie zachowały się, wiemy, że Tobiasz miał żydowskie imię (które znaczyło: Jahwe jest dobry), a zatem prawdopodobnie miał też żydowskie pochodzenie. Przypuszcza się, że rodzina jego żony, pochodząca od Aracha, była spokrewniona z rodziną Eliasziba. Ponadto Sanballat Choronita, kolejny wróg Nehemiasza, miał córkę, która wyszła za wnuka Eliasziba. Tak więc sieć intrygi wokół Nehemiasza zacieśniała się coraz bardziej, skoro najwyżsi urzędnicy w kraju byli sprzymierzeni przeciwko jego przywództwu.

Pod nieobecność namiestnika arcykapłan oddał Tobiaszowi jedno z pomieszczeń świątynnych przeznaczonych do przechowywania dziesięciny, darów i ofiar. Tobiasz otrzymał prawo zamieszkiwania w świątyni i stał się niejako jednym z przywódców narodu. Wrogowie Nehemiasza osiągnęli wreszcie to, co chcieli — pozbyli się go i zajęli jego miejsce. Na szczęście Nehemiasz nie zamierzał się z tym pogodzić.

`Dlaczego lud Boży w całej historii zbawienia — czy to Izraelici w czasach starotestamentowych, czy chrześcijanie w czasach nowotestamentowych — tak łatwo daje się zwodzić? Jak możemy uniknąć popełnienia błędów z przeszłości?`