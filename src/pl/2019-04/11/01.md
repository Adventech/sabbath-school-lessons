---
title:  Lud powracający na złą drogę
date:  07/12/2019
---

### Studium bieżącego tygodnia
Ne 13,1-9; Pwt 23,4-7; Ne 13,10-14; Lb 18,21-24; Ne 13,15-22; J 5,5-16.

> <p>Tekst pamięciowy</p>
> „Następnie nakazałem Lewitom, aby się oczyścili i przychodzili pilnować bram, aby dzień sabatu był należycie święcony. Również to zachowaj mi, Boże mój, w pamięci i zmiłuj się nade mną według obfitości twojej łaski” (Ne 13,22).

Między 12. i 13. rozdziałem Księgi Nehemiasza jej autor udał się do Babilonii. Choć nie wiemy, jak długo był nieobecny w Judei, gdy ponownie powrócił do Ziemi Obiecanej (przypuszczalnie około 430-425 roku przed Chrystusem), zastał tam Izraelitów pogrążonych w odstępstwie. Choć zawarli przymierze z Bogiem, obiecując, iż nie będą zawierać małżeństw z bałwochwalcami, będą świętować wiernie sobotę oraz zatroszczą się o świątynię i służbę w niej, oddając dziesięcinę i składając dary (zob. 10. rozdział Księgi Nehemiasza), to jednak złamali te obietnice.

Nehemiasz stwierdził, że Judejczycy daleko odeszli od swojego przyrzeczenia poświęcenia się Bogu. Przestali oddawać dziesięcinę i składać dary, zaczęli używać pomieszczeń świątynnych w innych celach, przestali świętować należycie sobotę, a nawet zaczęli na nowo zawierać małżeństwa z osobami wywodzącymi się z okolicznych ludów. Co gorsza, to przywódcy, którym Nehemiasz powierzył kierowanie Izraelitami, przyczynili się do zaniku więzi ludu z Bogiem. Nic dziwnego, że Nehemiasz był zdruzgotany, gdy odkrył owe zmiany na gorsze. Jednak zamiast pogodzić się z tą sytuacją, zgodnie ze swoim charakterem jeszcze raz zaczął działać na rzecz chwały Bożej.