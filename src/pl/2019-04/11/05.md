---
title:  Tłoczenie winogron w sobotę
date:  11/12/2019
---

`Przeczytaj Ne 13,15-16. Do czego nawiązał Nehemiasz w tych wersetach?`

Nie jest łatwo opowiedzieć się za Bogiem, gdy jest się w mniejszości. Ponieważ Bóg powiedział, że sobota ma być świętym dniem, w którym nikt nie powinien pracować, Nehemiasz postanowił się upewnić, że przykazanie to jest przestrzegane w Jerozolimie. Niewątpliwie czuł moralny nakaz, by zająć takie stanowisko i działać zgodnie z nim.

Sobota została ustanowiona jako zwieńczenie tygodnia stworzenia, szczególny dzień, w którym ludzie mieli doznawać odnowy i odrodzenia, spędzając czas z Bogiem w sposób wykluczający wykonywanie powszednich zajęć i realizowanie świeckich przedsięwzięć.

Żydowski pisarz Achad Haam (1856-1927) stwierdził, że „bardziej niż Izrael strzegł szabatu, szabat strzegł Izraela”1. Otóż siódmy dzień tygodnia (sobota) był i jest potężnym środkiem służącym zachowaniu wiary tych wszystkich, którzy przez łaskę Bożą zachowują ten dzień, korzystając z fizycznych i duchowych dobrodziejstw, jakie on oferuje.

`Przeczytaj Ne 13,17-22. Co uczynił Nehemiasz, by położyć kres kupowaniu i sprzedawaniu w sobotę?`

Nehemiasz był namiestnikiem Judei, dlatego miał prawo ustanawiać zasady postępowania. Ponieważ zasady postępowania w Judei były oparte na prawie Bożym, Nehemiasz stał na straży tego prawa, w tym świętowania soboty. Być może gdyby elita Judei sprzeciwiła się występnemu arcykapłanowi, Nehemiasz nie znalazłby się w takiej sytuacji. Jednak przywódcy i elita judzka przypuszczalnie mieli Nehemiaszowi za złe to, że wcześniej nakłonił ich do zwrócenia majątku ubogim, a więc nie sprzeciwiali się zmianom dokonywanym przez Eliasziba i Tobiasza.

Nehemiasz najpierw skarcił starszyznę, a następnie nakazał zamykać bramy w sobotę i wystawił przy nich straże. Gdy handel przeniósł się poza mury miasta, Nehemiasz podjął jeszcze bardziej drastyczne środki i zagroził, że użyje siły wobec kupców w następną sobotę. Widocznie Nehemiasz musiał być znany z dotrzymywania słowa, bo kupcy zrozumieli przesłanie i od tej pory nie handlowali w sobotę w Jerozolimie.