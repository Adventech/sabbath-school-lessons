---
title:  Lewici pracujący na polach
date:  09/12/2019
---

`Przeczytaj Ne 13,10-14. Czemu usiłował przeciwdziałać Nehemiasz?`

Śpiewacy, odźwierni i inni usługujący w świątyni musieli udać się do pracy na polach, by wykarmić rodziny, gdyż dzieło Boże nie było wspierane. Cały system oddawania dziesięciny i składania darów — przywrócony z takim wysiłkiem — znowu został zarzucony. Nehemiasz musiał zacząć swoje dzieło od początku. Wyrzucenie wszystkich sprzętów domowych Tobiasza z pomieszczenia świątynnego wskazuje na to, jak bardzo Nehemiasz był wzburzony i zrozpaczony.

„Nie tylko dopuszczono się profanacji świątyni, ale także niewłaściwie zarządzano składanymi darami. Zniechęcało to lud do ofiarności. Wyznawcy tracili zapał i gorliwość, niechętnie oddając dziesięcinę. Skarbnica domu Pańskiego była zaopatrywana bardzo skromnie. Wielu śpiewaków i innych zatrudnionych w świątyni, nie otrzymując odpowiednich środków na utrzymanie, porzuciło dzieło Boże i podjęło się innych zajęć”1.

To fascynujące, że wszyscy Judejczycy znowu zjednoczyli się, by odtworzyć to, co zostało zniszczone. Lud stanął po stronie Nehemiasza przeciwko Tobiaszowi i Eliaszibowi, gdyż Judejczycy wiedzieli, że Nehemiasz czynił wszystko, co mógł, dla ich dobra. Ponadto Nehemiasz powierzył nadzorowanie terenu świątyni ludziom, których uważał za wiernych i wiarygodnych. Otrzymali oni zadanie gromadzenia dziesięciny i darów, aby święte dobra były prawidłowo zmagazynowane i rozdzielane zgodnie z prawem. Mówiąc innymi słowy, Nehemiasz wkroczył i naprawił wypaczony system przywództwa, który pozornie uzyskał przewagę nad tym, co dobre.

Choć Nehemiasz wyznaczył rzetelnych ludzi do kierowania świątynią, występny arcykapłan Eliaszib nie chciał zrezygnować ze stanowiska, gdyż był potomkiem Aarona. Jego działalność w świątyni została ograniczona w wyniku wyznaczenia przez Nehemiasza innych przywódców, którzy przejęli niektóre obowiązki arcykapłana, jednak pozostał on nadal na urzędzie.

`Nehemiasz modlił się w następujący sposób: — „Zachowaj to, mój Boże, w pamięci ku mojemu dobru i nie wymaż moich dobrych uczynków, jakie spełniłem dla domu mojego Boga i dla służby w nim odbywanej!” (Ne 13,14). Co ta modlitwa mówi o Nehemiaszu jako człowieku?`