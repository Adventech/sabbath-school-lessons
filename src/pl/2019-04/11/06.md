---
title:  Czy nie tak postępowali wasi ojcowie?
date:  12/12/2019
---

Gorliwość Nehemiasza we wzywaniu do świętowania soboty jest godna podziwu. Był on tak żarliwy w kwestii właściwego świętowania dnia sobotniego, iż zagroził nawet użyciem siły wobec kupców przybyłych z obcych krajów. Mówiąc innymi słowy, gdyby znowu przyłapał ich w mieście lub przed bramami w sobotę, mieliby z nim osobiście do czynienia. Jako namiestnik miał on oficjalny obowiązek dopilnować, by przykazanie dotyczące święcenia soboty było właściwie przestrzegane.

„Nehemiasz odważnie zganił ich za uchylanie się od obowiązku. Stanowczo stwierdził: — »Co to za niegodziwa rzecz, której się dopuszczacie, znieważając dzień sabatu? Czy nie tak postępowali wasi ojcowie, za co wszak nasz Bóg sprowadził na nas całe to nieszczęście, a również na to miasto! Wy zaś ściągacie jeszcze większy gniew na Izraela, znieważając sabat?« (Ne 13,17-18).

Następnie wydał zarządzenie: »Gdy w przeddzień sabatu będzie się ściemniać wokół bram jeruzalemskich, ma się zamknąć wrota« (Ne 13,19) i nie otwierać ich aż do końca soboty. Ufając bardziej własnym sługom niż strażnikom wyznaczonym przez przywódców Jerozolimy, Nehemiasz rozstawił ich przy bramach, aby dopilnowali egzekwowania jego zarządzenia”1.

Ostrzeżenie Nehemiasza w kwestii bezczeszczenia soboty, obok innych ostrzeżeń przed łamaniem tego przykazania, rozbrzmiewało echem aż do czasów Jezusa. Wiemy o tym, gdyż ewangelie przedstawiają raz po raz zmagania Jezusa z przywódcami religijnymi o właściwe przestrzeganie odpoczynku sobotniego.

`Przeczytaj Mt 12,1-8; Mk 3,1-6; Łk 6,6-11; J 5,5-16. O co chodzi w tych fragmentach Nowego Testamentu i jak zrozumienie historii starożytnego Izraela pomaga nam wyjaśnić przyczyny tego konfliktu?`

W swojej gorliwości, aczkolwiek ślepej, by upewnić się, że sobota nie jest „bezczeszczona”, przywódcy religijni stali się tak fanatyczni, iż oskarżali Jezusa, Pana Szabatu (zob. Łk 6,5), o nieprzestrzeganie święta sobotniego. To się nazywa nadgorliwość! Jak na ironię, podczas gdy wielu z tych ludzi wyrażało pozornie wielką troskę o przestrzeganie prawa Bożego, zapominali oni o tym, co ważniejsze w prawie Bożym, mianowicie o sprawiedliwości, miłosierdziu i wierności (zob. Mt 23,23).

`Jak jako jednostki i Kościół możemy upewnić się, iż nie popełniamy błędu podobnego do tego, jaki popełniali przywódcy w czasach Jezusa, czy to w kwestii soboty, czy czegokolwiek innego, co uważamy za ważne dla naszej wiary?`