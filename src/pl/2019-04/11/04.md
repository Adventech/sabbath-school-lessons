---
title:  Dziesięcina i dary
date:  10/12/2019
---

Reformy Nehemiasza dotyczące służby świątynnej obejmowały sposób, w jaki wykorzystywano dziesięcinę i dary.

`Przeczytaj Lb 18,21-24; Ml 3,10; Mt 23,23; 1 Kor 9,7-14; 2 Kor 9,6-8; Hbr 7,1-2. Czego wersety te uczą o znaczeniu dziesięciny i darów nie tylko w czasach funkcjonowania starotestamentowej świątyni, ale także i we współczesnym Kościele?`

Bez zbierania dziesięciny i darów świątynia nie mogła funkcjonować. Gdy ustało oddawanie dziesięciny, służba świątynna także ustała i cały system kultowy został zagrożony. Gdy pełniący służbę świątynną udali się do innych zajęć, by utrzymać swoje rodziny, nie byli w stanie zajmować się świątynią. Skutkiem tego był zanik pobożności w kraju.

„System dziesięcinowy jest piękny w swojej prostocie. Jego sprawiedliwość opiera się na fakcie, że zarówno biedny, jak i bogaty zostają wezwani do oddania proporcjonalnie tej samej części. Proporcjonalnie do tego, ile Bóg nam dał do wykorzystania ze swoich dóbr, my z tego oddajemy Mu dziesięcinę.

Gdy Bóg upomniał się o dziesięcinę (zob. Ml 3,10), to nie apelował o wdzięczność czy szczodrość. I chociaż wdzięczność Bogu powinna towarzyszyć wszystkim naszym doświadczeniom z Nim, to dziesięcinę oddajemy dlatego, że Bóg tak rozkazał. Dziesięcina należy do Pana i On wymaga, byśmy ją oddawali”1.

Podobnie jak to było w przypadku izraelskiej świątyni, nasz Kościół rozpadłby się bez wsparcia członków oddających dziesięcinę i składających dary. Nasze służby chrześcijańskie nie funkcjonowałyby bez ludzi, którzy odpowiednio wynagradzani poświęcają czas, wykonując wysokiej jakości pracę związaną z duszpasterstwem, ewangelizacją, planowaniem i zarządzaniem w Kościele Boga. Jakość nabożeństwa znacząco obniżyłaby się. A co jest najważniejsze, gdyby nie dziesięcina i dary ewangelizacja ustałaby.

Oddajemy dziesięcinę, gdyż Bóg ustanowił taki system w swoim Słowie. Są sytuacje, w których Bóg nie musi wyjaśniać, dlaczego coś ustanowił. On oczekuje, że będziemy ufać Jego kierownictwu. Powinniśmy się dowiedzieć i otrzymać informację, jak działa ten system, ale efekty jego działania powinniśmy powierzyć Bogu.

`Dlaczego dziesięcina jest tak ważna dla naszego uduchowienia i jako miara naszego zaufania Bogu?`