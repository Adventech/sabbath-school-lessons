---
title:  Nehemiasz otrzymuje złe wieści
date:  06/10/2019
---

Księga Nehemiasza zaczyna się podobnie jak Księga Daniela (zob. Dn 1,1-2), mianowicie od złych wieści. Owszem, wielu Izraelitów powróciło do kraju przodków, ale sprawy nie układały się tam dla nich najlepiej.

`Przeczytaj Ne 1,1-4. Dlaczego Nehemiasz był przygnębiony? Jak zareagował na otrzymaną złą wiadomość?`

Pewni Judejczycy, przed laty wzięci do niewoli, zostali sprowadzeni do twierdzy Susy, jednego z czterech ośrodków administracyjnych imperium perskiego, gdzie Nehemiasz służył w pałacu królewskim jako podczaszy. Słowa „jeden z moich braci, Chanani” (Ne 1,2), najprawdopodobniej odnoszą się do brata Nehemiasza, gdyż ponowne nawiązanie do Chananiego występuje w Ne 7,2, choć niewykluczone, że może to być odniesienie do innego Izraelity. Rozmowa z Chananim najprawdopodobniej wydarzyła się w drugiej połowie listopada lub pierwszej połowie grudnia 445 roku przed Chrystusem, czyli około 13 lat po przybyciu Ezdrasza do Jerozolimy. Chanani powiedział, że sytuacja w Jerozolimie jest rozpaczliwa. Repatrianci nie byli w stanie odbudować miasta, ponieważ wrogowie niszczyli mur miejski, który próbowano wznosić, wskutek czego miasto pozostawało bezbronne i opustoszałe.

Trzeba wspomnieć też o tym, że król Artakserkses podkopał nadzieję repatriantów, zatrzymując proces odbudowy po tym, jak wrogowie zza rzeki złożyli skargę na Judejczyków (zob. 4. rozdział Księgi Ezdrasza). To pozwoliło wrogom zburzyć częściowo odbudowany mur miejski (zob. Ezd 4,23). Nehemiasz słyszał pogłoski o tym nieszczęściu, ale aż do tej pory nie wiedział o tej sprawie nic pewnego.

Choć świątynia była odbudowana, nie funkcjonowała jeszcze w pełni, gdyż ci, którzy powinni byli pełnić służbę w świątyni, nie mogli mieszkać w Jerozolimie. Ta sytuacja zasmuciła Nehemiasza, gdy myślał o tym, co oznacza otrzymana wiadomość: Choć Izraelici powrócili do swojego kraju, to jednak nie uwielbili Boga tak, jak powinni byli. Zamiast tego zaniedbali dom Boży i święte miasto, lękając się wrogów i ucisku z ich strony.

Tak więc Nehemiasz natychmiast zwrócił się do Boga. Nie narzekał, że Judejczycy okazali brak wiary i zwykłe tchórzostwo, ani nie chciał się pogodzić z zaistniałą sytuacją. Po prostu padł na kolana, zaczął się modlić i pościć.

`Usłyszawszy złą wieść, Nehemiasz zaczął płakać, a następnie pościł i modlił się. Co mówi to nam o tym, w jaki sposób w czasie próby powinniśmy zwracać się do Pana?`