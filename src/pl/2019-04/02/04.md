---
title:  Nehemiasz przemawia
date:  08/10/2019
---

W Ne 1,11 czytamy o tym, że Nehemiasz był królewskim podczaszym. Może się nam wydawać, że była to mało znacząca funkcja, ale w tamtych czasach ludzie pełniący urząd podczaszego byli mężami zaufania, posiadali duże wpływy i mieli stały dostęp do władcy. Podczaszy próbował napojów podawanych królowi, aby nie dopuścić do jego otrucia. Grecki historyk Herodot, żyjący w piątym wieku przed Chrystusem, wskazuje, że u Persów urząd podczaszego był ogromnym zaszczytem1, gdyż był jednym z najwyższych urzędów na dworze królewskim. Na przykład podczaszy asyryjskiego króla Asarhaddona był także najważniejszym ministrem królestwa. Tak więc Nehemiasz pełnił wysoki urząd w królestwie perskim, a mając dostęp do króla, prosił Boga, by posłużył się nim i pozwolił mu zwrócić się do władcy, by przedstawić mu sytuację w Judei.

`Przeczytaj Ne 2,1-8. Co stało się w wyniku modlitwy i postu Nehemiasza?`

Odpowiedź na modlitwę nadeszła w miesiącu nisanie, czyli mniej więcej w kwietniu 444 roku przed Chrystusem. Cztery miesiące minęły, odkąd Chanani i inni Judejczycy przynieśli Nehemiaszowi niepokojące nowiny o sytuacji w Jerozolimie. Przez cztery miesiące Nehemiasz modlił się i pościł, a każdego dnia wydawało mu się, że Bóg nie odpowiada na jego modlitwy. Ale Bóg zawsze wybiera najlepszą porę działania. On przygotował króla, by wysłuchał Nehemiasza i odpowiedział przychylnie na jego propozycję.

Raczej rzadko zdarzało się to, by podczaszy został na pewien czas zwolniony ze swoich obowiązków i otrzymał w zarząd jakąś odległą prowincję imperium. Bóg jednak przemówił przez Nehemiasza i natchnął perskiego króla Artakserksesa I, by uczynił Nehemiasza namiestnikiem Judei. Wzmianka o królowej sugeruje, że rozmowa prawdopodobnie odbyła się podczas prywatnego spotkania, jako że królowe nie gościły na oficjalnych przyjęciach. Nehemiasz nie od razu wspomniał Jerozolimę, aby król się nie uprzedził. Zamiast tego skierował emocjonalny apel do króla w sprawie mającej dla niego osobiste znaczenie. Gdy wymienił nazwę miejsca, król był już przekonany co do tego, by mu pomóc.

`Na czym polegało podobieństwo między stanowiskiem Nehemiasza w Persji i stanowiskiem Daniela w Babilonii? Jak uprzejme usposobienie króla wobec Nehemiasza świadczy o charakterze królewskiego podczaszego?`