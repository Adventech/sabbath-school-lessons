---
title:  Modlitwa Nehemiasza
date:  07/10/2019
---

`Przeczytaj modlitwę Nehemiasza w Ne 1,5-11. Z jakich części składa się ta modlitwa? Dlaczego w modlitwie uwzględnił on siebie jako jednego z winowajców?`

* Boże, jesteś wielki i miłosierny (zob. Ne 1,5).
    * Wysłuchaj mnie (zob. Ne 1,6).
        * Wyznanie grzechów (zob. Ne 1,6-7).
            * Pamiętaj o swoich obietnicach (zob. Ne 1,8-9).
        * Odkupiłeś nas (zob. Ne 1,10).
    * Wysłuchaj mnie (zob. Ne 1,11).
* Boże, daj nam powodzenie i okaż miłosierdzie (zob. Ne 1,11).

Modlitwa Nehemiasza jest pięknie skomponowanym przedstawieniem Bożej wielkości, grzeszności Izraelitów i końcowego wołania o pomoc. Przypomina ona modlitwę Daniela z 9. rozdziału Księgi Daniela, a nawet jest wysoce prawdopodobne, że Nehemiasz znał tę modlitwę Daniela. Ciekawe, że Nehemiasz nie zaczął modlitwy od wołania o pomoc, ale najpierw wyraził ufność co do tego, kim jest Bóg — jak jest wielki i wspaniałomyślny. Nehemiasz wskazał także na to, że Bóg dotrzymuje swojego przymierza i okazuje miłosierdzie tym, którzy Go miłują, jakby chciał przypomnieć Bogu, że On zawsze był wierny, a więc i teraz nie może postąpić inaczej.

Modlitwa ma szczególną budowę (przedstawioną powyżej), której centralnym punktem jest Ne 1,8 mówiący o Bożych obietnicach. Nehemiasz używa tutaj słowa wspomnij. W ten sposób mówi niejako: — Pamiętaj, Boże, iż obiecałeś, że rozproszysz nas, jeśli będziemy niewierni, ale obiecałeś też, że sprowadzisz nas z powrotem i odnowisz wszystko. Skoro stało się to pierwsze, teraz jest czas wypełnić i drugie, bo nawróciliśmy się do Ciebie.

Nehemiasz nie boi się powoływać na Boże obietnice i przypomina o nich Bogu. Oczywiście nie ma mowy tutaj o tym, by Bóg miał zapomnieć o swoich obietnicach. On bowiem znajduje przyjemność w naszej gotowości powoływania się na Jego obietnice. Pragnie, byśmy wierzyli w nie i mówili Mu o nich głośno. Wspominając to, co Bóg nam obiecał, możemy zostać wzmocnieni w naszym postanowieniu, by ufać Jego obietnicom, zwłaszcza gdy przyszłość jawi się jako beznadziejna.

`Na jakie Boże obietnice możesz się powoływać dzisiaj? Dlaczego ważne jest to, by nigdy nie rezygnować z powoływania się na Boże obietnice? (Gdybyśmy zrezygnowali, co by nam pozostało?)`