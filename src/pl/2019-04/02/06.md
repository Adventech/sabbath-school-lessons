---
title:  Nehemiasz przygotowuje się do wykonania swojego zadania
date:  10/10/2019
---

Niewątpliwie Pan powołał Nehemiasza, by wykonał to zadanie, więc obiecał zapewnić wszystko, co będzie do tego potrzebne. Będąc uzbrojony w poznanie Bożych obietnic i pewność Bożego powołania, Nehemiasz przystąpił do działania. Jednak podążał do celu ostrożnie i z modlitwą. Mówiąc innymi słowy, choć wiedział, że Bóg jest z nim, to ta wiedza nie powstrzymywała go od starannego przemyślenia tego, co zamierzał uczynić.

`Przeczytaj Ne 2,11-20. Co uczynił Nehemiasz w celu przygotowania odbudowy muru obronnego?`

Lekcje dotyczące przywództwa. 1. Nehemiasz nie powiedział nikomu o swoich planach, „jaką myślą natchnął mnie mój Bóg, aby czegoś dokonać dla Jeruzalemu” (Ne 2,12). Nie tylko nie powiedział nic nieprzyjaciołom, ale nie otworzył się nawet przed judzkimi przywódcami. Wyruszył nocą na objazd miasta, by osobiście sprawdzić, co pozostało do zrobienia. 2. Zanim przedstawił plan działania, Nehemiasz odrobił pracę domową i zaplanował całe dzieło, którego należało dokonać. 3. Gdy wreszcie zaczął mówić o czekającym ich zadaniu, najpierw przedstawił to, czego Bóg dokonał do tej pory, by rozpocząć jego przedsięwzięcie, a następnie dodał słowa króla. Zanim wezwał do zaangażowania, udzielił wsparcia. Z cudem graniczy to, jak chętnie Judejczycy odpowiedzieli na jego wezwanie i postanowili przystąpić do budowy mimo oporu, jakiego należało się spodziewać. Bóg przygotował nie tylko króla w odpowiedzi na modlitwy i post Nehemiasza, ale przygotował także lud izraelski, aby odważnie podjął wyzwanie.

`Przeczytaj Ne 2,19-20. Co wersety te mówią o wierze Nehemiasza? Jak wersety takie jak Pwt 7,9; Ps 23,1-6 i Lb 23,19 mogły mu pomóc?`

Nasze rozmowy świadczą o tym, kim jesteśmy i w co naprawdę wierzymy. Nehemiasz świadomie wypowiadał słowa niosące otuchę i podnoszące na duchu. Nie bał się mówić wprost o Bogu i wielbić Go nawet w obecności ludzi drwiących z niego i wyśmiewających go. Choć wiedział, z jaką pogardą odnoszą się wrogowie do Jego słów, nie ukrywał bojaźliwie swoich przekonań. Nehemiasz, jak Józef w Egipcie przed wiekami, nie bał się mówić o swoim Bogu wśród ludzi, którzy w Niego nie wierzyli.