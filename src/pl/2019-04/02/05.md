---
title:  Nehemiasz wysłany do Jeruzalemu
date:  09/10/2019
---

Za pośrednictwem Nehemiasza król wysłał listy do Sanballata Choronity i Tobiasza Ammonity, namiestników Zarzecza, aby przygotować drogę do tego, czego Nehemiasz zamierzał dokonać. Ponadto król nakazał Asafowi, strażnikowi lasu królewskiego, by dostarczył Nehemiaszowi drewno niezbędne do odbudowy miasta, muru obronnego i bram świątyni.

`Przeczytaj Ne 2,9-10. Co wersety te mówią nam o opozycji, z którą musieli się zmierzyć Nehemiasz i Judejczycy?`

Nehemiasz przybył do Jerozolimy w drugiej połowie 444 roku przed Chrystusem. Opozycja dała o sobie znać, zanim jeszcze Nehemiasz zdążył cokolwiek uczynić. Sam list królewski do namiestników Zarzecza wywołał problemy. Choć Tobiasz to hebrajskie imię, które znaczy: Jahwe jest dobry (jego syn Jehochanan także nosił hebrajskie imię, które znaczy: Jahwe jest łaskawy), to jednak ów Tobiasz był namiestnikiem Ammonu. Tak więc Jerozolima była otoczona przez wrogów: Sanballata, namiestnika Samarii, od północy, Tobiasza, namiestnika Ammonu, od wschodu i od południa Araba Geszema (zob. Ne 2,18-19) zarządzającego Edomem i Moabem. Niestety, namiestnicy w tych regionach Zarzecza zapałali ogromną niechęcią do Nehemiasza za to, że zatroszczył się o dobro uciskanych Judejczyków. Lubiący posługiwać się przemocą zazwyczaj nie cieszą się z powodzenia tych, których usiłują zdominować.

„Jego [Nehemiasza] zjawienie się w Jerozolimie w eskorcie wojska świadczyło, że przybywa z ważną misją, co wzbudziło zawiść pogańskich plemion mieszkających w pobliżu miasta, nierzadko krzywdami i zniewagami manifestujących wrogość wobec Żydów. Przodowali w tym złym dziele niektórzy wodzowie tych plemion — Sanballat Choronita, Tobiasz Ammonita i Geszem Arab. Od początku wodzowie ci bacznie śledzili poczynania Nehemiasza, aby przejrzeć jego plan i udaremnić dzieło, jakie zamierzał podjąć”1.

`Jakie inne historie biblijne wskazują na to, że ci, którzy zostali powołani do czynienia woli Bożej, spotykają się z opozycją? Przedstaw swoją odpowiedź podczas lekcji.`