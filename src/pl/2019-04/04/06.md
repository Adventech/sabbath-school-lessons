---
title:  Wielka praca
date:  24/10/2019
---

`Przeczytaj Ne 6,1-13. Dlaczego Nehemiasz postrzegał pracę, którą wykonywał w Jerozolimie, jako wielką (zob. Ne 6,3)? Jakie próby podjęli wrogowie, by go powstrzymać?`

W 6. rozdziale Księgi Nehemiasza opisano wielokrotne próby zamachu na życie Nehemiasza. Sanballat i Geszem raz po raz wysyłali do Nehemiasza listy, by skłonić go do przybycia do nich pod pretekstem, iż chcą się z nim spotkać. Jednak miejscem spotkania była dolina Ono na terytorium wroga, co świadczyło o prawdziwych intencjach zapraszających. Sanballat, Tobiasz i Geszem wiedzieli, że muszą coś zrobić, zanim budowa muru zostanie ukończona, a bramy zostaną zainstalowane i zamknięte. Żydzi znowu mieli ochronę króla perskiego, a więc wrogowie nie mogli przypuścić na nich bezpośredniego ataku. Jednak sądzili, że jeśli pozbędą się ich przywódcy, to znowu uda się im zahamować postępy w odbudowie, a może nawet pozbyć się Żydów na zawsze. Nie ustawali więc w swoich knowaniach. Choć Nehemiasz nie odpowiadał na ich zaproszenia, to oni jednak przysyłali kolejne. Nehemiasza z pewnością frustrowała konieczność ciągłego radzenia sobie z opozycją. Odpowiedział wrogom: — „Wielkiej pracy się podjąłem…” (Ne 6,3).

Według świeckich norm Nehemiasz wykonywał wielką pracę jako podczaszy króla, zajmując na jego dworze bardzo wysokie stanowisko, jedno z najważniejszych w kraju, jako że był najbliższym doradcą królewskim. Ale odbudowywanie miasta leżącego w gruzach i pozornie niemającego żadnego znaczenia na arenie międzynarodowej? I to ma być ta wielka praca? Nehemiasz jednak postrzegał pracę wykonywaną dla Boga jako wielką i ważniejszą niż zaszczyty na dworze królewskim, bo zdawał sobie sprawę z tego, że w Jerozolimie chodzi o chwałę dla imienia Bożego.

Gdy Bóg ustanowił starotestamentową służbę świątynną, powołał także do istnienia stan kapłański. Aby zachować świętość świątyni i uczynić ją szczególną w oczach ludzi, pozwolił tylko kapłanom pełnić służbę w owej świątyni. Bez pomocy z zewnątrz mamy trudności w dostrzeżeniu świętości Boga, a więc On zadbał o to, by pomóc Izraelitom przychodzić przed Jego oblicze ze czcią. Nehemiasz wiedział, że na dziedziniec świątynny może wejść każdy, ale komnaty świątynne były zarezerwowane dla kapłanów. Namawiając go do ukrycia się wewnątrz świątyni, Szemajasz nie tylko dowiódł, że jest fałszywym prorokiem, ale sugerując coś sprzecznego z Bożymi wskazaniami, obnażył się także jako zdrajca.

`W jaki sposób dzisiaj, nie mając ziemskiej świątyni, możemy zachowywać poczucie świętości Boga? Jak świadomość świętości Boga i naszej grzeszności prowadzi nas do Chrystusa, i to ukrzyżowanego?`