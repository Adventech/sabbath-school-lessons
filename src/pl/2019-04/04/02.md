---
title:  Pojawienie się opozycji
date:  20/10/2019
---

`Przeczytaj Ezd 4,1-5. Dlaczego Izraelici odrzucili pomoc w odbudowie świątyni zaoferowaną przez przedstawicieli innych ludów?`

Z pozoru mogło się wydawać, że oferta pomocy wyglądała na przejaw sąsiedzkiej uprzejmości. Jakże odrzucić taką propozycję bezinteresownej pomocy? Jednak odpowiedź na to pytanie jest zawarta w samym biblijnym tekście. Ci, którzy zaoferowali pomoc, zostali nazwani wrogami. Tak właśnie dawali się poznać do tej pory, a więc nic dziwnego, że Izraelici zareagowali na ich ofertę z największą nieufnością.

Dlaczego ludzie ci zostali nazwani wrogami? 2 Krl 17,24-41 wyjaśnia, że zostali oni przesiedleni z innych krajów do Samarii i okolicznych regionów po tym, jak ludność północnego królestwa izraelskiego została uprowadzona i rozproszona w innych częściach imperium asyryjskiego. Król Asyrii wysłał do owych pogan kapłanów, którzy mieli ich nauczyć, jak należy oddawać cześć bogu tego kraju, czyli Bogu Izraela. Jednak nowa religia, która powstała w ten sposób, obejmowała także kult bożków kananejskich. Tak więc izraelscy repatrianci obawiali się, że owa religia zostanie przyniesiona do ich świątyni i będzie tam kultywowana. Zatem najlepszą i najmądrzejszą rzeczą, jaką mogli zrobić teraz Izraelici, było odrzucenie oferty pomocy ze strony półpogańskich sąsiadów.

Musimy pamiętać także o tym, dlaczego to wszystko się stało. Otóż nieszczęścia spadały na Izraelitów w poprzednich pokoleniach, ponieważ szli na kompromis z pogaństwem. Dlatego też i świątynia ostatecznie została zniszczona, a lud żydowski uprowadzony do niewoli. Odbudowując świątynię, Żydzi nie chcieli mieć nic wspólnego z otaczającymi ich pogańskimi ludami. Nie było mowy, by się z nimi sprzymierzać.

`Co jeszcze w tych wersetach wskazuje, że odmowa przyjęcia pomocy była właściwą decyzją? Zob. Ezd 4,4-5.`

`Pomyśl, jak łatwo Izraelici mogliby uzasadnić przyjęcie pomocy ze strony innych ludów. Co mówi nam 2 Kor 6,14 w tym kontekście?`