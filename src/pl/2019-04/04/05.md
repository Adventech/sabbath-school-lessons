---
title:  "Nehemiasz przystępuje do działania (444 r. p.n.e.)"
date:  23/10/2019
---

`Przeczytaj 4. rozdział Księgi Nehemiasza. Co uczynili Judejczycy pod wodzą Nehemiasza, by przeciwstawić się opozycji? Dlaczego ważne było to, by przygotowali się do walki, zamiast liczyć, że Bóg ich ochroni, nawet jeśli zaniedbają owo przygotowanie?`

Po nieudanych próbach podjęcia odbudowy wreszcie praca ruszyła do przodu! Żydzi modlili się, a Nehemiasz zadbał o wystawienie odpowiednich straży. Strażnicy zmieniali się za dnia i nocą, by nie dać się zaskoczyć podstępnemu atakowi. Nehemiasz zorganizował także pracę przy odbudowie muru, a ci, którzy pracowali, mieli broń przy pasie, aby w każdej chwili być gotowymi do walki. Ponadto Nehemiasz podzielił wszystkich na dwie grupy — jedna pracowała, a druga czuwała pod bronią. Zapewnił także odpowiednie zabezpieczenie dla tych, którzy pracowali na murze, gdyż byli najbardziej narażeni na niebezpieczeństwo. Budowniczowie w jednej ręce trzymali miecz, a drugą ręką pracowali, dokładając kolejne kamienie do muru. Byli gotowi stawić czoła wrogowi. Czynili to, co do nich należało, a Bóg uczynił resztę. Wiara Nehemiasza w Bożą ochronę jest inspirująca. Jednak Nehemiasz nie siedział z założonymi rękami i nie czekał, że Bóg zrobi za niego wszystko. Zarówno on, jak i pozostali budowniczowie uczynili wszystko, co byli w stanie uczynić.

Dwa wersety: „Nie bójcie się ich! Pana, wielkiego i strasznego, wspomnijcie i walczcie za waszych braci, za waszych synów i córki, za wasze żony i domy” (Ne 4,14) oraz: „Bóg nasz będzie walczył za nas” (Ne 4,20), to jedne z najbardziej inspirujących stwierdzeń w całej Biblii.

Żydzi mogli znowu przerwać budowę wskutek działań nieustępliwej opozycji, ale tym razem, zamiast poddać się lękowi, trzymali się obietnicy, iż Bóg będzie walczył za nich. Gdy stawiamy czoła opozycji w imię Boże z powodu wiary i tego, do czego Bóg nas powołuje, powinniśmy pamiętać o tym, że Bóg nasz będzie walczył za nas.

Ostatecznie Żydzi zdali sobie sprawę z tego, że Pan jest za tym, co czynią, a to dało im odwagę, by przeć naprzód.

`Dlaczego tak ważne jest, by wiedzieć, że to, co czynię, jest wolą Boga? Skąd wiesz, że to, co robisz, jest wolą Boga?`