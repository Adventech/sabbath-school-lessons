---
title:  Wsparcie ze strony proroków
date:  21/10/2019
---

Niestety, opozycja, z jaką Judejczycy mieli do czynienia ze strony otaczających ich narodów, jak opisane to zostało w 4., 5. i 6. rozdziale Księgi Ezdrasza, sprawiła, że obawiali się i nie chcieli pracować przy odbudowie świątyni.

Jak wspomnieliśmy już o tym wcześniej, Ezd 4,6-6,22 nie odzwierciedla porządku chronologicznego. Tak więc najpierw przyjrzymy się 5. rozdziałowi Księgi Ezdrasza, a potem powrócimy do 4. rozdziału tej księgi.

`Przeczytaj Ezd 5,1-5. Dlaczego Bóg posłał do swego ludu proroków Aggeusza i Zachariasza? Co było wynikiem ich prorokowania?`

Żydzi zaprzestali odbudowy, bo ogarnął ich lęk. Ale przecież Bóg przysłał ich do Judei właśnie po to, by odbudowali świątynię i miasto. On jednak miał dla nich pewien plan. Ponieważ się lękali, musiał uczynić coś, by dodać im odwagi. Dlatego powołał dwóch proroków, którzy zaczęli przemawiać do nich. Ludzki sprzeciw nie jest w stanie zatrzymać Boga. Nawet jeśli Judejczycy swoimi czynami prowokowali opozycję, Bóg ich nie opuścił. Zadziałał więc przez proroków, by znowu zmotywować i pobudzić swój lud do pracy w Jego dziele.

`Przeczytaj 1. rozdział Księgi Aggeusza. Jakie przesłanie skierował prorok do swoich rodaków i czego możemy się z niego nauczyć?`

„Prorocy Aggeusz i Zachariasz zostali powołani do rozwiązania tej trudnej sprawy. W poruszających świadectwach ci wyznaczeni posłańcy objawiali ludowi przyczynę problemów. Twierdzili, iż brak materialnego powodzenia był skutkiem zaniedbania spraw Pańskich. Gdyby Izraelici uczcili Boga, gdyby okazali Mu należny szacunek i uległość, stawiając na pierwszym miejscu odbudowę Jego domu, wówczas mogliby liczyć na Jego obecność i błogosławieństwo”1.