---
title:  Zatrzymanie pracy
date:  22/10/2019
---

`Co zrobili wrogowie według Ezd 4,6-24, by zatrzymać pracę w Jerozolimie?`

Tubylcy napisali list z oskarżeniami przeciwko Żydom i ich poczynaniom najpierw do Dariusza (zob. 5. i 6. rozdział Księgi Ezdrasza), następnie do Kserksesa/Achaszwerosza, a w końcu i do Artakserksesa. Czynili wszystko, co mogli, by zatrzymać dzieło odbudowy w Jerozolimie.

Przedstawiciele okolicznych ludów twierdzili, że jeśli Jerozolima zostanie odbudowana, to król perski straci władzę nad nią, gdyż jej mieszkańcy zawsze się buntowali i wywoływali problemy. Niestety, król Artakserkses dał się zwieść i uwierzył, że Żydzi odbudowywali Jerozolimę tylko po to, by odzyskać niezależność i doprowadzić do konfliktu z perskim imperium. Tak więc nakazał zatrzymać pracę, a tubylcy wysłali wojsko, by zapobiec dalszej odbudowie miasta. Ten przejaw przemocy sprawił, że dzieło Boże zostało zahamowane.

`Przeczytaj Ezd 4,23-24. Dlaczego Judejczycy zaprzestali budowy? Czy nie wiedzieli, iż Bóg chciał, by odbudowali miasto? Co tak naprawdę było przeszkodą w osiągnięciu tego celu?`

Najwyraźniej Żydzi zdawali sobie sprawę z tego, że Bóg powołał ich do odbudowy miasta i świątyni, ale bali się, ponieważ opozycja była bardzo silna. Być może usprawiedliwiali się, mówiąc: — Najwyraźniej teraz nie jest jeszcze odpowiedni na to czas.

Albo: — Gdyby Bóg naprawdę tego od nas oczekiwał, to umożliwiłby nam dalszą pracę.

Albo: — Być może nie powinniśmy byli w ogóle tu powracać.

Gdy opozycja nie pozwala nam czynić tego, do czego Bóg nas powołał, jesteśmy skłonni kwestionować Jego prowadzenie i wątpić w nie. Łatwo możemy sobie wówczas wmówić, że popełniliśmy jakiś błąd. Strach może sparaliżować nasz umysł. Wówczas nasze myśli mogą zwrócić się ku rozpaczy i beznadziejności, zamiast skupić się na Bożej mocy.

`Czy doświadczyłeś czegoś podobnego — przystąpiłeś do realizacji jakiegoś planu, do którego Bóg cię powołał, a gdy tylko natrafiłeś na trudności, zacząłeś we wszystko wątpić? (Pomyśl na przykład o Janie Chrzcicielu). Czego nauczyłeś się z tego doświadczenia?`