---
title:  Wbrew duchowi prawa
date:  28/10/2019
---

`Przeczytaj Ne 5,6-8 (zob. także Wj 21,2-7). Dlaczego Nehemiasz zareagował gniewem?`

Chociaż trudno nam to dzisiaj pojąć, niewolnictwo było kulturową normą w starożytnym świecie. Rodzic mógł albo sam stać się niewolnikiem, albo sprzedać w niewolę własne dziecko. Społecznie i prawnie rodzice mieli prawo sprzedawać swoich synów i swoje córki. Ale ponieważ Bóg pragnie wolności dla ludzi, wprowadził pewne regulacje do praktykowanego niewolnictwa w Izraelu, tak iż wierzyciele musieli uwolnić wszystkich niewolników co siedem lat. W ten sposób Bóg chronił ludzi przed dożywotnią niewolą i wskazał, że pragnie, by Jego lud żył w wolności.

Choć udzielanie pożyczek było dopuszczane przez prawo, to jednak lichwa nie wchodziła w rachubę1. Mimo to odsetki pobierane przez pożyczających były i tak małe w porównaniu z tymi, jakie stosowano wśród okolicznych narodów. Judejczycy pobierali 1% miesięcznie. Na przykład w Mezopotamii od VII wieku przed Chrystusem odsetki wynosiły 50% rocznie od srebra i 100% rocznie od zboża. Tak więc 12% rocznie było niewygórowaną stawką w porównaniu z krajami Mezopotamii. Jednak według Słowa Bożego winą udzielających pożyczek było to, że w ogóle pobierali odsetki (zob. Ne 5,10). Co ciekawe, pokrzywdzeni nawet nie wspomnieli o tym w swojej skardze. Wszystko inne mieściło się w normie społecznej i przepisach prawa. Dlaczego więc Nehemiasz tak bardzo się rozgniewał? Rzeczą interesującą jest to, że nie przystąpił do działania od razu, ale najpierw poważnie przemyślał tę sprawę.

Fakt, iż Nehemiasz tak zdecydowanie odniósł się do tej kwestii, zasługuje na uznanie. Nie pozostawił skargi współwyznawców bez odpowiedzi tylko dlatego, iż nie doszło do złamania prawa, albo dlatego że to, co się stało, było społecznie akceptowane czy nawet mimo wszystko dopuszczalne w porównaniu z praktykami okolicznych ludów. Rzecz w tym, iż w tej sytuacji doszło do naruszenia ducha prawa. Zwłaszcza w czasach ekonomicznych trudności obowiązkiem Judejczyków było pomaganie sobie nawzajem. Ponieważ Bóg jest po stronie uciskanych i potrzebujących, więc posłał proroków, by przemówili przeciwko złu i przemocy wobec ubogich.

`W jaki sposób, nawet nieświadomie, możemy przestrzegać litery prawa, a jednocześnie sprzeniewierzać się duchowi prawa? Zob. Mi 6,8.`