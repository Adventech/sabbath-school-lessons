---
title:  Przysięga
date:  30/10/2019
---

`Przeczytaj Ne 5,12-13. Dlaczego Nehemiasz ogłosił klątwę nad tymi, którzy nie dotrzymają złożonej przysięgi?`

Choć przywódcy ludu zgodzili się zwrócić to, co zajęli, Nehemiasz nie zadowolił się samymi słowami. Potrzebował namacalnego dowodu, więc wezwał ich, by złożyli przysięgę w obecności kapłanów. Ten uroczysty akt nadał ich słownemu zobowiązaniu prawną wartość w przypadku, gdyby w przyszłości trzeba było się odwołać do zawartej umowy.

Ale dlaczego Nehemiasz posłużył się klątwą/przekleństwem? Nehemiasz wykonał symboliczny gest, chwytając swoją szatę tak, jakby coś trzymał w jej zanadrzu, a następnie wytrząsając to, jakby się tego czegoś pozbywał. W taki sposób ci, którzy sprzeciwiliby się złożonej przysiędze, mieli stracić wszystko, co posiadają. W tamtych czasach zwyczajem było wypowiadanie klątwy w celu podkreślenia znaczenia jakiegoś przepisu czy reguły prawnej. Ludzie byli mniej skłonni przekraczać prawo, jeśli wiązało się to z klątwą. Nehemiasz najwyraźniej poczuł, że w tej ważnej sprawie należy użyć drastycznych środków, aby osiągnąć właściwy skutek.

`Co wymienione fragmenty Starego Testamentu mówią o świętości składanych przysiąg? Zob. Lb 30,3; Pwt 23,22-24; Koh 5,3-4; Kpł 19,12; Rdz 26,31.`

Mowa jest wielką siłą daną ludziom przez Boga. Odróżnia nas wyraźnie od świata zwierząt. W naszych słowach jest moc nierzadko zdolna decydować o życiu i śmierci. Tak więc musimy być bardzo ostrożni w tym, co mówimy, co obiecujemy i jakie słowne zobowiązania zaciągamy. Jest również bardzo ważne to, by nasze czyny były zgodne z naszymi słowami. Jakże bowiem wielu ludzi odwróciło się od chrześcijaństwa z powodu tych, których słowa brzmiały po chrześcijańsku, ale czyny były dalekie od chrześcijańskich!

`Pomyśl o tym, jaki wpływ wywierają twoje słowa na innych ludzi. Jak możemy się nauczyć ostrożności w wypowiadaniu słów, a także tego, kiedy i jak je wypowiadać?`