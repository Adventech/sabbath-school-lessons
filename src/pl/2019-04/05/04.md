---
title:  Działania Nehemiasza
date:  29/10/2019
---

Nagana udzielona elicie narodu i jego przywódcom — „ciężkie brzemię nakładacie jeden na drugiego” (Ne 5,7) — nie przyniosła oczekiwanego skutku. Tak więc Nehemiasz nie poprzestał na tym, ale nadal walczył o uciskanych współwyznawców. Mógł powiedzieć, że uczynił, co do niego należało — upomniał bogaczy — a skoro to nie podziałało, to nic więcej nie mógł zrobić. Przecież miał do czynienia z ludźmi zamożnymi i wpływowymi, więc cóż więcej mógł wskórać? Ale Nehemiasz nie zamierzał poprzestać, póki nie wprowadził rozwiązania problemu, choć przy okazji naraził się paru możnym ludziom.

`Przeczytaj Ne 5,7-12. Jakich argumentów użył Nehemiasz przeciwko temu, co działo się w Judei? W jaki sposób starał się przekonać bogaczy, by naprawili wyrządzone krzywdy?`

Nehemiasz zwołał wielkie zgromadzenie — wszyscy mieszkańcy Judei zebrali się, by rozwiązać zaistniały problem. Najwyraźniej liczył na to, że w obecności całego ludu możni się zawstydzą, a może nawet przestraszą i zrezygnują z wyzysku najbiedniejszych.

Nehemiasz na początku posłużył się argumentem dotyczącym niewolnictwa. Wielu Żydów, w tym zapewne także sam Nehemiasz, wykupiło swoich współwyznawców z niewoli u obcych. Nehemiasz zapytał więc elitę narodu i jego przywódców, czy uznają to za słuszne, by kupczyć własnymi rodakami. Czy miało sens wykupywanie rodaków z niewoli u obcych po to tylko, by samemu ich zniewolić?

Możni wśród ludu nic nie odpowiedzieli, bo od razu dotarło do nich, że argument ten jest całkiem rozsądny. Wobec ich milczenia Nehemiasz kontynuował swoje wystąpienie. Zapytał ich: — „Czy nie powinniście raczej chodzić w bojaźni przed naszym Bogiem, aniżeli narażać się na zniewagi pogan, naszych wrogów?” (Ne 5,9).

Następnie przyznał, że on sam także pożyczał potrzebującym pieniądze i zboże. Oświadczając: „Mamy u nich wierzytelność w pieniądzach i w zbożu; lecz my ją im odpiszemy” (Ne 5,10), potwierdził prawo zakazujące lichwy wobec współwyznawców i wskazał, że pod jego rządami Judejczycy mają być solidarni wobec siebie nawzajem. Odpowiedź jego rodaków była zdumiewająco jednomyślna! Przywódcy narodu zgodzili się zwrócić współwyznawcom ich wolność i własność.

`Czy wyrządziłeś komuś jakąś krzywdę? Większość z nas, chcąc zachować szczerość, musi odpowiedzieć na to pytanie twierdząco. Co powstrzymuje cię od zadośćuczynienia temu komuś w miarę możliwości, choćby teraz?`