---
title:  Skarga ludu
date:  27/10/2019
---

`Przeczytaj Ne 5,1-5. O czym jest mowa w tych wersetach? Na co uskarżali się Judejczycy?`

Żydowskie społeczeństwo wydawało się zjednoczone pod przywództwem Nehemiasza przeciwko naciskowi z zewnątrz. Ale nie wszystko było w porządku wśród narodu, który powstał przeciwko prześladowaniu i bronił się przed zewnętrznymi atakami. Pomimo zewnętrznych pozorów spójności i jednomyślnego wysiłku w obronie przed wrogami, w społeczeństwie zarysował się wyraźny wewnętrzny rozłam. Przywódcy i bogaci wyzyskiwali biednych i pokrzywdzonych przez los, tak iż wielu Judejczyków znalazło się w rozpaczliwej sytuacji. Doszło do tego, że wiele rodzin nie miało czym nakarmić dzieci. Z powodu niedostatku zastawili swoją własność i zostawali z niczym. Inne rodziny musiały się zapożyczyć, by zapłacić podatek zbierany przez imperium perskie, wskutek czego dorośli, a nawet dzieci stali się niewolnikami.

Wydaje się, że najważniejszą przyczyną problemu była klęska głodu i podatki, które sprawiły, że biedniejsze rodziny musiały szukać finansowej pomocy u zamożniejszych sąsiadów. Władze imperium perskiego nałożyły na prowincję judzką „roczny podatek w wysokości 350 talentów srebra”1. Jeśli ktoś nie był w stanie zapłacić wyznaczonej części nałożonego podatku, rodzina musiała zastawić swoją własność, by pożyczyć pieniądze. Jednak jeśli w kolejnym roku nie udało się zarobić dość pieniędzy na spłatę długu, zazwyczaj kolejnym krokiem było zaprzedanie się w niewolę. Ludzie ci tracili ziemię, dom, a w końcu musieli wysyłać dzieci na służbę do wierzyciela, aby odpracowały dług.

Bywa tak, że ściągamy na siebie kłopoty wskutek własnego postępowania, ale często też doświadczamy chorób czy trudności finansowych nie z własnej winy. Opisana sytuacja jest przykładem tego, jak ucisk podatkowy prowadzi do ekonomicznego załamania i pogrążenia ludzi w biedzie. Ludzie tacy zostają schwytani w spiralę ubóstwa, z której nie są w stanie się wyrwać.

`We wszystkich czasach ludzie zmagali się z uciskiem ekonomicznym. Jakie przesłanie niesie dla nas fakt, iż Biblia często nawiązuje do tego przejawu niesprawiedliwości?`