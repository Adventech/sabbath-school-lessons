---
title:  W ich miastach
date:  25/11/2019
---

`Przeczytaj listy zawarte w 2. rozdziale Księgi Ezdrasza i 7. rozdziale Księgi Nehemiasza. Co szczególnego w nich zauważasz?`

Powtórzenie z 2. rozdziału Księgi Ezdrasza (listy tych, który powrócili z niewoli babilońskiej z Zorobabelem i Jozuem) w 7. rozdziale Księgi Nehemiasza jest celowe. Te listy mogą nam zupełnie nic nie mówić, ale świadczą o tym, że Bóg troszczy się o szczegóły, które my moglibyśmy przeoczyć.

Mur obronny Jerozolimy został ukończony, a tekst biblijny w sposób zamierzony wskazuje na to, że pokolenie repatriantów z czasów Ezdrasza i Nehemiasza przyczyniło się do tego wielkiego osiągnięcia, choć oczywiście zawdzięczało ten sukces Bogu. To pokolenie budowało na osiągnięciach poprzednich pokoleń, choć podjęte zadanie było skomplikowane, napotykało na różne przeszkody i nie zostało ukończone tak szybko, jak można było oczekiwać.

Przywództwo Ezdrasza i Nehemiasza było nieocenione, ale cały lud miał swój poważny udział w wykonanym dziele. Każda grupa wykonywała różne zadania w różnym czasie, a wynik był imponujący. Początek (zob. 2. rozdział Księgi Ezdrasza) został połączony z końcem (zob. 7. rozdział Księgi Nehemiasza) — nie tylko świątynia została odbudowana, ale także Jerozolima została podniesiona z gruzów i ufortyfikowana.

`Przeczytaj Ne 7,72. Czego werset ten uczy nas o tym, jak skutecznie Izraelici realizowali swoje pragnienie czynienia woli Boga?`

„…synowie izraelscy byli już w swoich miastach” (Ne 7,72). Powrót Izraelitów do Ziemi Obiecanej oraz odbudowa Jerozolimy i świątyni były pod wieloma względami zdumiewające. Lud, który przed laty został wygnany i którego miasto i świątynia zostały zniszczone, a kraj spustoszony, teraz wrócił do tego kraju oraz odbudował miasto i świątynię. Musiało się to wydawać cudem im samym i okolicznym ludom. Jednak było to spełnieniem woli i obietnic Boga.

`Dlaczego wciąż możemy ufać Bogu, mimo że często towarzyszy nam poczucie naszej beznadziejności?`