---
title:  W świętym mieście
date:  28/11/2019
---

`Przeczytaj Ne 11,1-2. O czym jest mowa w tym fragmencie księgi? Dlaczego Izraelici musieli losować, kto ma zamieszkać w Jerozolimie, a kto w innych miejscowościach?`

Czego uczy nas 11. rozdział Księgi Nehemiasza? Po powrocie żydowskich repatriantów zaistniała konieczność wybrania spośród nich tych, którzy zamieszkają w Jerozolimie.

Najwyraźniej łatwiej żyło się poza miastem niż w samym mieście. Mieszkając poza Jerozolimą, można było dysponować własną ziemią niejako odziedziczoną po przodkach. Porzucenie dziedzictwa i zamieszkanie w Jerozolimie wymagało ofiarności. Wielu czuło, że jeśli tak postąpią, zostaną z niczym. Życie w mieście niesie ze sobą wyzwania, z jakimi nie mają do czynienia mieszkańcy wsi. Znalezienie się w nowym i nieznanym środowisku zawsze jest trudne.

Dzisiaj także przeprowadzenie się do nowego miasta czy innego kraju, gdzie ewangelia nie została jeszcze ogłoszona, jest wielkim wyzwaniem. Misja w takich miastach wymaga gotowości podejmowania odważnych przedsięwzięć i znoszenia trudności.

„Nasi ewangeliczni pracownicy nie docierają tak daleko, jak powinni. Nasi kościelni przywódcy nie uświadomili sobie dzieła, które ma być wykonane. Gdy myślę o miastach, w których tak niewiele zrobiono, a w których tysiące czekają na ostrzeżenie o rychłym powtórnym przyjściu Zbawiciela, czuję gorliwe pragnienie, by ujrzeć mężczyzn i kobiety udających się do pracy w mocy Ducha, pełnych miłości Chrystusa do ginących dusz”1.

`Dlaczego długa lista kapłanów i Lewitów została zamieszczona w Ne 12,1-26? Jaki jest związek między nimi a poświęceniem muru Jerozolimy opisanym w drugiej części rozdziału (zob. Ne 12,27-47)?`

Bóg pragnie, by wszystko było czynione we właściwy sposób. Potrzeba zaangażowanych i poświęconych ludzi, aby można było dokonać wielkich rzeczy. Te rody kapłańskie pomagały Nehemiaszowi w odbudowie muru, aby w Jerozolimie można było bezpiecznie oddawać cześć Bogu w świątyni, mimo zewnętrznego zagrożenia. Mur był ważny dla bezpieczeństwa, ale bez poświęconych kapłanów prawdziwe wielbienie Boga byłoby niemożliwe. Tak więc ludzie, pełniąc różne funkcje, mieli ważne role do odegrania.