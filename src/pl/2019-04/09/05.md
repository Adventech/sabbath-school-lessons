---
title:  Ukorzeni przed Bogiem
date:  27/11/2019
---

`Przeczytaj Pwt 30,1-6. Jaka obietnica została dana Hebrajczykom? Co ta obietnica i wiele innych musiały znaczyć dla ludzi takich jak Ezdrasz i Nehemiasz?`

Ezdrasz i Nehemiasz znali proroctwa. Wiedzieli, że Bóg ponownie sprowadzi swój lud z niewoli. W 9. rozdziale Księgi Nehemiasza widzimy, że zrozumieli oni swoją historię i powody tragedii, jaką ściągnęli na siebie ich przodkowie. Jednocześnie znali też łaskawość Boga, który prowadził ich pomimo ich grzechów.

Tak więc ufali Panu, a On sprawił, że powrót z niewoli zakończył się sukcesem. Jednak Boże obietnice nie znaczą, że nie mieli oni doświadczyć licznych wyzwań. Jak dotąd w tym kwartale studiowaliśmy próby i uciski, jakie stały się ich udziałem mimo spełniania się Bożych obietnic.

`Przeczytaj Ezd 8,16-23. Jakie wyzwanie pojawiło się przed Żydami i jak na nie odpowiedzieli?`

Mimo Bożych obietnic Ezdrasz wiedział, że czeka ich niebezpieczna podróż. Tak więc poszcząc i korząc się przed Bogiem, wyznawał swoją zupełną zależność od Niego w kwestii realizacji planów. W tamtym czasie, wobec licznych zagrożeń, Ezdrasz wpadł na pomysł poproszenia króla o pomoc i ochronę. Jednak po zastanowieniu się odrzucił takie rozwiązanie, w przeciwieństwie do Nehemiasza (zob. Ne 2,9), który skorzystał z zaoferowanej mu eskorty. Ezdrasz najwyraźniej czuł, że gdyby poprosił ziemskiego króla o ochronę, znieważyłby tym Boga. Wszak sam wcześniej powiedział królowi: — „Ręka naszego Boga spoczywa dobrotliwie nad wszystkimi, którzy go szukają, lecz jego moc i gniew dotkną wszystkich, którzy od niego odstępują” (Ezd 8,22).

W tym przypadku wszystko przebiegło zgodnie z planem, gdyż Ezdrasz napisał później (zob. Ezd 8,31), że Pan ich chronił, więc bezpiecznie dotarli na miejsce.

`Oczywiście powinniśmy ufać Bogu we wszystkich sprawach. Z drugiej strony, kiedy możemy, a nawet powinniśmy zwracać się o pomoc nawet do ludzi niepodzielających naszej wiary? Dlaczego w wielu przypadkach nie jest to złe, a nawet jest właściwe?`