---
title:  Gdzie są kapłani?
date:  26/11/2019
---

Niewątpliwie — jak zauważyliśmy wczoraj — powrót Izraelitów z Babilonii był zdumiewającym wypełnieniem proroctwa.

Ale jak wszystko, co dotyczy ludzi, powrót ten wiązał się z problemami. Jednym z większych problemów było to, że mimo wspaniałych obietnic odrodzenia po wygnaniu, wielu Izraelitów nie chciało wrócić do kraju swoich przodków. Woleli pozostać w Babilonii. Dlaczego?

`Przeczytaj Ezd 8,1-15, zwracając szczególną uwagę na Ezd 8,15. Jaka wielka troska została tu przedstawiona i dlaczego była istotna dla kogoś, kto pragnął odrodzenia narodu izraelskiego w jego dawnej ojczyźnie?`

Faktem jest to, że nie wszyscy Żydzi w Babilonii (w tym także wielu Lewitów) chcieli wrócić do ojczyzny przodków. Składało się na to kilka czynników. Wielu z nich urodziło się w kraju niewoli i nie znali osobiście ojczyzny swoich przodków. Wielu nie chciało ryzykować długiej i niewątpliwie niebezpiecznej podróży do ziemi, w której nigdy wcześniej nie byli. W końcu jednak udało się namówić do powrotu dostateczną liczbę Lewitów, by wznowić służbę świątynną (zobacz czwartkową część lekcji) mimo poważnych wyzwań.

„Obecnie ci Żydzi, którzy pozostali w kraju wygnania, byli tam od niemal półtora wieku. Wykopaliska w [starożytnym mieście] Nippur ujawniły liczne dokumenty, które wskazują na to, że wielu zamożnych Żydów mieszkało w tym [południowym] regionie Mezopotamii za panowania Artakserksesa I. Tak więc Ezdraszowi i innym przywódcom mogło być bardzo trudno przekonać większą liczbę rodaków do powrotu. Ci, którzy zdecydowali się wrócić, mogli się spodziewać jedynie ciężkiego pionierskiego życia w dawnej ojczyźnie i musieli zrezygnować z wygodnego życia, jakie wiedli w Babilonii. Wobec tego może się wydawać zaskakujące, iż Ezdraszowi udało się przekonać niemal dwa tysiące rodzin do podjęcia ryzyka i przyłączenia się do braci i sióstr w ojczyźnie przodków”1.

`„Musimy przejść przez wiele ucisków, aby wejść do Królestwa Bożego” (Dz 14,22). Co mówią te słowa o realności prób i trudności, jakich doświadczają ci, którzy wiernie służą Panu?`