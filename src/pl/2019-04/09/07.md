---
title:  Do dalszego studium
date:  29/11/2019
---

„Są tacy ludzie, którzy poznali przebaczającą miłość Chrystusa i naprawdę chcą być dziećmi Bożymi, ale zdają sobie sprawę, że ich charakter jest niedoskonały, a życie pełne błędów. Są gotowi zwątpić w to, że ich serca zostały odnowione przez Ducha Świętego. Ta­kim osobom chciałabym powiedzieć: Nie wycofujcie się i nie poddawajcie się rozpaczy. Często będziemy musieli pochylać się i płakać u stóp Jezusa z powodu naszych niedociągnięć i błędów. Nie mamy się jednak zniechęcać. Nawet jeśli zostaliśmy pokonani przez wroga, Bóg nas nie porzuca ani nie opuszcza. Nie, Chrystus siedzi po prawicy Boga i wstawia się za nami. (...). Pragnie odnowić cię i widzieć, jak odzwierciedlasz Jego czystość i świętość. Jeśli poddasz się Jemu, Ten, który rozpoczął w tobie dobre dzieło, doprowadzi je aż do dnia Jezusa Chrystusa. Módl się gorliwiej. Niech twoja wiara będzie pełniejsza. Przestając ufać swojej własnej mocy, zaufajmy mocy naszego Odkupiciela, a będziemy wielbić Tego, który sprawia, że nasze oblicze jest pogodne”1.

**Pytania do dyskusji**

`1. Zastanów się nad 2. rozdziałem Księgi Daniela i tym, jak Daniel tysiące lat temu trafnie przepowiedział powstanie i upadek kolejnych imperiów, a nawet (bardzo trafnie) brak jedności wśród państw współczesnej Europy. Jak możemy czerpać ufność z tych proroctw, które tak mocno ukazują nam, iż nawet wśród chaosu świata Bóg wie, co się dzieje, a nawet to zapowiada?`

`2. Bóg wie o nas wszystko. Jest to pocieszające, bo daje nam poczucie bezpieczeństwa i pewności, iż jesteśmy pod Jego opieką. — „Lecz teraz — tak mówi Pan — który cię stworzył, Jakubie, i który cię ukształtował, Izraelu: Nie bój się, bo cię wykupiłem, nazwałem cię twoim imieniem — moim jesteś!” (Iz 43,1). Jak możesz zapewniać innych ludzi o obecności Boga i Jego trosce o nich, gdy przechodzą przez kryzysy emocjonalne, kryzysy więzi, kryzysy społeczne czy finansowe?`

`3. Zastanów się nad kwestią poruszoną w środowej części lekcji — rezygnacją Ezdrasza ze zwrócenia się do króla z prośbą o pomoc, w obawie, że jego słowa mogą zasugerować, iż nie jest pewny Bożej ochrony. Wiemy, że Bóg jest naszym Uzdrowicielem. Czy to znaczy, że okazujemy brak wiary w Jego zdolność uzdrawiania, jeśli korzystamy z pomocy lekarzy? Omów tę kwestię w klasie.`