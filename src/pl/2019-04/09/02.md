---
title:  Bóg historii
date:  24/11/2019
---

`Przeczytaj Ezd 1,9-11 i Dn 1,1-2. Jak te wersety z Księgi Daniela pomagają nam zrozumieć, do czego nawiązywał Ezdrasz?`

Zwróć uwagę na to, że Księga Ezdrasza podaje różne szczegóły, podczas gdy w Księdze Daniela przedstawiony został szerszy obraz wydarzeń. Owe fragmenty tekstu biblijnego, razem zestawione, świadczą dobitnie o tym, że Bóg panuje nad wszystkim.

„Historia państw przemawia do nas również i dzisiaj. Każdemu narodowi i jednostce Bóg wyznaczył miejsce w swoim wielkim planie. Także dzisiaj Ten, który nigdy się nie myli, mierzy pionem ludzi i państwa. Wszyscy, dokonując wyborów, decydują o swoim przeznaczeniu, a Pan jest ponad wszystkim i wykonuje swoje zamierzenia”1.

`Przeczytaj 5. rozdział Księgi Daniela. Czego rozdział ten uczy nas o sądzie nad Belsazarem?`

Babilon upadł w październiku 539 roku przed Chrystusem, gdy król Cyrus, dowodzący armią Medów i Persów, przybył i zdobył stolicę imperium. Belsazar, bezpodstawnie polegający na swoich sukcesach, bogactwie i sławie, był tak arogancki, iż na wieść o nadejściu wrogich wojsk wydał huczną ucztę. Tej samej nocy Babilon upadł, a Belsazar został zamordowany. Boska ręka napisała na ścianie pałacu, iż jego dni zostały policzone i nadszedł jego koniec. Choć Belsazar znał historię nawrócenia swojego dziadka, potężnego Nebukadnesara, niczego się z niej nie nauczył. Koniec zawsze jest tragiczny, gdy nie słuchamy Bożych ostrzeżeń i nie podążamy za Bożymi pouczeniami.

Prorok Daniel służył przez cały czas na dworze babilońskim, ale był lekceważony. Gdy tracimy poczucie świętości Boga i Jego obecności, wkraczamy na drogę pełną komplikacji, problemów i tragedii, prowadzącą ostatecznie do śmierci.

`Po przypomnieniu królowi historii Nebukadnesara Daniel powiedział: — „A ty, jego synu, Belsazarze, nie uniżyłeś swojego serca, chociaż to wszystko wiedziałeś” (Dn 5,22).`

`Jak możemy się upewnić, że nie popełniamy błędów podobnych do tych, jakie popełnił Belsazar? Jak świadomość ofiary Chrystusa złożonej na krzyżu czyni nas pokornymi wobec Boga?`