---
title:  Proroczy czas
date:  14/10/2019
---

W pierwszej lekcji tego kwartału studiowaliśmy, jak Bóg powołał Zorobabela/Zerubbabela (około 538 roku p.n.e.) i Ezdrasza (w 457 roku p.n.e.) do szczególnej służby. W drugiej lekcji rozważaliśmy Boże powołanie dla Nehemiasza (w 444 roku p.n.e.). Musimy pamiętać, że powołania te zostały dokonane zgodnie z Bożą wiedzą dotyczącą przyszłości. Na przykład Zorobabel został pobudzony przez Boga do wykonania określonego zadania w związku z zakończeniem 70 lat niewoli przepowiedzianych przez Jeremiasza.

`W którym roku został powołany do służby Ezdrasz? Był to ten sam rok, w którym król Artakserkses wydał swój dekret. Dlaczego ten rok jest ważny w biblijnych proroctwach? Przeczytaj Dn 9,24-27.`

W Dn 9,25 czytamy: „Od wyjścia nakazu o przywróceniu i odbudowaniu Jerozolimy aż do Księcia Mesjasza będzie siedem tygodni i sześćdziesiąt dwa tygodnie” (UBG). Ostatni tydzień tego proroctwa został wspomniany w Dn 9,27. Ponieważ tydzień składa się z siedmiu dni, proroczy symboliczny tydzień oznacza siedem rzeczywistych lat (zob. Lb 14,34; Ez 4,5-6). Tak więc proroctwo mówiące o 70 symbolicznych tygodniach obejmuje 490 rzeczywistych lat. A teraz należy odpowiedzieć na następujące pytanie: — Kiedy zaczyna się ten okres 70 proroczych tygodni?

W tekście biblijnym znajdujemy informację, że początkiem tego okresu jest data wydania dekretu o odbudowie Jerozolimy.

Królowie perscy wydali łącznie trzy dekrety dotyczące odrodzenia narodu izraelskiego. Cyrus, Dariusz i Artakserkses byli autorami takich dekretów. Jednak jedynie dekret Artakserksesa zawierał wzmiankę o Jerozolimie i tylko ten dekret jest powiązany z oddaniem chwały Bogu za Jego interwencję (zob. Ezd 7,27-28).

Tak więc początek proroctwa o 70 tygodniach przypada na rok 457 przed Chrystusem, czyli siódmy rok panowania króla Artakserksesa I wspomniany w Ezd 7,7-26. Ponieważ na ten sam rok 457 przypada początek proroctwa o 2300 dniach z Dn 8,14 (zobacz jutrzejszą część lekcji), dekret ten jest punktem początkowym obu proroctw. 70 symbolicznych tygodni zakończyło się w 34 roku po Chrystusie, gdy ewangelia zaczęła być głoszona wśród pogan (po męczeństwie Szczepana i rozpoczęciu prześladowania Kościoła w Jerozolimie). Środek owego ostatniego proroczego tygodnia przypadł na wiosnę roku 31 naszej ery, gdy Jezus umarł na krzyżu.

`Przeczytaj proroctwo zapisane w Dn 9,24-27. Jak w zdumiewająco trafny sposób została tam ukazana misja Jezusa? Dlaczego takie proroctwa mocno utwierdzają naszą wiarę?`