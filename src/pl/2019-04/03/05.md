---
title:  Boże wybranie
date:  16/10/2019
---

Dużo mówi się o Bożym wybraniu nas czy powołaniu do wykonywania jakiejś działalności. Wielu ludzi ma rozmaite poglądy co do znaczenia takiego wybrania. A co Biblia mówi o Bożym wybraniu?

`Przeczytaj Rz 8,28-29. Do czego powołuje nas Bóg? Do czego nas przeznaczył?`

Ten fragment listu mówi wyraźnie o tym, że Bóg przeznaczył ludzi do tego, by zostali upodobnieni do obrazu Jego Syna. Nie ma tu mowy o tym, by Bóg przeznaczył nas albo do zbawienia, albo na potępienie i byśmy my sami nie mieli żadnego wyboru w tej sprawie. Mówiąc innymi słowy, Boże wybranie wskazuje cel dla nas wszystkich — nasze odrodzenie. Mamy zostać przemienieni tak, by odzwierciedlać podobieństwo do Syna Bożego. Ta przemiana jest obiecana w kolejnych wersetach listu (zob. Rz 8,30), w których Paweł, autor Listu do Rzymian, stwierdza, że których Bóg powołuje, tych też usprawiedliwia (czyni sprawiedliwymi) i uwielbia (uświęca). Tak więc nie zostaliśmy pozostawieni sami sobie, abyśmy przemienili się o własnych siłach, ale Bóg obiecuje dokonać tej przemiany dzięki swojej mocy.

`Przeczytaj 9. rozdział Listu do Rzymian. Jakiego rodzaju wybranie czy powołanie Boże zostało opisane w tym rozdziale?`

W 9. rozdziale Listu do Rzymian Paweł omawia Boże wybranie do wykonania określonego zadania. Izraelici zostali wybrani, by zanieść światu dobrą nowinę o Bogu. Słowa: „Jakuba umiłowałem, a Ezawem wzgardziłem” (Rz 9,13), są powszechnie błędnie rozumiane tak, iż Bóg umiłował tylko jednego z tych dwóch braci. Jednak w kontekście tego fragmentu listu Paweł mówi, że Jakub został wybrany, a Ezaw nie. Do czego został wybrany Jakub? By być ojcem narodu izraelskiego. Tak więc istnieją dwa rodzaje wybrania Bożego. Po pierwsze Bóg wybiera każdego człowieka do zbawienia i pragnie, by każdy został przemieniony na obraz Jezusa. Po drugie Bóg wybiera różnych ludzi do realizacji szczególnych zadań.

`Dlaczego powinniśmy czerpać otuchę ze świadomości tego, iż zostaliśmy wybrani do zbawienia? Dlaczego nie znaczy to, że twoje wybory nie mogą sprawić, iż utracisz zbawienie oferowane ci przez Boga?`