---
title:  Powołanie Ezdrasza i Nehemiasza
date:  13/10/2019
---

Możemy powiedzieć, że Ezdrasz został powołany z kilku powodów: (1) był gotowy pójść, (2) był przywódcą i (3) był biegłym skrybą i nauczycielem. Moglibyśmy wskazać jeszcze dodatkowe powody. Jednak pewien werset chyba najlepiej mówi o tym, dlaczego Ezdraszowi powierzono to zadanie.

`Co Ezd 7,10 mówi o Ezdraszu? Jak Ezdrasz „przygotował swoje serce, aby szukać prawa Pana” (UBG)?`

Słowo przygotować (BG) jest tłumaczeniem hebrajskiego kun. Można je też przełożyć na język polski następująco: postawić (BW), utwierdzić (BI), położyć (BD), przysposobić się (BP), starać się (BKR), poświęcić (BE), postanowić (BRP). Znaczenie tego słowa wskazuje na to, że Ezdrasz zdecydowanie nastawił swoje serce na poszukiwanie Boga.

Po przybyciu do Jerozolimy Ezdrasz dawał przykład poświęcenia się Bogu i nauczał tam Słowa Bożego przez 13 lat. Mogło mu się wydawać, że przez owe lata nic nie osiągnął, ale gdy budowa muru miejskiego została ukończona, ludzie zwołali zgromadzenie — nie dlatego, że ktoś ich do tego nakłonił, ale dlatego, że tak chcieli. Słowo Boże, które usłyszeli od Ezdrasza, zapuściło głęboko korzenie.

`Dlaczego Nehemiasz został wybrany przez Boga? Przeczytaj Ne 1,1-11.`

Nehemiasz skierował swoje serce ku Bogu i ludziom. Bardzo się zmartwił, gdy dowiedział się, że dzieło odbudowy Jerozolimy uległo zatrzymaniu. Nehemiasz z optymizmem myślał o Bożej sprawie i podobnie jak Ezdrasz przyłączył się do dzieła jako ochotnik. Bóg wysłuchał ich modlitw i spełnił ich pragnienia. Czasami wydaje się nam, że jeśli coś lubimy, to nie może to być od Boga, gdyż On daje nam tylko zadania, które się nam nie podobają i których nie chcielibyśmy realizować. Ale jeśli chodzimy z Bogiem, to pragnienie czynienia czegoś, co lubimy, pochodzi właśnie od Niego. Bóg pragnie, byśmy nie tylko czynili coś dla Niego, ale byśmy pragnęli to czynić i czynili to z zapałem.

`W jaki sposób doświadczyłeś tego, że Bóg powołał cię, byś czynił dla Niego to, co naprawdę lubisz i co faktycznie pragniesz czynić?`