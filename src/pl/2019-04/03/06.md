---
title:  Nasza odpowiedzialność
date:  17/10/2019
---

Jeśli zostaliśmy powołani przez Boga, to nadal mamy swobodę wyboru przyjęcia albo odrzucenia tego powołania, podobnie jak mamy wolność wyboru przyjęcia albo odrzucenia zbawienia zaoferowanego wszystkim ludziom. Bóg może nas umieścić w określonej sytuacji, ale my możemy wybrać odrzucenie Jego wezwania. Owszem, On pragnie, byśmy wykonywali pewne określone zadania dla Niego, podobnie jak wzywa nas, byśmy stali się podobni do Niego. Boże wybranie do wykonania określonego zadania jest częścią Bożego planu dotyczącego naszego zbawienia. Czyniąc to, do czego On nas powołuje, objawiamy w naszym życiu prawdę o zbawieniu, które On nam dał.

Saul został powołany, by być królem. Niestety, nigdy w pełni nie oddał swego serca Bogu pomimo zadania, które otrzymał. To, że Bóg powołuje kogoś do wykonania specjalnego zadania czy pełnienia określonej służby dla Niego, nie znaczy, że osoba ta nie jest w stanie odrzucić Boga. Nasza wolna wola pozostaje w tym względzie decydującym czynnikiem, a jeśli nie będziemy podążać za Bożym prowadzeniem, możemy stracić wszystko.

`Przeczytaj 3. i 4. rozdział Księgi Wyjścia. Czego historia ta uczy nas o Bożym powołaniu do wykonania określonego zadania?`

Nasza odpowiedź może być podobna do odpowiedzi Ezdrasza i Nehemiasza, którzy wyruszyli bez szemrania, albo możemy być jak Mojżesz, który wyszukiwał przeszkody i wymówki. Mojżesz ostatecznie poszedł tam, dokąd wysłał go Bóg, ale najpierw próbował się wymigać od wykonania powierzonego zadania. Stwierdził przy tym, że nie jest dostatecznie dobry, nic nie znaczy w społeczeństwie i nie sprawuje jakiejś ważnej funkcji. Jakże faraon miałby go usłuchać? Martwił się także o to, iż Izraelici również go nie usłuchają i cały jego wysiłek na nic się nie zda. Ponadto zwrócił uwagę na brak osobistych kwalifikacji niezbędnych do wykonania zadania: — „Proszę, Panie, nie jestem ja mężem wymownym, nie byłem nim dawniej, nie jestem nim teraz, odkąd mówisz do sługi swego, jestem ciężkiej mowy i ciężkiego języka” (Wj 4,10).

W końcu wprost poprosił Boga, by posłał kogoś innego. A jednak, gdy czytamy historię Mojżesza, dowiadujemy się, że ostatecznie stał się potężnym przywódcą, choć nie był wolny od wad. Wiernie pełnił życiowe zadanie, do którego Pan go powołał.

`Jakie wymówki znajdujesz, by nie czynić tego, co do czego jesteś pewny, iż Pan cię do tego powołał?`