---
title:  Rola kapłanów i Lewitów w nabożeństwie
date:  05/12/2019
---

`Przeczytaj Ne 12,44-47. Dlaczego Judejczycy „byli radzi kapłanom i Lewitom pełniącym służbę” (Ne 12,44)? Na czym polegało znaczenie roli pełnionej przez kapłanów i Lewitów?`

`Co symbolizowało dzieło kapłanów (będących jednocześnie Lewitami)? Zob. Hbr 9,1-11.`

„Pośrednictwo Chrystusa w niebiańskiej świątyni jest tak ważne w planie zbawienia, jak Jego śmierć na krzyżu. Od śmierci Jezus rozpoczął swe dzieło, a po zmartwychwstaniu wstąpił do nieba, aby je tam zakończyć. Musimy w wierze wejść za zasłonę, »gdzie jako poprzednik wszedł za nas Jezus« (Hbr 6,20)”1.

Choć w tamtych czasach ludzie nie mieli takiego światła, jakie mamy dzisiaj, rozumieli dość, by wiedzieć, że dzieło Lewitów, którzy jako jedyni mogli służyć w świątyni, było bardzo ważne. Byli poruszeni faktem, że dzieło Boże może być pełnione przez kapłanów i Lewitów.

Tak więc naród izraelski spędzał czas z Bogiem, czytając Jego Słowo, modląc się, oddając Mu cześć i poświęcając się Mu na nowo. Przy tym wszystkim Judejczycy uświadamiali sobie, że zaniedbywana dotąd służba świątynna wymaga odnowienia. Gdy to odnowienie wreszcie nastąpiło, radowali się, iż doniosłe dzieło Lewitów jest znowu wykonywane dla dobra ludzi. Bóg uświadomił im, że służba świątynna jest częścią Jego planu związanego z oddawaniem Mu czci.

Niestety, często traktuje się służbę pastorów, nauczycieli Słowa Bożego, muzyków czy śpiewaków jako coś zwyczajnego. Nawet w czasach Nehemiasza wsparcie dla Lewitów czasami było silne, a czasami bardzo słabe. Lewici musieli się imać innych zajęć, by utrzymać rodziny, gdyż lud zaniedbywał oddawanie dziesięciny i składanie darów.

Bez dziesięciny i darów nie może istnieć zorganizowany ogólnoświatowy Kościół. Jeśli chcemy, by służba naszych duchownych trwała, musimy być zaangażowani we wspieranie ich — tak finansowe, jak i werbalne. Kościół nie jest doskonały, ale nie powinno to zniechęcać nas do ofiarności dla Boga, aby Jego dzieło mogło się rozwijać na całym świecie.