---
title:  Oczyszczenie
date:  02/12/2019
---

Po opisie poświęcenia muru miejskiego Jerozolimy, a następnie opisie zgromadzania śpiewaków czytamy o oczyszczeniu: „Potem kapłani i Lewici dokonali na sobie oczyszczenia oraz oczyścili lud, bramy i mur” (Ne 12,30).

Hebrajskie słowo tłumaczone jako oczyścić, pochodzi od rdzenia thr. Zostało wielokrotnie użyte w różnych kontekstach w Starym Testamencie, w tym w znaczeniu moralnej czystości przed Bogiem.

`„Jeśli zaś chodzimy w światłości, jak On sam jest w światłości, społeczność mamy z sobą, i krew Jezusa Chrystusa, Syna jego, oczyszcza nas od wszelkiego grzechu. Jeśli mówimy, że grzechu nie mamy, sami siebie zwodzimy, i prawdy w nas nie ma. Jeśli wyznajemy grzechy swoje, wierny jest Bóg i sprawiedliwy i odpuści nam grzechy, i oczyści nas od wszelkiej nieprawości” (1 J 1,7-9). Czego powyższy fragment 1 Listu Jana uczy nas o ludzkiej naturze, Bożym przebaczeniu i Bożej mocy działającej w naszym życiu?`

Świątynia i nabożeństwa w niej były ważnymi elementami religii starożytnych Izraelitów. Ale świątynia i nabożeństwa w niej były środkami wiodącymi do celu, a nie celem samym w sobie. Zaś celem tym było oczywiście doprowadzenie ludzi do zbawczej więzi z Bogiem Przymierza, Panem Jezusem Chrystusem, oraz poznanie Jego aktywnej i oczyszczającej mocy. Poznanie tego, czego Bóg dokonał dla nas i od czego nas wybawił, prowadzi nas do umiłowania Go i oddawania Mu czci. Oto jeden z powodów, dla których starożytni Izraelici wspominali, czego Bóg dokonał dla nich i ich przodków w przeszłości. Pomagało im to poznawać dobroć i miłość Pana, a to prowadziło do radowania się i dziękczynienia, które miały być cechami charakterystycznymi przeżywanego nabożeństwa.

Dzisiaj doznanie i zrozumienie przebaczenia grzechów powinno wyrażać się wdzięcznością dla Boga oraz okazywaniem nadziei i radości. W takiej sytuacji łatwo jest chwalić Pana i wyrażać uznanie dla piękna Jego charakteru. Czy może być większe objawienie charakteru Boga niż Jezus Chrystus ukrzyżowany i ponoszący karę za nasze grzechy, abyśmy my nie musieli sami ponieść tej kary?

`Bez względu na przeszłe grzechy czy twój obecny charakter, dzięki ofierze Jezusa możesz otrzymać zupełne przebaczenie w tej chwili. Dlaczego nie miałbyś właśnie teraz przyjąć przebaczenia grzechów oferowanego przez Jezusa?`