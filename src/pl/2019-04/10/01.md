---
title:  Oddawanie czci Panu
date:  30/11/2019
---

### Studium bieżącego tygodnia
Ne 12,27-47; 1 Krn 25,6-8; 1 J 1,7-9; J 1,29.36; 1 Kor 5,7; Hbr 9,1-11.

> <p>Tekst pamięciowy</p>
> „I zanucili pieśń pochwalną i dziękczynną Panu, że jest dobry i że jego łaska nad Izraelem trwa na wieki” (Ezd 3,11).

Tekst pamięciowy w tym tygodniu daje nam wgląd w nabożeństwo Hebrajczyków i w to, jak ich wdzięczność dla Boga wyrażała się w oddawaniu Mu czci. W 515 roku przed Chrystusem Izraelici poświęcili odbudowaną świątynię (zob. Ezd 6,15-18), a około sześćdziesięciu lat później świętowali ukończenie odbudowy muru Jerozolimy (zob. Ne 6,15-7,3; 12,27 i następne wersety).

Po zamieszczeniu list genealogicznych w 11. i 12. rozdziale Księgi Nehemiasza jej autor przechodzi do czasu, gdy Judejczycy urządzili poświęcenie muru miejskiego. Zwyczajem Izraelitów było poświęcanie Bogu ważnych obiektów — świątyni, muru miejskiego czy nawet domów i budynków publicznych. Takie uroczystości były starannie przygotowane, a towarzyszyły im: śpiew, muzyka, post, składanie ofiar, radość oraz rytualne i duchowe oczyszczenie ludu. Dawid ustanowił praktykę składania ofiar podczas poświęcenia, a potem izraelscy przywódcy poszli za jego przykładem, począwszy od Salomona, gdy sprowadzono skrzynię przymierza do świątyni (zob. 1 Krl 8,5).

W tym tygodniu przyjrzymy się temu, jak Izraelici oddawali cześć Panu w tamtych czasach, i dowiemy się, co z ich praktyki możemy zastosować dzisiaj.