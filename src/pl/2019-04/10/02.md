---
title:  Śpiewanie pieśni dla Pana
date:  01/12/2019
---

`Przeczytaj Ne 12,27-29. Zwróć uwagę na pewne kluczowe słowa świadczące o tym, jak Judejczycy oddawali Bogu cześć i chwałę. Jak opisałbyś ten sposób?`

Wyznaczono określoną grupę Lewitów jako śpiewaków i muzyków świątynnych. Bóg ukierunkował tę praktykę i przekazał instrukcje dotyczące nabożeństwa świątynnego, które miało się cechować pięknem oraz profesjonalnym/fachowym wykonawstwem.

Król Dawid przekształcił tę praktykę w bardziej złożony i imponujący system. Tak więc potomkowie Asafa, którego Dawid mianował kierownikiem świątynnego nabożeństwa, nadal pełnili rolę „śpiewających w czasie służby w domu Bożym” (Ne 11,22).

`Przeczytaj 1 Krn 25,6-8. Czego uczy nas ten fragment Starego Testamentu o tym, jak ważna była muzyka w czasie nabożeństwa świątynnego, gdy śpiewano „dla Pana” (1 Krn 25,7)?`

Śpiewakami byli Lewici, a więc członkowie plemienia oficjalnie wyznaczonego do służby świątynnej. Tak więc zapewnienie oprawy muzycznej nabożeństw było ich pracą, za którą otrzymywali wynagrodzenie. W czasach króla Dawida zorganizowano przy świątyni w pełni profesjonalną akademię muzyczną, którą Dawid osobiście nadzorował. Byli w niej nauczyciele i uczniowie, młodsi i starsi, którzy pracowali na zmianę w świątyni, zapewniając fachową oprawę muzyczną nabożeństwa. Niektórzy z nich grali na instrumentach, inni śpiewali, a jeszcze inni troszczyli się o instrumenty i szaty używane do nabożeństwa. Co było celem tej zawodowej organizacji? Służyła rozwijaniu talentów i wizji związanej z doskonaleniem nabożeństwa. Doskonałość zawsze musi być celem w nabożeństwie. Chwała dla Boga ma płynąć z serca i wyrażać się w najlepszy możliwy sposób, aby ludzie byli podnoszeni na duchu. Można założyć, że ci muzycy i śpiewacy, którzy służyli w świątyni, byli starannie wybrani, by prowadzić nabożeństwo.

`W jaki sposób doświadczyłeś dzięki muzyce radości z wielbienia Boga? Dlaczego jest to ważne dla ciebie?`