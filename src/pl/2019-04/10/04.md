---
title:  Dwa wielkie dziękczynne chóry
date:  03/12/2019
---

`Przeczytaj Ne 12,31-42. Dlaczego muzyka była ważną częścią tej uroczystości?`

Częścią składową nabożeństwa w czasach Nehemiasza było uformowanie dwóch chórów dziękczynnych, które obeszły Jerozolimę, śpiewając przy akompaniamencie instrumentów muzycznych. Chóry wyruszyły z tego samego miejsca i rozdzieliły się, udając się w dwóch kierunkach wzdłuż muru miejskiego. Jedną grupę poprowadził Ezdrasz, idąc na przedzie, a drugą Nehemiasz. Dwa chóry spotkały się przy Bramie nad Doliną i stamtąd udały się do świątyni. Kapłani dmący w trąby stanowili dopełnienie uroczystego pochodu. Gdy oba chóry wkroczyły do świątyni, stanęły naprzeciw siebie. Był to znakomicie zorganizowany pochód i było to wspaniałe nabożeństwo.

Aby odpowiedzieć na pytanie, dlaczego muzyka jest tak ważną częścią świętowania i nabożeństwa, musimy przyjrzeć się jej znaczeniu w kontekście świątyni. Muzyka w świątyni nie była koncertem, którego ludzie przychodzili posłuchać, jak dzisiaj słucha się orkiestry symfonicznej w filharmonii. Gdy śpiewacy śpiewali, a muzycy grali na instrumentach, lud modlił się. Muzyka była częścią nabożeństwa.

Główna część służby świątynnej i nabożeństwa wiązała się ze składaniem ofiar, które samo w sobie nie należało do czynności przyjemnych. W końcu złożenie ofiary polegało na poderżnięciu gardła niewinnemu zwierzęciu. Dźwięki muzyki nie tylko wznosiły myśli ludzi ku niebu, ale także pomagały uczynić doznania związane z nabożeństwem milszymi.

`Przyjrzyj się wybranym opisom w Biblii, w których muzyka była ważnym elementem nabożeństwa. Zastanów się zwłaszcza nad Wj 15,1; 2 Krn 20,21-22 i Ap 15,2-4.`

Zarówno na ziemi, jak i w niebie muzyka jest częścią nabożeństwa. Zwróć uwagę, że w wymienionych powyżej fragmentach ksiąg śpiew wyraża to, co Pan uczynił dla swego ludu, że dał wierzącym między innymi zwycięstwo nad bestią (nie zwyciężyli przecież o własnych siłach). Muzyka wyraża uwielbienie dla Boga za Jego zbawcze dokonania.

`Wymień dokonania Boga dla ciebie, za które powinieneś śpiewać Mu na chwałę.`