---
title:  Ofiary jako część nabożeństwa
date:  04/12/2019
---

`Przeczytaj Ne 12,43. Co szczególnego było w składaniu licznych krwawych ofiar w ramach nabożeństwa?`

Składanie ofiar było najważniejszym elementem nabożeństwa w czasach istnienia starotestamentowej świątyni. Składano kilka różnych rodzajów ofiar, czy to związanych z obietnicą przebaczenia, czy wyrażających radość ze wspólnoty i wdzięczność dla Boga. Ofiary stanowiły treść nabożeństwa, gdyż przypominały uczestnikom prawdę o Bogu — kim On jest — a także wskazywały na obiecanego Potomka, Mesjasza, który złoży w ofierze swoje życie za ludzi jako Baranek Boży.

`Przeczytaj J 1,29.36; 1 Kor 5,7; Ap 5,6.12-13. Czego uczą te wersety o tym, na kogo wskazywały ofiary? Skoro starożytni Izraelici mieli się radować z takiego objawienia prawdy, jakie można było zawrzeć w śmierci niewinnego zwierzęcia, o ileż większe powody radości mamy obecnie my?`

Zwróć uwagę, jak często pojęcie radości i radowania się pojawia się w Ne 12,43. To znaczy, że cześć dla Boga i bojaźń przed Nim doświadczana podczas nabożeństwa (w końcu zabicie niewinnego zwierzęcia jako symbolicznej ofiary za grzechy było poważną rzeczą) miały być uzupełnione radością i radowaniem się. Gdy przychodzimy do Boga, mamy to czynić z podziwem i czcią, ale i z radością. 95. rozdział Księgi Psalmów świadczy o tym, że na prawdziwe uwielbienie Boga składają się takie rzeczy jak: śpiew, pełne radości słowa i muzyka (zob. Ps 95,1), jak również pokorne uniżenie i klęczenie przed Panem (zob. Ps 95,6). Znalezienie równowagi w okazywaniu radosnych uczuć i najwyższego szacunku jest niezbędne, gdy wielbimy, chwalimy i czcimy naszego Stwórcę.

`Gdy myślimy o tym, że Stwórca Wszystkiego (zob. J 1,1-3) zawisł na krzyżu Golgoty, by umrzeć za grzechy stworzonych istot, jakiego uczucia doświadczamy jako pierwszego? Jaką rolę może i powinna odgrywać radość w naszym spotkaniu z Chrystusem ukrzyżowanym?`