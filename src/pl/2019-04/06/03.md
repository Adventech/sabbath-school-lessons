---
title:  Czytanie i słuchanie prawa Bożego
date:  04/11/2019
---

Ezdrasz „przyniósł księgę Prawa Mojżeszowego” (Ne 8,1 BT), by ją czytać w zgromadzeniu. Co przeczytał? Z pewnością nie tylko dziesięcioro przykazań Bożych. Księgę prawa należy rozumieć jako cały Mojżeszowy Pięcioksiąg, od Księgi Rodzaju po Księgę Powtórzonego Prawa, zwany po hebrajsku Torą.

Termin prawo obejmuje tylko część tego, co zostało odczytane; byłoby lepiej określić treść tego, co przeczytano, jako pouczenia. Były to Boże pouczenia pozwalające nam zrozumieć drogę, którą mamy kroczyć, aby dojść do celu.

Gdy Ezdrasz czytał, lud słuchał historii swoich przodków jako ludu Bożego, począwszy od stworzenia aż po czasy Jozuego. Przez opowiadania, pieśni, poezję, błogosławieństwa i przykazania Judejczycy poznawali zmagania swoich przodków w podążaniu za Bogiem i Bożą wierność wobec nich. Tora zawiera prawo, ale jest czymś więcej — przedstawia dzieje ludu Bożego i ukazuje Boże prowadzenie. Słuchając tego, zgromadzeni Judejczycy lepiej zrozumieli swoje pochodzenie i tożsamość.

`Przeczytaj Ne 8,3; Pwt 4,1; 6,3-4; Joz 1,9; Ps 1,2; Prz 19,20; Ez 37,4; Mt 17,5. Czego uczą te wersety o znaczeniu Słowa Bożego dla nas?`

To, że lud pragnął słuchać Słowa Bożego, wynikało przypuszczalnie z faktu, iż Ezdrasz czytał mu starotestamentowe święte pisma i nauczał go od czasu swego przybycia do Jerozolimy przed trzynastu laty. Namiestnik był zaangażowany w dzieło Boże i zdecydowany w działaniu. Słowo Boże stało się bliższe ludowi, gdy usłyszeli je od Ezdrasza. Izraelici podjęli świadomą decyzję, by słuchać i być posłusznymi, gdyż pragnęli Bożego prowadzenia. Tak więc w tej uroczystej chwili zebrali się, by słuchać Tory ze czcią i gotowością uczenia się.

Zagłębianie się w Słowo Boże sprawia, że jeszcze bardziej pragniemy obecności Boga w naszym życiu.

`Jak odnosisz się do Słowa Bożego? Choć twierdzisz, że w nie wierzysz, jak ta wiara przejawia się w twoim życiu. Czy starasz się być mu posłuszny? Jak zmieniłoby się twoje życie, gdybyś nie był posłuszny Biblii?`