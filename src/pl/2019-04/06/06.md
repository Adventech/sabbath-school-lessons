---
title:  Radość z Pana
date:  07/11/2019
---

„Radość z Pana jest waszą ostoją” (Ne 8,10) — oto przypomnienie, iż wolą Bożą jest to, byśmy radowali się i cieszyli się życiem.

Oczywiście nie chodzi tu o byle jaką radość, ale radość płynącą z poznania Boga i prawdy o Jego miłości. Upodobanie w Bogu i Jego dobroci oraz radowanie się ze wszystkiego, co On nam daje, jest czymś, co powinno nam towarzyszyć na co dzień. Ponadto upodobanie w Bogu daje nam siłę do stawiania czoła wyzwaniom dnia i znoszenia wszystkiego, co nas spotyka.

`Przeczytaj Ne 8,13-18. O czym jest mowa w tym fragmencie księgi i co mówi to nam o ludzie Bożym i jego przywódcach w tamtym czasie?`

Następnego dnia przywódcy ludu przyszli do Ezdrasza, by dowiedzieć się więcej o Słowie Bożym. Ta inicjatywa wykazana przez przywódców ukazała ich pragnienie prowadzenia wspólnoty ku Bogu. Rozumieli oni, że prowadzenie ludzi właściwą drogą nie będzie możliwe, jeśli oni sami nie będą szukali Boga i starali się Go lepiej poznać.

`Przeczytaj Kpł 23,39-43. Co polecono czynić Izraelitom i dlaczego?`

Zwróć uwagę, że Ne 8,15 odnosi się do faktu, iż to, co czynili teraz Żydzi, było zgodne z tym, co zostało napisane. Widzimy tu kolejny przykład tego, jak poważnie podchodzili oni do posłuszeństwa Słowu Bożemu, przypuszczalnie także dlatego, że w latach niewoli nauczyli się, do czego prowadzi nieposłuszeństwo. W Księdze Kapłańskiej przeczytali, że mają obchodzić święto oraz „się weselić przed Panem, Bogiem waszym, przez siedem dni” (Kpł 23,40). Mówiąc innymi słowy, gdy wspominali Boże dzieła miłosierdzia, łaski i zbawienia, mieli się radować tym, czego Pan dla nich dokonał.

`Pomyśl o tym, co otrzymaliśmy w Jezusie, na którego osobę i dzieło wskazywały wszystkie religijne święta starożytnego Izraela. Jak możemy się nauczyć radować z Pana nawet w trudnych czasach i bolesnych próbach? Dlaczego powinniśmy radować się z Pana zwłaszcza wtedy?`