---
title:  Czytanie i wyjaśnianie Słowa Bożego
date:  05/11/2019
---

`Przeczytaj Ne 8,4-8. W jaki sposób odbywało się czytanie księgi prawa?`

Podczas czytania Słowa Bożego Ezdraszowi towarzyszyły dwie grupy mężczyzn. Pierwsza grupa licząca trzynastu mężczyzn (zob. Ne 8,4) pomagała w czytaniu, a druga grupa także licząca trzynastu mężczyzn (zob. Ne 8,7) pomagała w objaśnianiu przeczytanego fragmentu tekstu. Nie mamy informacji technicznych, jak zorganizowane było to czytanie i objaśnianie na otwartym placu miejskim, ale ci, którzy pomagali w czytaniu, przypuszczalnie trzymali Torę (hebrajskie zwoje były ciężkie i trzeba je było przewijać w trakcie czytania), a także czytali na zmianę. Ponieważ czytali Słowo Boże od rana do południa, musieli znaleźć sposób, by dotrzeć do wszystkich zgromadzonych.

Wyrażenie: „od razu je wyjaśniając, tak że zrozumiano to, co było czytane” (Ne 8,8), może oznaczać zarówno interpretowanie, jak i przekładanie czytanych fragmentów Słowa Bożego. Jedno i drugie znaczenie jest prawdopodobne w opisanej sytuacji. Judejczycy powrócili z Babilonii, gdzie większość z nich się urodziła, a więc posługiwali się na co dzień językiem aramejskim. Z tego powodu hebrajski tekst mógł być niezrozumiały dla wielu z nich, zwłaszcza młodszych. Czytając Biblię, dobrze jest jednocześnie korzystać z jakiegoś objaśnienia czy komentarza. Kazanie i objaśnianie czyni biblijny tekst żywym i skłania słuchaczy do osobistego stosowania otrzymywanych informacji.

`Przeczytaj Dz 8,26-38. Jak opisane tu zdarzenie przypomina to, co wydarzyło się w Jerozolimie w czasach Ezdrasza i Nehemiasza? Jaka nauka płynie stąd dla nas?`

Jako protestanci uważamy, że każdy wierzący musi osobiście znać Słowo Boże i nie wolno nam ślepo akceptować cudzych poglądów na biblijną prawdę, bez względu na to, jakim autorytetem się ktoś mieni. Z drugiej strony, któż z nas nie przekonał się, jakim błogosławieństwem jest ktoś, kto potrafi objaśnić innym znaczenie tekstu biblijnego? Każdy z nas musi osobiście wiedzieć, w co naprawdę wierzymy, ale nie znaczy to, że nie możemy pomagać sobie nawzajem w poznawaniu biblijnej prawdy.