---
title:  Zgromadzenie się całego ludu
date:  03/11/2019
---

`Przeczytaj Ne 8,1-2. Co wersety te mówią nam o tym, jak ważne było Słowo Boże dla judzkiego ludu?`

Gdy Judejczycy ukończyli budowę muru i osiedlili się w Jerozolimie, zebrali się na placu miejskim w siódmym miesiącu roku. Tiszri był chyba najważniejszym miesiącem dla Izraelitów, gdyż przypadały w nim: Święto Trąbienia/Trąbek (przygotowanie na sąd Boży, począwszy od pierwszego dnia tego miesiąca), Dzień Pojednania (Dzień Sądu — dziesiąty dzień miesiąca) oraz Święto Szałasów/Namiotów/Kuczek (upamiętniające Boże wyzwolenie z niewoli egipskiej i zaopatrzenie podczas pobytu na pustyni — piętnasty dzień miesiąca). Zgromadzenie zostało zwołane na pierwszy dzień miesiąca, gdy rozpoczynało się Święto Trąbienia. Przywódcy zaprosili mężczyzn i kobiety na to szczególne nabożeństwo, aby przez czytanie prawa Bożego dać im okazję lepszego poznania Boga i historii wybranego narodu.

Lud poprosił Ezdrasza, aby przyniósł księgę prawa mojżeszowego i czytał z niej. Sporządzono nawet podest i kazalnicę specjalnie na tę okazję. Przywódcy nie musieli nikogo nakłaniać do udziału w tym zgromadzeniu. Przeciwnie, ludzie sami wyrazili pragnienie, by Ezdrasz przyniósł księgę i czytał. Najprawdopodobniej Ezdrasz czytał Pięcioksiąg Mojżeszowy, w tym prawo nadane na górze Synaj.

`Przeczytaj Pwt 31,9-13. Co Pan powiedział Izraelitom i czego możemy się z tego nauczyć?`

W Pwt 31,9-13 Mojżesz powiedział Izraelitom, że podczas Święta Szałasów mieli się zebrać i odczytać prawo Boże. Wymienił też grupy, jakie miały się zebrać, to jest mężczyzn, kobiety, dzieci i obcych przybyszów mieszkających w granicach Izraela.

`Dosłowny przekład Ne 8,1 mówi, że Judejczycy zebrali się „jak jeden mąż” (BKR). Jak świadczy to o znaczeniu jedności w społeczności wierzących?`