---
title:  Reakcja ludu
date:  06/11/2019
---

Gdy Ezdrasz rozwinął zwój Słowa Bożego, hebrajskiej Tory, lud powstał. Zanim Ezdrasz przystąpił do czytania, oddał chwałę Bogu. Wiele godzin później, gdy czytanie dobiegło końca, lud odpowiedział uroczystym: „Amen, amen!” (Ne 8,6), wznosząc ręce ku niebu. Następnie wszyscy skłonili głowy i oddali pokłon Bogu z twarzami zwróconymi ku ziemi.

`Przeczytaj Ne 8,9-12. Dlaczego przywódcy wezwali wiernych, by nie smucili się i nie płakali?`

„Gdy zakon Boży czytano wygnańcom, którzy wrócili z Babilonu do Jerozolimy, i gdy naród płakał z powodu swoich win, pouczono go słowami: — »Nie smućcie się i nie płaczcie (...): Idźcie i najedzcie się tłustego jadła i napijcie się słodkich napojów, udzielcie też tym, którzy nic nie przygotowali, gdyż dzień dzisiejszy jest poświęcony naszemu Panu; nie smućcie się, wszak radość z Pana jest waszą ostoją« (Ne 8,9-10)”1.

Gdy ludzie słuchali słów Boga, ogarnęło ich głębokie odczucie własnej grzeszności, tak iż poruszeni do żywego zaczęli płakać. Gdy Bóg objawia się nam, a my zaczynamy pojmować, jak bardzo jest On pełen miłości, dobroci, miłosierdzia i wierności, nasze niedostatki i niedociągnięcia stają nam przed oczyma w ostrym świetle. Widząc świętość Boga poprzez Jego Słowo, zaczynamy też widzieć nasz opłakany stan ostrzej niż kiedykolwiek dotąd. Ta świadomość sprawiła, że Izraelici płakali i smucili się, ale nie mieli się smucić w nieskończoność, bo „radość z Pana jest waszą ostoją” (Ne 8,10). Mówiąc innymi słowy, mimo swoich win mogli ufać w moc Boga.

Był to także szczególny dzień, święty dzień — Święto Trąbienia (hebr. Rosz Haszana) — w którym krótkie dźwięki trąb oznaczały konieczność przygotowania serca na sąd Boży (Dzień Pojednania świętowany dziesiątego dnia miesiąca tiszri). Dęcie w trąby było wezwaniem do stawienia się przed Bogiem i okazania skruchy. Ponieważ dzień ten był zaplanowany tak, by przypomnieć ludowi o potrzebie nawrócenia się do Boga, płacz i żal były zrozumiałe. Ale przywódcy nie omieszkali przypomnieć ludowi, że gdy już okażą skruchę, Bóg ich wysłucha, a wówczas będą mieli powód radować się z Jego przebaczenia.

`Jak o potworności grzechu świadczy fakt, iż Jezus musiał oddać życie na krzyżu, by rozwiązać problem grzechu i dać nam nadzieję?`