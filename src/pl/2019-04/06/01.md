---
title:  Czytanie Słowa
date:  02/11/2019
---

### Studium bieżącego tygodnia
Ne 8,1-8; Pwt 31,9-13; Mt 17,5; Dz 8,26-38; Ne 8,9-12; Kpł 23,39-43.

> <p>Tekst pamięciowy</p>
> „Czytali z księgi Zakonu ustęp za ustępem, od razu je wyjaśniając, tak że zrozumiano to, co było czytane” (Ne 8,8).

Budowa muru obronnego Jerozolimy została ukończona. Po wstawieniu bram Izraelici pod wodzą Nehemiasza ukończyli najważniejsze zadanie. Gdy mur został wzniesiony, okoliczne ludy zdumiały się i uznały, że „dzieło to zostało wykonane przez (...) Boga” (Ne 6,16 BT). Wrogowie uświadomili sobie, że Bóg Izraela istnieje, gdyż mimo niesamowitej opozycji i nienawiści, jakich doświadczyli Izraelici, i tak ukończyli oni dzieło, do którego przystąpili.

Po ukończeniu budowy muru Nehemiasz wyznaczył zarządcę Jerozolimy (swego brata Chananiego) i komendanta twierdzy (Chananiasza). Obaj zostali wybrani ze względu na ich uczciwość, wiarygodność i szacunek okazywany dla Boga (zob. Ne 7,2), a nie ze względu na pokrewieństwo. Budowa muru została ukończona w szóstym miesiącu, który nazywano elul (zob. Ne 6,15).

Jakie miało być kolejne zadanie do wykonania? Dalsze rozdziały Księgi Nehemiasza (zob. 8., 9. i 10. rozdział Księgi Nehemiasza) przedstawiają ważną serię wydarzeń w siódmym miesiącu — tiszri (zob. Ne 8,2). W tych fragmentach owej starotestamentowej księgi widzimy przykłady tego, jak Izraelici byli zdecydowani okazywać posłuszeństwo Słowu Bożemu i jak radowali się nim.