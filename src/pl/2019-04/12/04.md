---
title:  Reakcja Ezdrasza
date:  17/12/2019
---

`Przeczytaj 9. rozdział Księgi Ezdrasza. Jak zareagował Ezdrasz, słysząc o mieszanych małżeństwach Izraelitów? W Ezd 9,1 czytamy, że Izraelici nie stronili od osób wyznających bałwochwalcze religie. Podobne hebrajskie słowo przetłumaczone tutaj jako stronić, jest użyte także w Kpł 10,10; 11,47; Wj 26,33; Rdz 1,4.6-7.14.18. Co użycie tego słowa wskazuje w kwestii małżeństw między wierzącymi a niewierzącymi?`

Niektórzy Izraelici sami przyszli do Ezdrasza i poruszyli kwestię mieszanych małżeństw. Słownictwo, jakim się posłużyli, wymieniając narody dopuszczające się obrzydliwości, świadczyło o tym, że znali oni Torę, jako że przytoczona lista została zaczerpnięta wprost z biblijnego sprawozdania. Co jest ciekawe, to naczelnicy przynieśli wieści Ezdraszowi, jako że nawet duchowi przywódcy narodu — kapłani i Lewici — byli winni w tej kwestii.

„Badając przyczyny, które doprowadziły do niewoli babilońskiej, Ezdrasz zrozumiał, że odstępstwo Izraelitów było spowodowane w znacznym stopniu ich wymieszaniem się z poganami. Doszedł do wniosku, że gdyby byli posłuszni Bożemu przykazaniu i zachowywali swoją odrębność od okolicznych narodów, wówczas uniknęliby smutnych i upokarzających przeżyć. Teraz, gdy dowiedział się, że pomimo lekcji z przeszłości ludzie na wysokich stanowiskach ośmielili się przekraczać prawa dane im po to, aby strzegły ich przed odstępstwem, nie posiadał się z oburzenia. Myślał o tym, jak Bóg w swej dobroci pozwolił im wrócić do ojczyzny. Ogarniał go słuszny gniew i rozżalenie z powodu ich niewdzięczności”1.

Słowo stronić zostało użyte w odniesieniu do przeciwieństw, zupełnych skrajności. W swoim oświadczeniu Izraelici uznali, że wiedzieli o Bożym przykazaniu, iż należy się trzymać z daleka od fałszywych religii. Rozumieli, iż nikt nie powinien myśleć, że poślubiając osobę o przeciwnych wierzeniach, ustrzeże się od wpływu tych wierzeń na samego siebie i swoje dzieci. W ten sposób Izraelici zdali sobie sprawę z powagi zaistniałej sytuacji.

`Co możemy czynić, by zachować żywą wiarę w naszych rodzinach, nawet jeśli podjęliśmy niewłaściwe decyzje w przeszłości?`