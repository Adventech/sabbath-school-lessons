---
title:  Współczesne małżeństwa
date:  19/12/2019
---

Na podstawie tego, czego dowiadujemy się z Księgi Ezdrasza i Księgi Nehemiasza na temat mieszanych małżeństw, powinno być dla nas jasne, że Bóg bardzo poważnie traktuje związek małżeński, a więc i my tak powinniśmy traktować tę świętą instytucję. Gdy rozważamy wstąpienie w związek małżeński, powinniśmy gorliwie modlić się w tej sprawie i uwzględnić wolę Boga w procesie wyboru przyszłego współmałżonka. Musimy postanowić, iż żyjąc w związku małżeńskim, pozostaniemy wierni Bożym zasadom, które chronią nas przed wieloma przyczynami smutku i poczucia beznadziejności.

`Przeczytaj, co Paweł miał do powiedzenia, gdy chrześcijanie mieli niewierzących współmałżonków. Przestudiuj 1 Kor 7,10-17. Jak powinniśmy podchodzić obecnie do małżeństw, które ciągną nierówne jarzmo?`

Ponieważ nie mamy w Biblii jednego zwartego przepisu w kwestii tego, co począć z mieszanymi małżeństwami, byłoby bardzo niemądre postępowanie wbrew intencji tekstu biblijnego i biblijnym zasadom oraz twierdzenie, że odłączenie się od niewierzącego współmałżonka jest jedynym słusznym wyjściem z sytuacji i musi być zalecane we wszystkich przypadkach zgodnie z przesłaniem Księgi Ezdrasza. Sytuacja w czasach Ezdrasza i Nehemiasza była wyjątkowa, a radykalne posunięcia, jakie wówczas zastosowano, były zgodne z wolą Bożą (zob. Ezd 10,11), gdyż przyszłość Bożego systemu religijnego i całej społeczności izraelskiej wisiała na włosku. Izraelitom groziła utrata tożsamości jako czcicielom prawdziwego Boga.

Wiemy, że w kolonii żydowskich żołnierzy na egipskiej wyspie Elefantynie na Nilu w czasach Ezdrasza i Nehemiasza miejscowi liderzy dopuścili do zawierania małżeństw żydowsko-egipskich i na krótki czas stworzyli mieszaną religię, w której obok Jahwe oddawano cześć egipskiej bogini Anat. W przypadku Żydów w Judei zagrożony był ród Dawida, w którym miał się urodzić Mesjasz. Dlatego to doraźne rozwiązanie musiało być podjęte, by dokonać radykalnej zmiany w społeczności żydowskiej przez unieważnienie związków małżeńskich z niewierzącymi. Z drugiej strony przekaz biblijny podkreśla wysoką wartość, jaką Bóg przypisuje równemu partnerstwu w małżeństwie. Szatan cieszy się, gdy wierzący poślubiają kogoś, kto będzie ich zniechęcał do poświęcenia się Bogu, bo wie, że gdy oboje małżonkowie są przekonani do Bożej prawdy, to będą znacznie silniejsi niż każde z nich z osobna, zwłaszcza gdyby poślubili niewierzące osoby.

Biblia wyraźnie radzi, by nie ryzykować zawarcia małżeństwa, które apostoł Paweł porównuje do „nierównego jarzma” (2 Kor 6,14 BG), ale znajdujemy w niej także dowody Bożej łaskawości wobec tych, którzy popełnili tego rodzaju błąd. Bóg daje moc tym, którzy poślubili niewierzącą osobę, by pozostali Mu wierni, a jednocześnie szanowali współmałżonka. Bóg nie opuszcza nas, gdy podejmujemy wybory niezgodne z Jego wolą. Gdy poprosimy Go o pomoc, udzieli nam jej. Nie znaczy to, że możemy oczekiwać, iż Bóg będzie nas błogosławił mimo naszego nieposłuszeństwa tak samo, jakbyśmy byli Mu posłuszni. Jednak gdy przychodzimy do Niego w potrzebie i pokorze serca, On nas wysłucha. W końcu bez Bożej łaski nie byłoby nadziei dla nikogo z nas, bo wszyscy jesteśmy grzesznikami.