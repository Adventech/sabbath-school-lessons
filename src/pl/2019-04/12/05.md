---
title:  Ezdrasz przystępuje do działania
date:  18/12/2019
---

`Przeczytaj 10. rozdział Księgi Ezdrasza. Jak Ezdrasz i inni przywódcy podeszli do problemu mieszanych małżeństw?`

Całe zgromadzenie postanowiło odesłać żony z obcych narodów. Zdumiewające jest to, że nawet ci, którzy je poślubili, przystali na to, z wyjątkiem czterech mężczyzn wymienionych z imienia w Ezd 10,15. Judejczycy zobowiązali się odesłać swoje małżonki, a realizacja tego planu trwała trzy miesiące. Ostatecznie 111 żydowskich mężczyzn odesłało swoje żony (zob. Ezd 10,18-43). W Ezd 10,44 czytamy, że niektóre z tych mieszanych małżeństw miały już dzieci. Odesłanie matek z dziećmi wydaje się nieracjonalne czy nawet niesprawiedliwe. Jednak musimy pamiętać, że był to wyjątkowy czas, w którym Bóg odbudowywał naród izraelski, a Izraelici na nowo uczyli się łączności z Nim. Aby w pełni podążać za Bogiem, musieli podjąć radykalne decyzje.

Hebrajskie słowa występujące w Ezd 10,11.19, a przetłumaczone jako odłączyć się (hebr. badal) i odprawić (hebr. jaca), nie zostały użyte nigdzie indziej w Piśmie Świętym w kontekście rozwodu. Ezdrasz z pewnością znał słowa używane w związku z rozwodem, ale celowo ich nie użył. Tak więc jest jasne, iż Ezdrasz nie uważał tych małżeństw za zgodne z prawem, gdy okazało się, że zostały zawarte z pogwałceniem przykazań Tory. Mówiąc innymi słowy, małżeństwa te zostały unieważnione, gdyż były sprzeczne z prawem Bożym. To, co zostało dokonane, polegało na zerwaniu nielegalnych związków. Jednak nie otrzymaliśmy informacji o tym, co stało się z żonami i dziećmi i jak to zdarzenie wpłynęło na społeczność żydowską. Zgodnie z ówczesnym zwyczajem byli mężowie musieli zadbać o przeprowadzkę byłych żon z ich dziećmi. Żony zazwyczaj wracały do swoich ojcowskich domów.

Jednak z czasem niektórzy Judejczycy znowu zaczęli poślubiać niewierzące osoby, a być może nawet powrócili do żon, które wcześniej odprawili. Krótkotrwałość tego rozwiązania wynikała z ludzkiej natury i niestałości w poświęceniu się dla Boga. Nawet ci z nas, którzy uważają się za silnych w wierze, muszą przyznać, że zdarza nam się mocno obniżać duchowe loty w naszym poświęceniu się dla Boga, gdy nasza więź z Nim zdaje się zanikać. Niestety, większość ludzi ma poważny problem z oddaniem Bogu pierwszego miejsca w swoim życiu i sercu.

`Jakie są twoje doświadczenia związane z okresami mniejszego poświęcenia się Bogu? Czego nauczyłeś się z tych przeżyć?`