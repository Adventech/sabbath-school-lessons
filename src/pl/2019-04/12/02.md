---
title:  Reakcja Nehemiasza
date:  15/12/2019
---

`Przeczytaj Ne 13,23-25. O czym jest mowa w tych wersetach i jak możemy wyjaśnić reakcję Nehemiasza na zaistniałą sytuację?`

Ponieważ dzieci z mieszanych małżeństw nie znały języka aramejskiego (używanego przez Izraelitów na wygnaniu) ani języka hebrajskiego, nie mogły zrozumieć nauczania Pisma Świętego. Był to prawdziwy problem, gdyż poznanie Bożego objawienia mogło wskutek tego ulegać wypaczeniu, a nawet zanikowi. Uczeni w Piśmie i kapłani objaśniali Torę głównie w języku aramejskim, aby ich kazania były zrozumiałe dla ludu. Ponieważ jednak matki w mieszanych rodzinach były narodowości ammonickiej, aszdodyckiej i moabickiej, i to przeważnie one zajmowały się dziećmi, okazywało się, że wiele dzieci nie znało języka ojców. Język, którym mówimy, decyduje o sposobie rozumienia pojęć, gdyż jest związany z określoną kulturą. Nieznajomość biblijnego języka oznaczała utratę szczególnej biblijnej tożsamości. Tak więc dla Nehemiasza było nie do przyjęcia, by rodziny żyjące w Izraelu nie miały żadnej łączności ze Słowem Bożym i żadnego związku z Żywym Bogiem, Panem Hebrajczyków.

Bibliści wskazują, że działania Nehemiasza były przypuszczalnie publicznym zawstydzeniem ludzi, czyli przepisową karą w tamtych czasach. Gdy czytamy, że Nehemiasz ganił ich i przeklinał, nie powinniśmy sądzić, że Nehemiasz używał wulgarnego języka czy poniżał ich, ale raczej przywoływał przekleństwa wymienione w przymierzu. 28. rozdział Księgi Powtórzonego Prawa wymienia przekleństwa, które spadną na ludzi łamiących przymierze. Jest wysoce prawdopodobne, że Nehemiasz posłużył się owymi słowami Biblii, by uświadomić tym ludziom zły kierunek ich postępowania i konsekwencje ich złych decyzji.

Ponadto, gdy tekst biblijny mówi, że Nehemiasz niektórych z nich bił oraz targał za włosy (zob. Ne 13,25), nie powinniśmy wyobrażać sobie, że namiestnik wpadł we wściekłość i reagował furią, ale powinniśmy zauważyć, że bicie było wówczas przepisową formą publicznej kary. Tego typu działanie zostało zastosowane tylko wobec niektórych z nich, a zatem przypuszczalnie wobec liderów, którzy spowodowali czy popularyzowali tego rodzaju niewłaściwe postępowanie. Te działania miały służyć jako metoda publicznego upokorzenia. Nehemiasz chciał się upewnić, że lud zrozumie powagę podejmowanych decyzji i ich skutki.

`Jak powinniśmy reagować, gdy widzimy wyraźne przejawy złego postępowania w zborze/Kościele?`