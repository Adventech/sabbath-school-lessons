---
title:  Nagana udzielona przez Nehemiasza
date:  16/12/2019
---

`Przeczytaj Ne 13,26-27. Jak wersety te świadczą o znaczeniu historii biblijnej w uświadamianiu nam niebezpieczeństw schodzenia z właściwej drogi?`

Salomon pogrążał się w grzechu wskutek złych wyborów, które podejmował. Można powiedzieć, że Salomon zrujnował sobie życie wskutek nieposłuszeństwa Bożym przykazaniom obowiązującym królów izraelskich: „Niech też nie bierze sobie wiele żon, aby nie odstąpiło jego serce” (Pwt 17,17). Życie Salomona zostało wskazane jako negatywny przykład, gdyż nie tylko poślubił on wiele żon, ale — jak na to zwrócił uwagę Nehemiasz — znaczna część z nich nie oddawała czci prawdziwemu Bogu.

`Dlaczego Nehemiasz miał rację, ganiąc naród za zawieranie małżeństw z poganami? Zob. Rdz 6,1-4; 24,3-4; 28,1-2; Pwt 7,3-4; 2 Kor 6,14.`

Zakaz zawierania mieszanych małżeństw nie wynikał z szowinizmu, ale z konieczności zapobiegania bałwochwalstwu. W Biblii mamy wiele przykładów Izraelitów, którzy poślubili nie-Izraelitów. Mojżesz poślubił Sypporę, Midianitkę. Boaz poślubił Rut, Moabitkę. W biblijnym zakazie mieszanych małżeństw nie chodzi o narodowość, ale o wiązanie się z osobami innej wiary albo niewierzącymi. Problem polegał na tym, że w czasach Ezdrasza i Nehemiasza wielu Izraelitów poślubiało osoby niewierzące w Boga Izraela. Współczesny adwentystyczny teolog Richard M. Davidson napisał: „Plan dotyczący małżeństwa, a wywodzący się z Edenu (...) wymagał uzupełniającej się całości dwojga partnerów w duchowej wierze i innych ważnych wartościach”1. Pogańskie żony w przedstawionej tutaj historii nie zgodziły się porzucić swoich bałwochwalczych kultów. Tak więc Nehemiasz z pewnością był zasmucony ich wyborami, gdyż świadczyły one o braku poświęcenia się prawdziwemu Bogu.

Biblia podaje sposoby i praktyki, które pozwolą nam utwierdzić się w Bogu i będą chronić nasze szczęście. Jednym z takich sposobów jest nakaz zawierania małżeństwa wyłącznie z osobą podzielającą naszą wiarę, mogącą nam pomagać w prowadzeniu lepszego życia i zachęcającą do poświęcenia się Bogu.

`Jakie zasady możemy przyswoić sobie z tej smutnej historii i jak mogą one pomóc nam chronić naszą wiarę i wiarę naszej rodziny?`