---
title:  Dziesięcina jako umowa
date:  11/01/2023
---

Istnieje ścisłe duchowe powiązanie między praktyką oddawania dziesięciny a naszą więzią z Bogiem. Izraelici cieszyli się powodzeniem, gdy byli posłuszni Bogu i wierni w oddawaniu dziesięciny. Gdy postępowali inaczej, popadali w kłopoty. Regularnie przechodzili okresy posłuszeństwa i dostatku oraz nieposłuszeństwa i problemów. W kolejnym z tych okresów niewierności Bóg przez proroka Malachiasza zaproponował im dwustronną umowę.

`Przeczytaj Ml 3,7-11. Jakie obietnice i zobowiązania są wymienione w tych wersetach?`

Bóg obiecał Izraelitom, że jeśli nawrócą się do Niego, On zwróci się do nich. Gdy zapytali, co to znaczy, że mają się nawrócić do Niego, Bóg odpowiedział wyraźnie:

— Przestańcie mnie okradać z dziesięciny i darów.

To z powodu tej niewłaściwej postawy ciążyło nad nimi przekleństwo. Bóg podał im rozwiązanie tego problemu:

— „Przynieście całą dziesięcinę do spichlerza, aby był zapas w moim domu” (Ml 3,10).

W zamian obiecał im:

— Otworzę wam okna niebieskie i „wyleję na was błogosławieństwa ponad miarę” (Ml 3,10).

Gdy nie będziemy mieli już miejsca, by przyjąć kolejne błogosławieństwa, to będziemy mieli ich nadmiar i będziemy pomagać innym, wspierając w ten sposób dzieło Boże.

„Ten, który oddał swego jednorodzonego Syna, aby umarł za ciebie, zawarł z tobą przymierze. Daje ci swoje błogosławieństwa, a w zamian wymaga, byś przyniósł Mu swoje dziesięciny i dary. Nikt nie może powiedzieć, że nie miał możliwości poznać Bożych wymagań w tej sprawie. Boży plan dziesięcin i darów jest wyraźnie opisany w 3. rozdziale Księgi Malachiasza. Bóg wzywa swój lud, by był wierny przymierzu zawartemu ze Stwórcą”9.

Jeden z pozytywnych okresów posłuszeństwa miał miejsce za panowania dobrego judzkiego króla Hiskiasza. W Judei nastąpiło wówczas autentyczne ożywienie religijne, a lud zaczął wiernie składać dziesięcinę i dary do spichlerza świątynnego. Ilość przyniesionych dóbr była tak wielka, że nie mieściły się one w spichlerzach i trzeba było je składować pod gołym niebem. W 2 Krn 31,5 i następnych wersetach czytamy o tym, co się stało, gdy „złożyli synowie izraelscy pierwociny zboża, moszczu, oliwy, miodu i wszelkich płodów rolnych i przynieśli obfite dziesięciny ze wszystkiego”.

`Jak twoje oddawanie (albo nieoddawanie) dziesięciny świadczy o twoim uduchowieniu i twojej więzi z Bogiem?`