---
title:  Pilne słuchanie
date:  09/01/2023
---

Księga Powtórzonego Prawa jest spisaną wersją pożegnalnej mowy Mojżesza skierowanej do drugiego pokolenia Izraelitów po czterdziestoletniej wędrówce po pustyni. Przesłanie to zostało wygłoszone w ziemi moabskiej, za Jordanem, na wschód od Jerycha. Księga Powtórzonego Prawa (5. Księga Mojżeszowa) słusznie jest zatem nazywana Księgą wspomnień/upamiętnienia.

W księdze tej Mojżesz dokonał przeglądu wiernego postępowania Boga wobec Izraelitów. Wspomniał wędrówkę od Synaju do Kadesz-Barnea na granicy Ziemi Obiecanej oraz wybrane przejawy buntu Izraelitów podczas czterdziestu lat spędzonych na pustyni. Powtórzył dziesięcioro przykazań oraz przepisy dotyczące dziesięciny i centralnego spichlerza. Jednak najważniejszym wątkiem Księgi Powtórzonego Prawa jest wezwanie do posłuszeństwa Bogu i przyjęcia Jego błogosławieństw. Mojżesz przedstawia Boga jako Tego, który może i pragnie zatroszczyć się o swój lud.

`Przeczytaj Pwt 28,1-14. Jakie wielkie błogosławieństwa zostały obiecane ludowi Bożemu? Co wierzący muszą zrobić, by otrzymać te błogosławieństwa?`

Mojżesz starał się wyjaśnić Izraelitom, że Bóg przeznaczył dla nich wspaniałe czy wręcz cudowne błogosławieństwa. Jego słowa: „Jeśli pilnie słuchać będziesz…” (Pwt 28,1 DBG), miały im uświadomić, że chodzi o ich wieczne przeznaczenie. Jest to znakomity przykład realności wolności wyboru. Izraelici byli wybranym ludem Boga, odbiorcami Jego błogosławieństw i adresatami wielkich obietnic, ale te błogosławieństwa i obietnice nie były bezwarunkowe. Musiały zostać zaakceptowane, przyjęte i zastosowane.

To, co Bóg im nakazał, nie było zbyt trudne do wykonania.

— „To przykazanie bowiem, które ja ci dziś nadaję, nie jest dla ciebie ani za trudne, ani za dalekie. Nie jest ono na niebie, aby trzeba było mówić: Któż nam wstąpi do nieba i do nas je sprowadzi, i nam je oznajmi, abyśmy je spełniali? Nie jest też ono za morzem, aby trzeba było mówić: Któż nam się przeprawi za morze i do nas je sprowadzi, i nam je oznajmi, abyśmy je spełniali? Lecz bardzo blisko ciebie jest słowo, w twoich ustach i w twoim sercu, abyś je czynił” (Pwt 30,11-14).

Oczywiście obok błogosławieństw Bóg przedstawił im ostrzeżenia i przekleństwa dotyczące tego, co się stanie, jeśli nie będą Jemu posłuszni (zob. Pwt 28,15-68), czyli konsekwencje ich grzechu i buntu.

`Co oznacza dla nas dzisiaj pilne słuchanie tego, co Bóg nakazuje nam czynić?`