---
title:  Czcij Pana
date:  10/01/2023
---

Księga Przysłów dotyczy nie tyle dobra i zła, ile mądrości i głupoty. Czytając ją, możemy zauważyć dobrodziejstwa mądrości i pułapki głupoty.

`Przeczytaj Prz 3,1-10. Jakie wspaniałe obietnice są zawarte w tych wersetach? Co oznaczają pierwociny wszystkich twoich plonów (zob. Prz 3,9)?`

Bóg wzywa nas, byśmy oddali Mu pierwsze miejsce w zarządzaniu tym, co posiadamy — byśmy uznali Go jako Właściciela Wszystkiego, wierząc, że On może i chce zatroszczyć się o nas. Ponadto Bóg mówi, że jeśli oddamy Mu pierwsze miejsce, On pobłogosławi wszystko pozostałe. Czyniąc to — oddając Bogu pierwsze miejsce w naszym życiu — objawiamy wiarę, zaufanie i poleganie na Panu całym swoim sercem zamiast na własnym rozumie (co jest szczególnie ważne, jako że często dzieją się rzeczy przekraczające nasze pojęcie, wobec których jesteśmy zwykłymi ignorantami).

Nic tak nie skłania nas do zaufania Bogu i Jego miłości jak krzyż Chrystusa. Gdy uświadamiamy sobie, co zostało nam dane w Jezusie, który jest naszym Stwórcą (zob. J 1,1-4), Podtrzymującym Życie (zob. Hbr 1,3) i Odkupicielem (zob. Ap 5,9), wówczas rozumiemy, że oddawanie Bogu pierwocin z naszych plonów to minimum tego, co możemy uczynić.

„Pan nie tylko uważa dziesięcinę za swoją własność, ale poucza nas również, w jaki sposób ma być odkładana. Powiada:

— »Czcij Pana darami ze swego mienia i z pierwocin wszystkich swoich plonów!« (Prz 3,9).

Nie uczy nas to, że najpierw mamy zaspokoić swoje potrzeby, a to, co pozostanie, przynieść Panu, nawet choćby to była uczciwa dziesięcina. Boża część ma być odłożona najpierw”8.

Bóg mówi, że jeśli oddajemy Mu pierwsze miejsce, nasze „stodoły [będą] wypełnione ponad miarę” (Prz 3,10). Jednak nie dzieje się to cudem. Nie obudzimy się bowiem pewnego ranka, by stwierdzić, że w nadprzyrodzony sposób nasze stodoły zostały wypełnione.

Biblia podaje zasady dobrego gospodarowania, starannego planowania i finansowej odpowiedzialności. Według tych zasad nasza wierność wobec Boga jest pierwszym i najważniejszym obowiązkiem.

`Jak możemy się nauczyć ufać Bogu i Jego obietnicom w czasach trudności finansowych, gdy mimo naszej wierności nasze stodoły i spichlerze nie są pełne?`