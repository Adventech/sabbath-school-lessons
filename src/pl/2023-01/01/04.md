---
title:  Środki dostępne dla Bożej rodziny
date:  03/01/2023
---

Największym darem Boga dla Jego ziemskich dzieci jest Jezus Chrystus, który przynosi nam pokój i przebaczenie, łaskę w codziennym życiu i duchowym rozwoju oraz nadzieję życia wiecznego.

„Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16). „Tym zaś, którzy go przyjęli, dał prawo stać się dziećmi Bożymi, tym, którzy wierzą w imię jego” (J 1,12).

Zbawienie jest fundamentalnym darem. Bez tego daru na co moglibyśmy liczyć w dłuższej perspektywie? Cokolwiek moglibyśmy posiąść w doczesnym życiu, to i tak zostawimy, gdy umrzemy, a po nas umrą wszyscy, którzy nas pamiętają. Z czasem zapomniane zostanie nawet wszelkie dobro, jakiego kiedykolwiek dokonaliśmy. Tak więc przede wszystkim musimy przyjąć dar ewangelii, to jest Chrystusa ukrzyżowanego (zob. 1 Kor 2,2). On ma się stać centralnym punktem wszystkich naszych myśli.

Jednak oprócz zbawienia Bóg daje nam mnóstwo innych darów. Ludziom zatroskanym o pokarm i swój ubiór Jezus zaoferował słowa otuchy i pocieszenia, mówiąc:

— „Ale szukajcie najpierw Królestwa Bożego i sprawiedliwości jego, a wszystko inne będzie wam dodane” (Mt 6,33).

`Przeczytaj Ps 23,1; 37,25; Flp 4,19. Co wersety te mówią o trosce Boga o nasze codzienne potrzeby?`

Gdy Jezus mówił uczniom o swoim odejściu, obiecał im dar Ducha Świętego, by pocieszyć ich:

— „Jeśli mnie miłujecie, przykazań moich przestrzegać będziecie. Ja prosić będę Ojca i da wam innego Pocieszyciela, aby był z wami na wieki — Ducha prawdy, którego świat przyjąć nie może, bo go nie widzi i nie zna; wy go znacie, bo przebywa wśród was i w was będzie. (…) lecz gdy przyjdzie On, Duch Prawdy, wprowadzi was we wszelką prawdę” (J 14,15-17; 16,13).

Potem Pismo Święte dodaje, że Duch Święty udziela niezwykłych darów duchowych dzieciom Bożym (zob. 1 Kor 12,4-11).

Krótko mówiąc, Bóg, w którym „żyjemy i poruszamy się, i jesteśmy” (Dz 17,28), i który „daje wszystkim życie i tchnienie, i wszystko” (Dz 17,25), dał nam istnienie, obietnicę zbawienia, dobra materialne i dary duchowe, abyśmy dzielili się tymi błogosławieństwami z bliźnimi. Wszystko, co mamy — dobra materialne, talenty i dary — zawdzięczamy pod każdym względem Łaskawemu Dawcy.