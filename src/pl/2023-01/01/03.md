---
title:  Bóg jest Właścicielem Wszystkiego
date:  02/01/2023
---

`Przeczytaj Ps 50,10-12; 24,1; 1 Krn 29,13-14; Ag 2,8. Jakie przesłanie jest zawarte w tych wersetach i co ta prawda oznacza dla nas w kwestii posiadania różnych rzeczy?`

Począwszy od 17. rozdziału, 1. Księga Kronik opisuje pragnienie króla Dawida dotyczące zbudowania domu Bożego. Gdy Dawid przedstawił ten zamiar prorokowi Natanowi, ten odpowiedział:

— „Wszystko, co masz w sercu swoim, uczyń, gdyż Bóg jest z tobą” (1 Krn 17,2).

Jednak nocą do Natana dotarło słowo Boże. Został on pouczony, by powiedzieć królowi, że jako wojownik, który prowadził liczne wojny, nie może on zbudować domu Bożego. Dzieło to miał wykonać jego syn. Dawid zapytał, czy może chociaż przygotować plan oraz materiały budowlane. Gdy otrzymał pozwolenie, resztę swojego życia poświęcił gromadzeniu znacznych ilości ciosanego kamienia, drewna cedrowego, żelaza, złota, srebra i spiżu „w obfitości” (1 Krn 29,2). A gdy materiały budowlane zostały przygotowane i zebrane na miejscu budowy, Dawid wezwał do siebie starszyznę Izraela na nabożeństwo pochwalno-dziękczynne.

Jakie rzeczywiste źródło pochodzenia materiałów budowlanych, na zgromadzenie których poświęcił czas i środki, przedstawił Dawid w modlitwie zapisanej w 1 Krn 29,13-14? Król powiedział niejako:

— To wszystko tak naprawdę nie należy do nas, bo oddajemy Bogu jedynie to, co otrzymaliśmy od Niego.

To spostrzeżenie jest ważne dla nas wszystkich, bez względu na to, czy jesteśmy ubodzy, czy bogaci (choć w drugim przypadku to może być ważniejsze). Albowiem to Bóg wszystko stworzył (zob. Rdz 1,1; J 1,3; Ps 33,6.9), więc jest Właścicielem Wszystkiego, co istnieje, w tym także tego, co posiadamy, bez względu na to, jak pilnie i uczciwie na to pracowaliśmy. Gdyby nie Bóg i Jego łaskawość nie mielibyśmy nic i bylibyśmy niczym. Nie istnielibyśmy nawet. Tak więc musimy zawsze mieć świadomość tego, że Bóg ostatecznie jest Właścicielem Wszystkiego, co istnieje, a chwaląc Go i dziękując Mu za Jego dobroć względem nas, możemy utrwalać w pamięci tę ważną prawdę.

`„Lecz czymże ja jestem i czymże jest mój lud, że możemy ochotnie składać tobie dary?” (1 Krn 29,14). Jakie piękne zasady zostały wyrażone w tych słowach i jaką sugerują nam postawę wobec Boga i dóbr materialnych?`