---
title:  Obowiązki członków rodziny Bożej
date:  04/01/2023
---

Wszyscy korzystamy z duchowych i doczesnych błogosławieństw oraz darów przekazanych nam przez Boga. Jakże pocieszająca jest także myśl, że jesteśmy częścią Bożej rodziny.

`Przeczytaj Pwt 6,5 oraz Mt 22,37. Co znaczą te wersety i jak możemy czynić to, o czym jest w nich mowa?`

Jak możemy miłować Boga „z całego serca swego i z całej duszy swojej, i z całej myśli swojej” (Mt 22,37)? Biblia odpowiada na to pytanie, i to w sposób dla wielu ludzi dość nieoczekiwany.

`Przeczytaj Pwt 10,12-13 oraz 1 J 5,3. Jaka jest — z biblijnego punktu widzenia — właściwa reakcja z naszej strony na więź wytworzoną z naszym Niebiańskim Ojcem?`

Przestrzeganie prawa? Posłuszeństwo przykazaniom? Niestety, wielu chrześcijanom posłuszeństwo prawu (w tym zwłaszcza czwartemu Bożemu przykazaniu) kojarzy się z legalizmem (formalnym przestrzeganiem przepisów prawa). Twierdzą oni, że jesteśmy powołani wyłącznie do miłowania Boga ponad wszystko i bliźniego jak siebie samego. Jednak Bóg mówi wyraźnie, że miłość do Niego i bliźnich ma się przejawiać naszym posłuszeństwem Jego przykazaniom.

„Na tym bowiem polega miłość ku Bogu, że się przestrzega przykazań jego” (1 J 5,3). Zazwyczaj rozumiemy ten werset tak, że przestrzegamy przykazań Bożych dlatego, iż miłujemy Boga. Nie jest to błędne myślenie. Ale być może powinniśmy go rozumieć także w ten sposób, iż doświadczanie miłości Boga polega właśnie na przestrzeganiu Jego przykazań.

W Mt 7,21-27 Jezus powiedział, że ci, którzy słuchają Słowa Bożego i czynią je, są jak mądry budowniczy, który buduje dom na skale. Jednak ci, którzy słuchają Słowa Bożego i nie są mu posłuszni, są jak niemądry budowniczy, który buduje dom na piasku, co prowadzi do nieuniknionej katastrofy. Obaj słuchają Słowa Bożego, ale jeden jest posłuszny, a drugi nie. Różnica między tymi dwiema postawami jest różnicą między życiem i śmiercią.

`Pomyśl o związku zachodzącym między miłowaniem Boga a posłuszeństwem Jego prawu. Dlaczego miłość do Boga wyraża się posłuszeństwem? Co takiego jest w przestrzeganiu Bożych przykazań, iż objawia ono tę miłość? (Wskazówka: Pomyśl o tym, do czego prowadzi nieposłuszeństwo prawu Bożemu).`