---
title:  Skarb w niebie
date:  05/01/2023
---

`„Nie gromadźcie sobie skarbów na ziemi, gdzie je mól i rdza niszczą i gdzie złodzieje podkopują i kradną; ale gromadźcie sobie skarby w niebie, gdzie ani mól, ani rdza nie niszczą i gdzie złodzieje nie podkopują i nie kradną. Albowiem gdzie jest skarb twój — tam będzie i serce twoje” (Mt 6,19-21). O jakich niezwykle istotnych prawdach mówi Jezus w tych wersetach?`

Kto z nas nie słyszał o ludziach, którzy zgromadziwszy wielkie bogactwa, stracili je? Świat jest bardzo niestabilny. Wojny, przestępczość, przemoc, katastrofy naturalne i inne nieszczęścia mogą w jednej chwili odebrać nam wszystko, na co ciężko i uczciwie pracowaliśmy latami. Ponadto śmierć może nas spotkać w każdej chwili, a to, co zgromadziliśmy, na nic więcej nam się nie zda.

Oczywiście Pismo Święte nie potępia przedsiębiorczości, pracowitości i bogacenia się. Jezus ostrzega nas jedynie przed tym, byśmy postrzegali dobra materialne we właściwej perspektywie.

Co znaczy gromadzenie skarbu w niebie? To traktowanie Boga i Jego dzieła w sposób priorytetowy oraz stawianie kwestii posiadania pieniędzy na dalszym miejscu. Oznacza to między innymi posługiwanie się środkami materialnymi w celu wspierania dzieła Bożego, rozwijania Królestwa Bożego, pomagania bliźnim i dzielenia się błogosławieństwami z potrzebującymi.

Na przykład, gdy Bóg powołał Abrahama, to postanowił posłużyć się nim i jego rodem, by błogosławić narody świata. Powiedział Abrahamowi, który „nazwany został przyjacielem Boga” (Jk 2,23):

— „A uczynię z ciebie naród wielki i będę ci błogosławił, i uczynię sławnym imię twoje, tak że staniesz się błogosławieństwem. I będę błogosławił błogosławiącym tobie, a przeklinających cię przeklinać będę; i będą w tobie błogosławione wszystkie plemiona ziemi” (Rdz 12,2-3).

„Tak więc ci, którzy są ludźmi wiary, dostępują błogosławieństwa z wierzącym Abrahamem” (Ga 3,9). Stoimy przed takim samym wyzwaniem, przed jakim stał Abraham.

„Pieniądze mają wielką wartość, gdyż przy ich pomocy można czynić dużo dobra. W rękach dzieci Bożych zamieniają się one w pokarm dla głodnych, napój dla spragnionych i odzież dla nagich. Służą obronie uciskanych i niesieniu pomocy chorym. Nie są one jednak warte więcej niż piach, jeśli nie używa się ich do zaspokojenia rzeczywistych potrzeb, niesienia błogosławieństwa innym i rozwijania sprawy Chrystusa”4.

`„Albowiem gdzie jest skarb twój — tam będzie i serce twoje” (Mt 6,21). Gdzie jest twój skarb? Co twoje serce podpowiada ci w tej kwestii?`