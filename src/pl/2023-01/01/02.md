---
title:  Jesteśmy częścią Bożej rodziny
date:  01/01/2023
---

`„Dlatego zginam kolana moje przed Ojcem, od którego wszelkie ojcostwo na niebie i na ziemi bierze swoje imię” (Ef 3,14-15). Jaki obraz został przedstawiony w tych wersetach i jaka nadzieja się z nim wiąże?`

Jezus od początku swojej publicznej działalności nauczał:

— „A wy tak się módlcie: Ojcze nasz, któryś jest w niebie, święć się imię twoje…” (Mt 6,9).

Tego samego uczył swoich uczniów w ich wąskim kręgu (zob. Łk 11,2). Tak więc Jezus polecił nam nazywać Jego Ojca naszym Ojcem, który jest w niebie. Gdy Jezus po swoim zmartwychwstaniu ukazał się Marii, chciała ona uścisnąć Go. „Rzekł jej Jezus:

— Nie dotykaj mnie, bo jeszcze nie wstąpiłem do Ojca; ale idź do braci moich i powiedz im: Wstępuję do Ojca mego i Ojca waszego, do Boga mego i Boga waszego” (J 20,17).

Ponieważ Jezus nazywa swego Ojca naszym Ojcem, to czyni w ten sposób siebie naszym Bratem, a my wszyscy jesteśmy braćmi i siostrami w Panu. Jezus stał się członkiem ziemskiej rodziny ludzkiej, aby uczynić nas członkami niebiańskiej rodziny. „Rodzina niebiańska i ziemska stanowią jedno”3.

`Przeczytaj Wj 3,10; 5,1; Ga 3,26.29. Co te wersety mówią o tym, jak Bóg odnosi się do nas? Dlaczego jest to dla nas źródłem zachęty, otuchy i pokrzepienia?`

W przeciwieństwie do poglądu, według którego jesteśmy przypadkowym wytworem przyrody, Pismo Święte uczy nie tylko tego, że Bóg istnieje, ale także tego, że On miłuje nas i traktuje w sposób tak nacechowany miłością, iż dla przedstawienia Jego więzi z nami często wykorzystywane jest podobieństwo do rodziny. Gdy Jezus nazywa Izraelitów swoim ludem czy nas dziećmi Bożymi albo Boga naszym Ojcem, to chodzi o to samo — Bóg miłuje nas w sposób, w jaki bliscy ludzie kochają siebie nawzajem. To naprawdę dobra nowina w świecie, który sam z siebie bywa bardzo wrogi.

`Wyobraź sobie świat, w którym wszyscy traktują się nawzajem jak członkowie jednej rodziny. Jak możemy się nauczyć traktować wszystkich ludzi jak naszych braci i nasze siostry?`