---
title:  Serce Judasza
date:  28/02/2023
---

Jedną z najtragiczniejszych postaci w historii biblijnej jest Judasz Iskariot. Człowiek ten był jednym z dwunastu uczniów, którzy otrzymali jeden z największych przywilejów w dziejach — przebywali z Jezusem w czasie Jego publicznej działalności i uczyli się wiecznych prawd wprost od Niego. Jakież to smutne, że wielu z tych, którzy otrzymali znacznie mniej Bożego światła niż Judasz, mimo to przyjęło zbawienie, podczas gdy Judasz, jak wiemy, wybrał wieczne potępienie.

Co się stało z Judaszem? Na to pytanie możemy odpowiedzieć jednym słowem: Chciwość. Zgubiły go jego złe pragnienia.

`Przeczytaj J 12,1-8. Jaki czyn Marii zwrócił uwagę uczestników wieczerzy? Jak Judasz zareagował na to, co zrobiła Maria? Dlaczego? Co odpowiedział na to Jezus?`

Łagodne napomnienie udzielone przez Zbawiciela w odpowiedzi na Judaszową krytykę podyktowaną chciwością sprawiło, że Judasz wyszedł z wieczerzy i udał się wprost do pałacu arcykapłana, gdzie zebrali się wrogowie Jezusa. Zaoferował, że wyda im Jezusa za sumę znacznie mniejszą niż dar Marii (zob. Mt 26,14-16).

Co się stało z Judaszem? Dlaczego mając tak wspaniałe możliwości i tak wielkie przywileje, dopuścił się czegoś tak złego? Według Ellen G. White, Judasz „kochał Wielkiego Nauczyciela i pragnął być z Nim. Odczuwał pragnienie zmiany własnego charakteru i życia i miał nadzieję doświadczyć tego przez łączność z Chrystusem. Zbawiciel nie odtrącił Judasza. Przyznał mu miejsce wśród dwunastu. Zaufał mu, powierzając pracę ewangelisty. Obdarzył go mocą uzdrawiania chorych i wypędzania demonów. Lecz Judasz nie doszedł do całkowitego podporządkowania się Chrystusowi”42.

Wszyscy mamy wady charakteru, ale jeśli poddamy je Bogu, mogą one zostać pokonane dzięki Jego działaniu w nas. Ale Judasz nie poddał się w pełni Chrystusowi, a grzech chciwości, który mógł pokonać w mocy Chrystusa, wziął nad nim górę i przyniósł tragiczne żniwo.

Kto z nas nigdy nie zmagał się z chciwością? W tym przypadku Judasz pożądał pieniędzy. To pragnienie doprowadziło go do kradzieży (zob. J 12,6), a ostatecznie do nielojalności wobec Jezusa.

Ta przerażająca lekcja powinna uświadomić nam wszystkim, jak wielkim niebezpieczeństwem jest tolerowanie chciwości. Może się wydawać, że to niewielki problem, ale jeśli chciwości nie postawi się tamy, doprowadzi ona do tragedii — utraty życia wiecznego.