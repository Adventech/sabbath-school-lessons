---
title:  Przeklęta rzecz w obozie
date:  27/02/2023
---

Był to przypuszczalnie najważniejszy okres w historii Izraela. Po czterdziestu latach spędzonych na pustyni Izraelici mieli wreszcie wkroczyć do Ziemi Obiecanej. W dramatycznych okolicznościach cudownie przekroczyli wezbrany i rwący Jordan, który zatrzymał się i przestał płynąć, póki nie znaleźli się na jego drugim brzegu. Wydarzenie to zrobiło tak wielkie wrażenie na pogańskich władcach w Kanaanie, iż stracili ochotę do walki (zob. Joz 5,1).

Pierwszym wielkim wyzwaniem w podboju Kanaanu było Jerycho otoczone potężnym murem obronnym. Nikt nie znał wówczas sposobu, by zdobyć tak ufortyfikowane miasto. Jozue także nie miał o tym pojęcia. W odpowiedzi na jego modlitwę Bóg objawił plan zdobycia miasta, a Izraelici wykonali ten plan co do joty. Jednak potem stało się coś niedobrego.

`Przeczytaj 7. rozdział Księgi Jozuego. Co stało się po zdobyciu Jerycha i jakie przesłanie dla nas jest zawarte w tej historii?`

Gdy czyn Achana wyszedł na jaw, Achan przyznał się do tego, co zrobił, mówiąc, że zapragnął (zob. Joz 7,21) tych rzeczy, które później ukrył w swoim namiocie. Hebrajskie słowo chmd, przetłumaczone w tym wersecie jako zapragnąć41, jest w innych przypadkach w Biblii użyte w pozytywnym znaczeniu. Ten sam bowiem hebrajski rdzeń występuje w Dn 9,23, gdy Gabriel mówi Danielowi, że jest on „bardzo miły”.

Jednak w Joz 7,21 chmd oznacza coś złego. Wbrew wyraźnemu nakazowi, by nie zabierać nic ze zdobytego miasta (zob. Joz 6,18-19), Achan uczynił to, co zakazane, ściągając przekleństwo na cały naród. Po klęsce pod Aj Jozue obawiał się, że „usłyszą to Kananejczycy i wszyscy mieszkańcy tej ziemi, zwrócą się przeciwko na

m i wytępią imię nasze z tej ziemi. Co wtedy uczynisz dla wielkiego imienia twego?” (Joz 7,9). Mówiąc innymi słowy, Pan pragnął posłużyć się tym zwycięstwem jako przykładem swojej mocy dla okolicznych narodów i dowodem swojego działania dla dobra swojego ludu. Podbój Kanaanu miał być dla narodów swego rodzaju świadectwem mocy Jahwe. Klęska pod Aj pociągnęła za sobą nie tylko śmierć wielu Izraelitów, ale także wypaczyła świadectwo przeznaczone dla pogan.

`Pomyśl o tym, jak łatwo przyszło Achanowi uzasadnić jego postępowanie: To przecież nic w porównaniu z resztą łupu. Nikt się o tym nie dowie. Komu to może zaszkodzić? Przecież moja rodzina potrzebuje środków do życia. Jak możemy się uchronić przed tego rodzaju niebezpiecznymi usprawiedliwieniami?`