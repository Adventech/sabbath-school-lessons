---
title:  Pokonanie chciwości
date:  02/03/2023
---

Chciwość to problem serca, podobnie jak pycha i egoizm, więc często bywa niedostrzegana, a przez to jest jeszcze bardziej niebezpieczna i zwodnicza. Wystarczająco trudno jest pokonać oczywiste grzechy, takie jak kłamstwo, cudzołóstwo, kradzież, bałwochwalstwo czy lekceważenie soboty. Grzechy te przejawiają się w zewnętrznych zachowaniach, które wymagają wcześniejszego przemyślenia. Ale jak pokonać złe myślenie? To naprawdę trudne.

`Przeczytaj 1 Kor 10,13. Jaka obietnica jest nam dana w tym wersecie i dlaczego ważne jest jej zrozumienie w kontekście problemu chciwości?`

Jak dzięki mocy Bożej możemy się wystrzegać tego niebezpiecznego i zwodniczego grzechu?

1. Postanów służyć Bogu, polegać na Nim i należeć do Jego rodziny. „Wybierzcie sobie dzisiaj, komu będziecie służyć (...). Lecz ja i dom mój służyć będziemy Panu” (Joz 24,15).

2. Módl się codziennie zgodnie z przesłaniem Modlitwy Pańskiej zapisanej w Mt 6,13:

— „I nie wódź nas na pokuszenie, ale nas zbaw ode złego; albowiem twoje jest Królestwo i moc, i chwała na wieki wieków”.

Gdy odczuwasz pragnienie posiadania czegoś, co nie należy do ciebie, módl się, powołując się na biblijne obietnice zwycięstwa (zob. 1 Kor 10,13).

3. Regularnie studiuj Biblię. „W sercu moim przechowuję słowo twoje, abym nie zgrzeszył przeciwko tobie” (Ps 119,11).

Jezus osobiście zetknął się z problemem grzechu. Był kuszony pod każdym względem, podobnie jak my. Aby mieć moc do odparcia pokus, spędzał całe noce na modlitwie i łączności z Ojcem. Odchodząc z ziemi, Jezus pozostawił przetartą drogę — własny przykład i obiecaną moc, aby każdy człowiek mógł żyć w wierze i posłuszeństwie oraz rozwijać charakter na podobieństwo Jego charakteru.

„Szukajcie Pana, dopóki można go znaleźć, wzywajcie go, dopóki jest blisko! Niech bezbożny porzuci swoją drogę, a przestępca swoje zamysły i niech się nawróci do Pana, aby się nad nim zlitował, do naszego Boga, gdyż jest hojny w odpuszczaniu!” (Iz 55,6-7).

`Jakich skutków chciwości doświadczyłeś w swoim życiu? Czego cię to nauczyło? Czego jeszcze powinieneś się nauczyć z tych doświadczeń?`