---
title:  Ananiasz i Safira
date:  01/03/2023
---

Był to niezwykły czas w dziejach Kościoła. Po wielkim wylaniu Ducha Świętego w dniu Pięćdziesiątnicy apostołowie głosili ewangelię z mocą, a wierzący tysiącami przyłączali się do Kościoła.

„A gdy skończyli modlitwę, zatrzęsło się miejsce, na którym byli zebrani, i napełnieni zostali wszyscy Duchem Świętym, i głosili z odwagą Słowo Boże. A u tych wszystkich wierzących było jedno serce i jedna dusza i nikt z nich nie nazywał swoim tego, co posiadał, ale wszystko mieli wspólne” (Dz 4,31-32).

Ananiasz i Safira mieli przywilej należeć do rodzącego się Kościoła, obserwować jego rozwój oraz widzieć przejawy działania Ducha Świętego z niespotykaną dotąd mocą. „Nie było też między nimi nikogo, który by cierpiał niedostatek, ci bowiem, którzy posiadali ziemię albo domy, sprzedając je, przynosili pieniądze uzyskane ze sprzedaży i kładli u stóp apostołów; i wydzielano każdemu, ile komu było potrzeba” (Dz 4,34-35).

W tej sytuacji Ananiasz i Safira, najwyraźniej pod wrażeniem tego, co się działo, pragnąc mieć w tym swój udział, postanowili sprzedać część swojej posiadłości i oddać pieniądze w darze Kościołowi. Mieli dobre chęci.

`Przeczytaj Dz 5,1-11. Co było gorsze — to, że zatrzymali część pieniędzy dla siebie, czy to, że skłamali w tej sprawie? Dlaczego zostali tak surowo ukarani?`

Na pierwszy rzut oka mogło się wydawać, że szczerze pragnęli złożyć dar na dzieło Boże. „Jednak później Ananiasz i Safira zasmucili Ducha Świętego, ulegając chciwości. Zaczęli żałować złożonej obietnicy, tak że wkrótce utracili cenny wpływ błogosławieństwa, które rozgrzało ich serca pragnieniem czynienia wielkich rzeczy dla sprawy Chrystusa”43. Mówiąc innymi słowy, choć początkowo mieli dobre intencje, to jednak chciwość wzięła nad nimi górę, a nie chcąc przyznać się do tego, udawali kogoś, kim nie byli.

`„I wielki strach ogarnął cały zbór i wszystkich, którzy to słyszeli” (Dz 5,11). Po tym wydarzeniu członkowie Kościoła z pewnością stali się bardziej skrupulatni w kwestii oddawania dziesięciny. Jednak to smutne wydarzenie nie zostało zapisane w Biblii jako ostrzeżenie przed niewiernością w oddawaniu dziesięciny. Czego wydarzenie to uczy nas o skutkach chciwości i o tym, do czego prowadzi nas chciwość?`