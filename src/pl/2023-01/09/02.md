---
title:  Największy pierwotny grzech?
date:  26/02/2023
---

Często zadawane jest pytanie, i całkiem słusznie, jak doszło do pojawienia się pierwszego grzechu w Bożym wszechświecie. Dzięki Bożemu objawieniu możemy to w pewnym stopniu zrozumieć. Otóż istotą pierwotnego grzechu była właśnie chciwość. Być może zatem chciwość jest największym pierwotnym grzechem!

`Przeczytaj Iz 14,12-14. Jakie informacje zawarte w tych wersetach dotyczą upadku Lucyfera? Jaką rolę odegrała chciwość w tym upadku?`

„Niezadowolony ze swego stanowiska, choć wywyższony ponad niebiańskie zastępy, [Lucyfer] ośmielił się pożądać hołdu należnego jedynie Stwórcy. Zamiast umacniać prymat Boga w uczuciach i posłuszeństwie wszystkich stworzonych istot, odważył się zabiegać o ich służbę i lojalność dla siebie. Pożądając chwały, jaką Nieskończony Ojciec obdarzył swego Syna, ten książę aniołów zapragnął władzy, która była jedynie przywilejem Chrystusa”40.

`Przeczytaj Ef 5,5 oraz Kol 3,5. Do czego Paweł porównał chciwość? Dlaczego użył właśnie takiego porównania?`

Ciekawe jest to, że Paweł dwukrotnie stawia znak równości pomiędzy chciwością i bałwochwalstwem. Ludzie dopuszczają się bałwochwalstwa, gdy oddają cześć — to znaczy poświęcają swoje życie — czemuś poza Bogiem, czemuś stworzonemu zamiast Stwórcy (zob. Rz 1,25). Czy chciwość może być pragnieniem czegoś, czego nie powinniśmy mieć — pragnieniem tak silnym, iż staje się to dla nas ważniejsze niż Bóg?

Niewątpliwie początkowo Lucyfer nie wiedział, dokąd doprowadzą go jego złe pragnienia. Podobnie może być z nami. Przykazanie zakazujące chciwości dotyczy jedynie myśli i powinno powstrzymywać nas od czynów prowadzących do złamania także innych przykazań (zob. np. 11. rozdział 2. Księgi Samuela).

`Przeczytaj 1 Tm 6,6-7. Jak skupianie uwagi na tym, co Paweł napisał w tych wersetach, pomaga nam chronić się przed chciwością?`