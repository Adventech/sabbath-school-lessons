---
title:  Zacznij od osobistych potrzeb
date:  07/03/2023
---

W czasach starotestamentowych większość Izraelitów była rolnikami i pasterzami. Dlatego też wiele Bożych obietnic zostało wyrażonych językiem nawiązującym do kultury rolniczej i pasterskiej. Na przykład w Prz 3,9-10 Bóg mówi, że jeśli jesteśmy Mu wierni w finansach, to nasze „stodoły [będą] wypełnione ponad miarę” (Prz 3,10). Większość chrześcijan nie posiada obecnie stodoły. Rozumiemy zatem, że Bóg będzie błogosławił naszą pracę, jeśli będziemy gotowi posłusznie podążać za Nim.

`Przeczytaj Prz 27,23-27. Jak należy rozumieć we współczesnym kontekście nakaz: „Doglądaj pilnie stanu swoich owiec” (Prz 27,23)?`

Chociaż Biblia ostrzega przed deptaniem ubogich przez bogatych oraz przed chciwością, to jednak nigdy nie potępia bogactwa ani uczciwej pracy prowadzącej do wzbogacenia się w sposób uczciwy, bez wyzyskiwania i uciskania innych ludzi. Rozważany fragment z Księgi Przysłów wskazuje na to, że powinniśmy być sumienni w sprawach finansowych, aby zapewnić odpowiednie środki dla siebie i swoich bliskich. „Wtedy masz (...) dosyć (...) na wyżywienie siebie i swojego domu, i (…) swojej służby” (Prz 27,26-27).

Jak wyraziłbyś ten werset we współczesnym kontekście cywilizacji zachodniej? Może tak: Przeglądaj swój rejestr transakcji i badaj stan swoich finansów? Albo: Kontroluj wydatki budżetowe i unikaj życia ponad stan. Od czasu do czasu w okresie czynnej pracy zawodowej należy dokonać przeglądu testamentu i innych dokumentów oraz stanu majątku, a następnie wprowadzić niezbędne korekty. Dokumenty takie jak testament i inne zapisy powinny być sporządzone w ramach planowania zarządzania dziedzictwem na wypadek niespodziewanej śmierci albo pogorszenia stanu zdrowia uniemożliwiającego podjęcie takich decyzji. Chodzi o to, by zaplanować z wyprzedzeniem, co stanie się z twoim majątkiem, gdy zabraknie cię.

Krótko mówiąc, dobre zarządzanie tym, co Bóg nam powierzył, obejmuje nie tylko to, co mamy za życia, ale także to, co pozostawimy po śmierci. Jeśli Pan nie przyjdzie powtórnie za naszego życia, pewnego dnia nasza doczesna egzystencja dobiegnie końca, a wówczas nasze dobra materialne — małe czy wielkie — pozostaną w rękach innych. Tak więc do nas obecnie należy rozporządzenie tym, co otrzymaliśmy, tak by było błogosławieństwem dla innych i posłużyło rozwojowi dzieła Bożego.

`„Majętność nie trwa na wieki” (Prz 27,24). Dlaczego ważne jest to, byśmy o tym pamiętali?`