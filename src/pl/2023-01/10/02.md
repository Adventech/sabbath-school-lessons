---
title:  Głupi bogacz
date:  05/03/2023
---

`Przeczytaj Łk 12,16-21. Jakie przesłanie dla nas zostało zawarte w tych słowach? Jaką naganę skierował Pan do głupca i czego uczy to nas w kwestii naszej postawy wobec tego, co posiadamy?`

Choć przesłanie to ma szersze znaczenie, można powiedzieć, że w tych wersetach Jezus powiedział nam, czego nie powinniśmy robić na emeryturze. Podobnie, gdy ktoś kończy pracę zawodową, by wydawać nagromadzone środki tylko dla siebie, powinien się strzec i wziąć sobie tę historię do serca. Problemem nie są ciężka praca ani gromadzenie dóbr, zwłaszcza na starość. Problemem jest postawa wobec dóbr materialnych. Słowa bogatego człowieka z przypowieści: „Odpocznij, jedz, pij, wesel się” (Łk 12,19), wyrażają istotę problemu.

„Życiowe cele tego człowieka nie były wyższe niż cele zwierząt, które giną. Żył tak, jakby nie było Boga, nieba, przyszłego życia — jakby wszystko, co posiadał, należało do niego i jakby nie był nic winien Bogu ani ludziom”46.

Jeśli w tym okresie życia myślimy tylko o sobie, a lekceważymy potrzeby innych i dzieła Bożego, to idziemy za przykładem głupiego bogacza. Nie ma wskazówki w przypowieści Jezusa, by ów bogacz był leniwy czy nieuczciwy. Problem polegał na tym, jak posługiwał się tym, co Bóg mu powierzył. Ponieważ nie znamy godziny naszej śmierci, powinniśmy być zawsze gotowi na nią, żyjąc z pragnieniem spełniania woli Boga, a nie dla własnych egoistycznych zachcianek.

Ogólny biblijny obraz jest taki, że człowiek pracuje i pozostaje produktywny tak długo, jak jest w stanie. Ciekawe jest to, że autorzy proroczych ksiąg — Księgi Daniela i Apokalipsy Jana — napisali swoje dzieła, mając ponad osiemdziesiąt lat. A było to w czasach, gdy średni wiek życia wynosił około pięćdziesięciu lat. Ellen G. White wydała swoje najlepsze i najcenniejsze książki, takie jak Życie Jezusa, mając ponad siedemdziesiąt lat. Tak więc podeszły wiek, pod warunkiem, że jesteśmy zdrowi, nie oznacza ustania produktywności ani czynienia dobra w takim stopniu, w jakim to jest możliwe.

Jezus powiedział tym, którzy czekają na Jego powtórne przyjście, że powinni nie tylko czuwać, ale także i pracować (zob. Mt 24,44-46).

`Jak niezależnie od wieku i zamożności możemy uniknąć pułapki, w którą wpadł głupi bogacz? Odpowiedz sobie na pytanie: Po co żyję?`