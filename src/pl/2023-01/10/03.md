---
title:  Nic ze sobą nie zabierzesz
date:  06/03/2023
---

Ktoś kiedyś zapytał słynnego amerykańskiego ewangelistę Billy’ego Grahama (1918-2018), co najbardziej zaskoczyło go w życiu, gdy przekroczył jego półmetek (miał wtedy ponad sześćdziesiąt lat). Graham odpowiedział:

— „To, że jest takie krótkie”47.

Niewątpliwie życie mija szybko.

`Czego poniższe wersety uczą nas o doczesnym życiu człowieka? Zob. Ps 49,18; 1 Tm 6,6-7; Ps 39,12; Jk 4,14; Koh 2,18-22.`

Życie mija szybko, a gdy umieramy, to nie możemy zabrać ze sobą nic z naszych dóbr materialnych, które zgromadziliśmy. (Zabieramy ze sobą tylko swój charakter). „Bo gdy [człowiek] umrze, nic z sobą nie weźmie” (Ps 49,18), a to znaczy, że to, co posiadamy, zostawimy innym. Kto owe dobra przejmie, zależy w największym stopniu od naszych planów, które zawczasu poczynimy.

Choć nie każdy posiada rodzinne dziedzictwo z prawdziwego zdarzenia, to jednak większość ludzi, pracując przez kilkadziesiąt lat, gromadzi pewne zasoby materialne. Co stanie się z tymi dobrami, to ważna kwestia, którą każdy powinien rozważyć.

Dla tych, którzy posiadają dobra materialne pod koniec życia, bez względu na to, czy dobra te są wielkie, czy małe, rozporządzenie nimi może być ostatecznym aktem szafarstwa, rozsądnego pokierowania tym, co Bóg nam powierzył. Jeśli nie zadysponowałeś swoim dziedzictwem przy pomocy testamentu i zapisów notarialnych, to prawo cywilne rozstrzygnie o przeznaczeniu twojego majątku (stosownie do przepisów obowiązujących w danym kraju). Jeśli nie zostawisz po sobie testamentu, twój majątek przejdzie na twoich bliskich, bez względu na to, czy go potrzebują, czy nie, oraz czy wykorzystają dobrze te środki i czy naprawdę twoją wolą jest, by stały się ich własnością. Kościół nie dostanie nic. Jeśli tego chcesz, zrób tak. Ale jeśli chcesz inaczej postąpić, musisz to wcześniej zaplanować.

Najprościej mówiąc, skoro Bóg jest Właścicielem Wszystkiego (zob. Ps 24,1), to z biblijnej perspektywy logiczny jest wniosek, że gdy przestajemy używać tego, co Bóg nam powierzył, powinniśmy Mu to zwrócić jako Prawowitemu Właścicielowi, gdy tylko zabezpieczymy prawdziwe potrzeby naszych bliskich.

`Śmierć, jak wiemy, może nas spotkać w każdej chwili, niespodziewanie, nawet dzisiaj. Co stałoby się z twoimi bliskimi, gdybyś dzisiaj umarł? Co stałoby się z twoim majątkiem? Czy zostałby rozdysponowany zgodnie z twoją wolą?`