---
title:  Duchowe dziedzictwo
date:  09/03/2023
---

Choć trudno sobie wyobrazić, jakie byłoby życie na ziemi, gdyby ludzie nigdy nie zgrzeszyli, jedno możemy wiedzieć na pewno — nie byłoby zdzierstwa, chciwości ani biedy, które dręczą nasz świat od zarania dziejów. Nasze poczucie posiadania tego, na co zapracowaliśmy, jest czymś zupełnie właściwym, ale tak czy inaczej żyjemy w upadłym świecie. Niezależnie od wszystkiego, co mamy w tym życiu, cała nasza doczesna egzystencja sprowadza się do jednej ważnej kwestii, o której zawsze musimy pamiętać.

`Przeczytaj następujące fragmenty Biblii: Ps 24,1; Hbr 3,4; Ps 50,10; Rdz 14,19; Kol 1,15-17. Co jest ich głównym przesłaniem i jak powinno to wpływać na nasze zarządzanie dobrami materialnymi powierzonymi nam przez Boga?`

Jesteśmy szafarzami/zarządcami tego, co Bóg nam powierzył, a Bóg jest ostatecznym Właścicielem Wszystkiego. To On daje nam życie, istnienie i siłę do działania oraz wszystko, co posiadamy. Tak więc logiczne jest, że gdy przestajemy korzystać z tego, co otrzymaliśmy, naszym obowiązkiem jest zatroszczyć się o potrzeby naszych bliskich, a resztę oddać Bogu.

„Ofiarując środki na dzieło Boże, gromadzicie sobie skarb w niebie. Wszystko, co tam złożycie, jest bezpieczne i pomnaża się, stając się wiecznym i trwałym bogactwem”49. „Wasze talenty w postaci złota i srebra (…) wciąż pomnażają swoją wartość, która zostanie zapisana na wasze konto w Królestwie Niebios”50.

Ofiarność praktykowana na bieżąco, w ciągu naszego życia, ma wiele zalet. Oto kilka z nich:

1. Możliwość ujrzenia rezultatów ofiarności w postaci nowo wybudowanego domu modlitwy, opłaconych studiów dla zdolnego studenta, sfinansowanych wykładów ewangelizacyjnych i tak dalej.
2. Możliwość skorzystania przez bliźnich z daru teraz, gdy potrzeby są najpilniejsze.
3. Uniknięcie waśni o majątek między twoimi bliskimi po twojej śmierci.
4. Dobry dla otoczenia przykład rodzinnych wartości, takich jak szczodrość i dobroć.
5. Uniknięcie podatków związanych ze spadkiem.
6. Gwarancja wykorzystania daru zgodnie z twoim zamierzeniem (bez przeszkód ze strony sądu czy niezadowolonych krewnych).
7. Zmiana nastawienia dawcy z egoistycznego na ofiarne.
8. Gromadzenie skarbu w niebie.