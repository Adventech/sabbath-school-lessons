---
title:  Dziesięcina, czyli dziesiąta część
date:  15/01/2023
---

Słowniki definiują dziesięcinę jako dziesiątą część czegoś, dziesięć procent. Definicja ta została oparta zapewne na Piśmie Świętym. Dziesięcina to po prostu dziesiąta część dochodu oddawana Bogu. Rozumiemy przez to, że wszystko, co posiadamy, należy przede wszystkim i ostatecznie do Boga. Przepisy dotyczące dziesięciny, dane Izraelitom na górze Synaj, wskazują na to, że dziesięcina jest święta i należy do Boga (zob. Kpł 27,30.32). Bóg wymaga od nas tych dziesięciu procent. Nasze dary wdzięczności są czymś oddzielnym od dziesięciny, stanowiąc jej uzupełnienie. Dziesięcina to minimalny wyraz naszego chrześcijańskiego zobowiązania. Nigdzie w Biblii nie znajdujemy żadnej wskazówki, by Boża część była mniejsza niż jedna dziesiąta.

`Przeczytaj Rdz 14,18-20 oraz Hbr 7,1-9. Jak Abraham zareagował na spotkanie z Melchisedekiem? Od kiedy w dziejach ludzkości praktykowano oddawanie dziesięciny?`

Pierwsza biblijna wzmianka o dziesięcinie występuje w 14. rozdziale Księgi Rodzaju, gdzie wspomniano o spotkaniu Abrahama z Melchisedekiem. Natomiast ostatnia biblijna wzmianka o dziesięcinie nawiązuje do tamtego spotkania, a słowa dziesiąta i dziesięcina zostały w oryginalnym tekście greckim użyte zamiennie (zob. Hbr 7,1-9 BP). List do Hebrajczyków zaznacza, że ani Melchisedek, ani Chrystus nie pochodzili z plemienia Lewiego, a zatem praktyka polegająca na oddawaniu dziesięciny istniała przed przepisami dotyczącymi Lewitów i istnieje po nich. Dziesięcina nie jest wyłącznie żydowską tradycją i zwyczaj ten nie został ustanowiony dla Hebrajczyków na górze Synaj.

`Przeczytaj Rdz 28,13-14.20-22. Co Bóg obiecał uczynić dla Jakuba i jak Jakub odpowiedział Bogu?`

Gdy Jakub opuścił dom rodzinny, uciekając przed rozgniewanym bratem, Ezawem, nocą przyśniła mu się drabina wznosząca się z ziemi do nieba. Aniołowie wchodzili i schodzili po niej. Bóg stał na szczycie drabiny i obiecał być z Jakubem oraz pewnego dnia sprowadzić go do domu. Jakub przeżył wtedy szczere nawrócenie i powiedział:

— „Pan będzie Bogiem moim (...) i ze wszystkiego, co mi dasz, będę ci dawał dokładnie dziesięcinę” (Rdz 28,21-22).

`Dlaczego ważne jest to, byśmy zrozumieli, że dziesięcina, podobnie jak sobota, nie powstała w ramach systemu prawnego czy religijnego starożytnego Izraela? Jakie przesłanie dla nas, żyjących w czasach po śmierci Chrystusa na krzyżu, wypływa z powyższego faktu?`