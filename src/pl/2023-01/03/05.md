---
title:  Dziesięcina od przychodu czy dochodu?
date:  18/01/2023
---

Dziesięcinę obliczamy od dochodu, jeśli otrzymujemy wynagrodzenie według stawki godzinowej albo od wykonanego zlecenia, oraz od zysku, gdy pracujemy na swój rachunek, prowadząc własną firmę. W wielu krajach władze państwowe pobierają podatki z zarobków pracowników na pokrycie kosztów usług dla obywateli, takich jak zapewnienie bezpieczeństwa, budowa dróg i mostów, zasiłki dla bezrobotnych i tym podobne. Kwestia obliczania dziesięciny od przychodu albo dochodu polega na tym, czy mamy obliczać dziesięcinę przed odliczeniem tych podatków czy po ich odliczeniu. Ci, którzy sami są dla siebie pracodawcami, mogą słusznie odliczyć koszt prowadzenia firmy, aby obliczyć rzeczywisty zysk przed odliczeniem osobistych podatków.

Badania nad nawykami członków Kościoła związanymi z ofiarnością wskazują, że większość adwentystów dnia siódmego oblicza dziesięcinę od przychodu, przed odliczeniem podatków. Zgodnie z zasadami i wskazówkami dotyczącymi oddawania dziesięciny, opublikowanymi przez Generalną Konferencję Kościoła Adwentystów Dnia Siódmego w 1990 roku, „dziesięcina powinna być obliczana od sumy wynagrodzenia brutto, czyli od wypłaty dochodu pracownika bez odliczeń wymaganych prawem i innych odliczeń obowiązujących pracownika. Obejmuje to krajowe i lokalne podatki dochodowe przeznaczone na usługi publiczne i inne świadczenia socjalne w ramach odpowiedzialności obywatelskiej. Składki na ubezpieczenie społeczne mogą być odliczone od podstawy obliczenia dziesięciny”12.

`Przeczytaj 1 Krl 17,9-16. Jaka była sytuacja wdowy, zanim Eliasz przybył do jej domu? O co poprosił ją prorok, zanim zatroszczyła się o siebie i swego syna? Czego możemy się nauczyć z tej historii w kontekście oddawania dziesięciny i darów?`

Wdowa z Sarepty otrzymała od Boga informację, że pewien mąż Boży przybędzie do jej domu (zob. 1 Krl 17,9). Gdy Eliasz nadszedł, kobieta wyjaśniła, w jak trudnej sytuacji znaleźli się ona i jej syn. Wtedy Eliasz poprosił ją o wodę do picia, a potem dodał:

— „Nie bój się! Idź i zrób, jak powiadasz, lecz najpierw przyrządź mi (…) mały placek i przynieś mi go, dla siebie zaś i syna swojego przyrządzisz później. Gdyż tak mówi Pan, Bóg Izraela: Mąka w garncu nie wyczerpie się, oliwy w bańce nie zabraknie aż do dnia, kiedy Pan spuści deszcz na ziemię” (1 Krl 17,13-14).

Czy był to egoizm ze strony proroka, czy raczej próba wiary dla wdowy, a może raczej okazja do okazania wiary? Odpowiedź powinna być oczywista.

„Każdy jest do pewnego stopnia swoim własnym kontrolerem podatkowym. Z własnej i nieprzymuszonej woli może dać tyle, ile postanowił w swoim sercu”13.

`Jak wyjaśniłbyś komuś, kto nigdy nie oddawał dziesięciny, błogosławieństwa płynące z tej praktyki? Jakie są to błogosławieństwa i jak oddawanie dziesięciny wzmacnia twoją wiarę?`