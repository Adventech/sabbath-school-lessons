---
title:  Rzetelna dziesięcina
date:  19/01/2023
---

`Przeczytaj 1 Kor 4,1-2. Jako dzieci Boga i szafarze/zarządcy Jego błogosławieństw, jakimi ludźmi mamy być?`

Co znaczy być wiernym w kwestii dziesięciny? W tym tygodniu przyjrzeliśmy się zasadniczym cechom dziesięciny:

1. Ilość — jedna dziesiąta, czyli dziesięć procent naszego dochodu albo zysku.
2. Oddawana do spichlerza, z którego utrzymywani są duchowni — słudzy ewangelii.
3. Uczczenie Boga pierwszą częścią naszego dochodu.
4. Używana we właściwym celu — na utrzymanie pastorów.

Obowiązkiem członków Kościoła jest dopilnowanie pierwszych trzech punktów. Obowiązkiem osób zarządzających spichlerzem/składnicą/skarbnicą jest dopilnowanie, by dziesięcina była używana zgodnie z jej przeznaczeniem.

W przeciwieństwie do dobrowolnych darów dziesięcina nie podlega z naszej strony dowolności/nieokreśloności. Zarówno jej ilość, jak i dostarczenie jej do spichlerza są dla nas obowiązkowe. Nie my ustalamy tutaj warunki, ale Bóg. Jeśli nie oddajemy pełnych dziesięciu procent naszego dochodu, to nie oddajemy prawdziwej dziesięciny. Jeśli nie składamy tych dziesięciu procent do kościelnego spichlerza, to także trudno mówić o oddawaniu dziesięciny.

`Przeczytaj Mt 25,19-21. Kiedy zostaniemy wezwani do zdania sprawy z zarządzania Bożymi środkami? Co zostało powiedziane o tych, którzy byli wierni Bogu w kwestii finansów?`

„»Przynieście całą dziesięcinę do spichlerza« (Ml 3,10) — rozkazał Pan.

Nie jest to apel do czyjejś wdzięczności czy też wspaniałomyślno­ści. Jest to sprawa zwykłej elementarnej uczciwości. Dziesięcina należy się Panu. On zaś wzywa nas do oddania tego, co Mu się w pełni należy”14.

Zarządzanie środkami należącymi do Boga jest wyjątkowym przywilejem i obowiązkiem. On błogosławi i podtrzymuje nas, a prosi tylko o dziesiątą część. Następnie przeznacza ją na utrzymanie duchownych, podobnie jak niegdyś na utrzymanie plemienia Lewiego pełniącego służbę Bożą w starożytnym Izraelu.

`Niektórzy twierdzą, że nie podoba się im to, jak wydawane są pieniądze pochodzące z dziesięciny. Inni przeznaczają dziesięcinę na wybrany przez siebie cel. Jednak Bóg nie powiedział:`

`— Przynieście dziesięcinę do kościelnego spichlerza, ale tylko wtedy, gdy czujecie, że jest to w porządku.`