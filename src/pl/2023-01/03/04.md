---
title:  Cel dziesięciny
date:  17/01/2023
---

`Przeczytaj Kpł 27,30 oraz Lb 18,21.24. Na co Bóg przeznaczył dziesięcinę?`

Ponieważ Bóg jest Właścicielem Wszystkiego (zob. Ps 24,1), to oczywiście nie potrzebuje naszych pieniędzy. Ale ponieważ dziesięcina należy do Niego, to On mówi nam, co należy z nią zrobić — wykorzystać ją na utrzymanie działalności ewangelizacyjnej. Tak więc przeznaczeniem dziesięciny jest utrzymanie duchownych.

Plemię Lewiego, przeznaczone do służby Bożej w czasach starotestamentowych, nie otrzymało dużego działu ziemi jak pozostałe plemiona izraelskie. Lewici otrzymali niektóre miasta, w tym miasta ucieczki, oraz dość ziemi wokół nich w celu założenia rodzinnych ogrodów. Lewici utrzymywali się z dziesięciny Izraelitów i sami także oddawali dziesięcinę ze swoich dochodów.

`Przeczytaj Dz 20,35. Jakie przesłanie zawarte jest w tym wersecie i jak wiąże się z dziesięciną?`

Oddawanie dziesięciny jest ważne, gdyż pomaga nam utwierdzić więź ufności z Bogiem. Oddzielenie dziesiątej części dochodu i oddanie jej jako należącej do Boga wymaga autentycznej wiary, a wiara ta rozwija się jedynie przez posługiwanie się nią.

Pomyśl, na przykład, o czasie końca, gdy wierni Bogu ludzie nie będą mogli kupować ani sprzedawać, jak zapowiada 13. i 14. rozdział Apokalipsy Jana (zob. lekcję jedenastą). Rozwinięte zaufanie do Boga — wiara w Jego opatrzność, moc i miłość — będzie miało ogromne znaczenie, gdy będzie się wydawało, że cały świat zwrócił się przeciwko nam. Wierne oddawanie dziesięciny służy rozwijaniu takiego zaufania. Zanim nastąpią te czasy, jakże ważne jest uczenie się teraz zaufania do Boga bez względu na sytuację.

Drugim ważnym powodem finansowej wierności jest korzystanie z obiecanych konkretnych Bożych błogosławieństw. W ramach umowy związanej z dziesięciną Bóg obiecał błogosławieństwa tak wielkie, iż przekraczają naszą zdolność przyjmowania. Nadmiarem możemy dzielić się z innymi ludźmi i wspierać dzieło Boże naszymi darami.

`W jaki sposób doświadczyłeś wielkiej prawdy, iż „bardziej błogosławioną rzeczą jest dawać aniżeli brać” (Dz 20,35)?`