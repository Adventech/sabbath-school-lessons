---
title:  Gdzie jest spichlerz?
date:  16/01/2023
---

`Przeczytaj Ml 3,10. Czego werset ten uczy nas o tym, gdzie powinniśmy oddawać dziesięcinę?`

Choć w biblijnym tekście nie są podane dokładne wskazówki, wydaje się jasne, że lud Boży wiedział, co oznacza słowo spichlerz. Bóg zaznaczył w swojej wskazówce:

— „…aby był zapas w moim domu” (Ml 3,10).

Lud Boga rozumiał, że Jego domem był początkowo namiot zgromadzenia, czyli przenośna świątynia zbudowana zgodnie z instrukcją daną Mojżeszowi. Gdy Izraelici zamieszkali w Ziemi Obiecanej, miejscem, gdzie początkowo ustawiono tę przenośną świątynię, było Sylo, a potem zbudowano stałą świątynię w Jerozolimie.

`Przeczytaj Pwt 12,5-14. Wersety te nie wskazują na to, by dzieci Boże miały same decydować, na co przeznaczyć i gdzie złożyć dziesięcinę. Jakie zasady wynikają dla nas z tych wersetów?`

Jako członkowie Bożej rodziny chcemy zrozumieć i wprowadzić w życie Boże pouczenie dotyczące tego, co należy czynić z dziesięciną. W Biblii czytamy, że trzy razy do roku — w związku z Paschą, Pięćdziesiątnicą i Świętem Namiotów (zob. Wj 23,14-17) — lud Boży miał przybywać do Jerozolimy, przynosząc dziesięcinę i dary oraz oddając chwałę Bogu i uczestnicząc we wspólnych nabożeństwach. Potem Lewici dostarczali dziesięcinę do wszystkich członków swojego plemienia (zob. 2 Krn 31,11-21; Ne 12,44-47; 13,8-14). Zgodnie z tą biblijną zasadą dotyczącą centralnego spichlerza Kościół Adwentystów Dnia Siódmego postanowił, że lokalne diecezje, misje i unie (kościoły krajowe) będą funkcjonować jako spichlerze/składnice Kościoła ogólnoświatowego i opłacać tych, którzy pełnią służbę duchowną (ewangelizacyjno-kaznodziejską).

Dla wygody członków Kościoła dziesięcina jest zbierana w zborach podczas nabożeństw. Członkowie Kościoła przynoszą dziesięcinę i dary do zboru, choć niektórzy wolą oddawać dziesięcinę przy pomocy przelewów internetowych. Następnie skarbnicy zborowi przekazują dziesięcinę do spichlerza/składnicy, czyli diecezji. Ten system zbierania dziesięciny, wskazany i zarządzony przez Boga, umożliwił Kościołowi Adwentystów Dnia Siódmego wywieranie ogólnoświatowego i rosnącego wpływu.

`Wyobraź sobie, co by było, gdyby wszyscy postanowili rozporządzać dziesięciną według własnego uznania, nie licząc się z Kościołem. Jak wpłynęłoby to na adwentystyczny Kościół? Dlaczego taka praktyka dowolności jest niedobrym i niebiblijnym pomysłem?`