---
title:  Lata zarobkowania
date:  21/02/2023
---

Jak to już zauważyliśmy, Bóg postanowił, że ludzie mają wykonywać pracę. Ta część naszego życia (okres pracy) trwa zazwyczaj około czterdziestu lat. Dla wielu ludzi jest to czas, gdy wydają na świat dzieci i kształcą je, a także nabywają mieszkanie/dom i inne kosztowne rzeczy. Może to być czas znacznego napięcia finansowego. Jest to trudny okres, w którym potrzeby finansowe są największe, a rodzina uczy się współdziałać ze sobą, rozwijając dozgonne więzi. W tym czasie napięcia finansowe grożą rozpadem małżeństwa. Rodziny, w których oboje małżonkowie są chrześcijanami, chętniej podążają za biblijnymi zasadami i są bardziej stabilne.

`Przeczytaj 1 Tm 5,8; Prz 14,23; Kol 3,23-24. Jakie ważne wskazówki w kwestii rodzinnych finansów znajdujemy w tych wersetach?`

W wielu rodzinach mąż jest głównym żywicielem, nawet jeśli oboje małżonkowie pracują. Oczywiście, zdarzają się niespodziewane sytuacje — choroby, problemy ekonomiczne, nieszczęścia — które sprawiają, że życie jest dalekie od ideału. Nieprzewidziane trudności wymagają poczynienia odpowiednich przystosowań.

Dzieci wydane na świat w tym okresie Pismo Święte nazywa „dziedzictwem od Pana” (Ps 127,3 BG). Musimy pamiętać, że wydanie dzieci na świat pociąga za sobą wielką odpowiedzialność. Obowiązkiem chrześcijańskich rodziców jest wychować dzieci tak, by stały się samodzielnymi dorosłymi osobami w tym życiu i przygotowały się do przyszłego życia. Oto trzy wskazówki dla rodziców:

1. Zapewnijcie rodzinie właściwą chrześcijańską atmosferę. Obejmuje to regularne i interesujące nabożeństwa rodzinne, uczestnictwo w szkole sobotniej oraz wierne oddawanie dziesięciny i składanie darów. Są to ważne nawyki, które powinny być ukształtowane w młodości.
2. Uczcie dzieci gotowości do pracy i cenienia jej. Dzieci odkryją, że pilność i solidność w pracy zawsze są zauważane, doceniane i wynagradzane. Nauczą się, że pieniądze dostajemy za poświęcenie czasu na pracę dla innych polegającą na dostarczaniu towarów i usług, za które nasi bliźni są gotowi zapłacić.
3. Pomoc w zdobyciu dobrego wykształcenia. Edukacja jest kosztowna, zwłaszcza ta w prywatnych chrześcijańskich szkołach. Jednak rodzice, którzy planują przyszłość swoich dzieci, zarówno doczesną, jak i wieczną, wiedzą, że warto poczynić taką inwestycję.

`Oczywiście nikt nie ma gwarancji, że jego dzieci wybiorą dobrą drogę. Dlaczego rodzice nie powinni winić siebie za błędne wybory swoich dorosłych dzieci?`