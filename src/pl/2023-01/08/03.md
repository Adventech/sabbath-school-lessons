---
title:  Błogosławieństwo pracy (ideał)
date:  20/02/2023
---

Jeśli nie jesteś niezależny finansowo albo nie masz funduszu powierniczego, na który rodzice odkładają ci fortunę, tak iż nigdy nie będziesz musiał pracować (w wielu takich przypadkach pieniądze, które miały być błogosławieństwem, okazują się przekleństwem), to prędzej czy później będziesz musiał podjąć pracę, by zarobić na swoje utrzymanie. Ideałem jest wybrać właściwe dla siebie zajęcie (które jest twoją pasją, a jednocześnie da ci dobry dochód), zdobyć odpowiednie kwalifikacje, znaleźć miejsce pracy i pracować przez wiele lat w tej branży, osiągając coraz to wyższy poziom fachowości. Jednak nie zawsze udaje się osiągnąć ten ideał.

`Przeczytaj Rdz 2,15 (zob. także Koh 9,10 oraz 2 Tes 3,8-10). Co oznacza fakt, że jeszcze przed pojawieniem się grzechu Adam (i z pewnością także Ewa) miał wykonywać pracę? W jakiej sytuacji praca może być przekleństwem?`

Oczywiście praca ta nie była karą. Miała służyć dobru ludzi. Nawet w raju, gdzie nie było grzechu, śmierci ani cierpienia, Bóg uświadomił ludziom, że do szczęścia potrzebują użytecznej pracy.

„Adamowi powierzono pracę polegającą na pielęgnowaniu ogrodu. Stwórca wiedział, że Adam nie będzie szczęśliwy bez zajęcia. Piękno ogrodu było dla niego rozkoszą, ale nie wystarczało. Musiał mieć pracę, aby wykorzystywać siłę i zręczność, jakimi został obdarzony. Gdyby szczęście polegało na bezczynności, to człowiek w swoim świętym i niewinnym stanie nie robiłby nic. Ale Ten, który stworzył człowieka, wiedział, co jest mu potrzebne do szczęścia. Gdy tylko Adam został powołany do życia, otrzymał wyznaczoną mu pracę. Obietnica przyszłej chwały i postanowienie, iż człowiek musi pracować w trudzie na codzienny chleb, pochodzą od tego samego tronu”35.

Po upadku, gdy praca (jak wszystko inne) została skażona przez grzech, Bóg powiedział Adamowi:

— „Przeklęta niech będzie ziemia z powodu ciebie! W mozole żywić się będziesz z niej po wszystkie dni życia swego!” (Rdz 3,17).

Zwróć uwagę na to, że Bóg przeklął ziemię z powodu Adama, a więc niejako dla jego dobra, gdyż jako upadły człowiek Adam potrzebował trudu w pocie czoła.

`Co takiego jest w pracy, co (z założenia) czyni ją błogosławieństwem dla nas?`