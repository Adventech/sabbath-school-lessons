---
title:  Poszukiwanie pobożnej rady
date:  23/02/2023
---

We współczesnym świecie wielu ludzi uchodzi za specjalistów od zarządzania pieniędzmi, ale Bóg ostrzega nas przed zasięganiem u nich rady w kwestii posługiwania się środkami, które On nam powierzył. „Szczęśliwy mąż, który nie idzie za radą bezbożnych ani nie stoi na drodze grzeszników, ani nie zasiada w gronie szyderców, lecz ma upodobanie w zakonie Pana i zakon jego rozważa dniem i nocą. Będzie on jak drzewo zasadzone nad strumieniami wód, wydające swój owoc we właściwym czasie, którego liść nie więdnie, a wszystko, co uczyni, powiedzie się” (Ps 1,1-3).

Zatem człowiek, który ma upodobanie w prawie Bożym (w tym przypadku pojęcie prawa należy rozumieć szeroko jako synonim Słowa Bożego), będzie błogosławiony. To takie proste. Taki człowiek będzie miał powodzenie, czyli będzie odnosił sukcesy.

`Przeczytaj Prz 3,5-8. Jak możemy stosować tę zasadę w podstawowym zarządzaniu swoimi finansami?`

Przegląd biblijnych rad dotyczących zarządzania finansami pozwala nam odkryć bardzo cenne wskazówki. Przyjrzyjmy się siedmiu z nich.

1. Bądź człowiekiem zorganizowanym. Opracuj plan wydatków (zob. Prz 27,23-24). Wiele rodzin po prostu egzystuje od wypłaty do wypłaty. Bez choćby prostego planu zarobków, wydatków i oszczędności życie jest znacznie bardziej stresujące.
2. Wydawaj mniej niż zarabiasz. Zdecyduj się nie żyć ponad stan (zob. Prz 15,16). Wiele rodzin w krajach zachodniej cywilizacji wydaje więcej niż zarabia. Jest to możliwe dzięki dostępności kredytów i debetów. Ci, którzy zadłużają się w ten sposób, ściągają na siebie poważne problemy.
3. Oszczędzaj część każdej wypłaty (zob. Prz 6,6-8). Oszczędzamy, by w przyszłości dokonać większych zakupów i mieć środki w nieprzewidzianych sytuacjach, takich jak wypadek czy choroba. Oszczędności przydadzą się także w późniejszych latach życia, gdy wiek i stan zdrowia nie pozwolą nam pracować.
4. Unikaj długu jak zarazy (zob. Prz 22,7). Odsetki to jeden z wydatków, bez których doskonale można się obyć. Osoba czy rodzina żyjąca z długami, za pożyczone pieniądze, żyje dzisiaj za to, co ma nadzieję zarobić w przyszłości. Gdy nastąpią niespodziewane zmiany, może dojść do poważnych problemów finansowych.
5. Bądź pilnym pracownikiem. „Leniwy wiele pożąda, a jednak nic nie ma, lecz dusza pilnych jest obficie nasycona” (Prz 13,4).
6. Bądź wierny Bogu w sprawach finansowych (zob. Pwt 28,1-14). Żadna rodzina nie może sobie pozwolić na życie bez Bożego błogosławieństwa.
7. Pamiętaj, że ten świat nie jest naszym prawdziwym domem. Sposób zarządzania finansami mówi dużo o naszych priorytetach (zob. Mt 25,14-21).