---
title:  Uczciwość zawodowa
date:  22/02/2023
---

Ostatni etap życia uwieńczonego sukcesem może być potencjalnie najbardziej przyjemny, pod warunkiem że wcześniejsze lata zostały spędzone mądrze i udało się uniknąć nieprzewidzianych zdarzeń. W idealnej sytuacji rodzice wychowali swoje dzieci tak, że stały się one samodzielnymi dorosłymi osobami, kredyt na mieszkanie/dom został spłacony, a potrzeby komunikacyjne są zaspokojone. Starsze małżeństwo nie ma już żadnych długów i posiada dostateczne dochody, by zadbać o wszystkie swoje potrzeby w okresie życia emerytalnego.

Bóg wzywa swoje dzieci do wyższego standardu w pracy i życiu. Ten wymóg to prawo Boże wpisane w nasze serce (zob. Jr 31,33) i odzwierciedlające się w naszym charakterze. Gdy społeczeństwo ulega rozkładowi, a chrześcijańska nauka jest rozwadniana i minimalizowana, coraz ważniejsze staje się to, by autentyczni chrześcijanie żyli i pracowali na poziomie nacechowanym nienagannością. Biblia mówi: „Cenniejsze jest dobre imię niż wielkie bogactwo, lepsza przychylność niż srebro i złoto” (Prz 22,1).

Biblia zawiera przykłady pracodawców, którzy rozumieli, jakim błogosławieństwem byli dla nich pobożni pracownicy. Gdy Jakub postanowił opuścić swojego teścia, Labana, by wrócić do swojej rodziny i ojczyzny, Laban namawiał go do pozostania, mówiąc:

— „Jeślim znalazł łaskę u ciebie, zostań u mnie, bo poznałem z wróżby, że Pan błogosławił mi przez wzgląd na ciebie” (Rdz 30,27).

Gdy Józef znalazł się w niewoli, jego pan, Potyfar, szybko przekonał się o jego sumienności i zdolnościach organizacyjnych, więc awansował go na zarządcę całego swojego domu.

`Przeczytaj Rdz 39,2-5. Choć tekst biblijny nie wyjaśnia tego szczegółowo, jak wyobrażasz sobie postępowanie Józefa, które sprawiało, że jego pan traktował go z takim zaufaniem i taką przychylnością?`

„A więc: Czy jecie, czy pijecie, czy cokolwiek czynicie, wszystko czyńcie na chwałę Bożą” (1 Kor 10,31). Zatem w naszej pracy i zarządzaniu finansami, podobnie jak we wszystkim, co czynimy, powinniśmy postępować tak, by przynosić chwałę Bogu. On bowiem daje nam wiedzę i siłę do odnoszenia życiowych sukcesów.

„Twoją, Panie, jest wielkość i moc, i majestat, i sława, i chwała, gdyż wszystko, co jest na niebie i na ziemi, do ciebie należy, twoim, Panie, jest królestwo i Ty jesteś wyniesiony jako głowa nad wszystko. Od ciebie pochodzi bogactwo i chwała, Ty władasz nad wszystkim, w twojej ręce jest siła i moc, w twojej ręce jest to, aby uczynić kogoś wielkim i mocnym” (1 Krn 29,11-12).

`Jakimi zasadami się kierujesz, nie tylko w pracy, ale i w całym życiu? Jakich zmian w tej kwestii musisz dokonać?`