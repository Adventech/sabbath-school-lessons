---
title:  Zacheusz
date:  15/02/2023
---

Zacheusz był zamożnym Żydem, który dorobił się sporego majątku jako poborca podatkowy pracujący dla znienawidzonych rzymskich okupantów. Z tego powodu, a także dlatego że podobnie jak inni celnicy pobierał podatki większe niż należało, Zacheusz był powszechnie znienawidzony i nazywany grzesznikiem.

Zacheusz mieszkał w Jerychu, mieście położonym na ważnym szlaku handlowym. Spotkanie Jezusa z Zacheuszem nie było przypadkowe. Zacheusz najwidoczniej doszedł do przekonania, że musi coś zmienić w swoim życiu. Słyszał o Jezusie i pragnął Go zobaczyć. Dotarła do niego wieść, że Jezus z uczniami zbliża się do Jerycha. Podczas ostatniej podróży z Galilei do Jerozolimy Jezus przechodził przez to miasto. Słowa Jezusa skierowane do Zacheusza świadczą, że jeszcze przed przybyciem do miasta Jezus wiedział o nim.

`Przeczytaj Łk 19,1-10. Jak postawa Zacheusza wobec Jezusa różniła się od postawy bogatego młodzieńca?`

Zacheusz i bogaty młodzieniec mieli ze sobą coś wspólnego. Obaj byli bogaci, obaj chcieli zobaczyć Jezusa i obaj pragnęli życia wiecznego. Ale na tym podobieństwa się kończą.

Zwróć uwagę, że gdy Zacheusz powiedział, że połowę swojego majątku rozda ubogim (zob. Łk 19,8), to Jezus przyjął ten gest jako wyraz autentycznego nawrócenia. Nie powiedział:

— Przykro mi, Zacheuszu, ale jak w przypadku bogatego młodzieńca — wszystko albo nic. Połowa nie wystarczy!

Dlaczego? Przypuszczalnie dlatego, że choć Zacheusz z pewnością cenił dobra materialne, to jednak nie były one dla niego bożkiem, jak dla bogatego młodzieńca. Nie wiemy, co Jezus mu powiedział, ale wygląda na to, że to Zacheusz pierwszy poruszył kwestię pieniędzy dla ubogich. W przypadku bogatego młodzieńca to Jezus musiał mu uświadomić, że powinien oddać wszystko, bo w przeciwnym razie bogactwo go zniszczy. Choć Zacheusz, jak każdy bogacz, musiał zachować ostrożność wobec niebezpieczeństw związanych z bogactwem, to jednak wydaje się, że panował nad nim lepiej niż bogaty młodzieniec.

„Gdy bogaty młody przywódca odwrócił się od Jezusa, uczniowie zdziwili się, gdy ich Mistrz powiedział:

— »Jakże trudno tym, którzy pokładają nadzieję w bogactwach, wejść do Królestwa Bożego!« (Mk 10,24).

Wówczas powiedzieli do siebie:

— »Któż więc może być zbawiony?« (Mk 10,26).

Teraz mieli dowód prawdziwości słów Chrystusa:

— »Co niemożliwe jest u ludzi, możliwe jest u Boga« (Łk 18,27).

Widzieli, jak przez łaskę Bożą bogaty człowiek może wejść do królestwa”31.