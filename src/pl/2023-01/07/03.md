---
title:  Troska Boga o ubogich
date:  13/02/2023
---

W swoich pismach autorzy ksiąg biblijnych zapisali wiele Bożych instrukcji dotyczących traktowania ubogich, obcych przybyszów, wdów i sierot. Najstarsze z tych wskazówek i przepisów zostały podane przez Boga na górze Synaj. „Przez sześć lat obsiewać będziesz ziemię swoją i zbierać jej plony, w siódmym zaś zostawisz ją odłogiem i nie uprawisz jej, niech pożywią się z niej ubodzy twego ludu, a tym, co pozostanie po nich, niech pożywią się zwierzęta polne; tak też postąpisz z twoją winnicą i z twoim ogrodem oliwnym” (Wj 23,10-11).

`Przeczytaj Kpł 23,22 oraz Pwt 15,11. Chociaż ówczesny kontekst daleko odbiega od naszego współczesnego życia, jakie zasady wymienione w tych wersetach obowiązują nas nadal?`

Z reguły rozumie się, że słowo brat odnosi się tutaj do innych Izraelitów czy współwierzących. Myślimy o takich ludziach jako szlachetnych ubogich czy też jako „tych najmniejszych moich [Jezusowych] braci” (Mt 25,40). Księga Psalmów wskazuje, jak powinniśmy traktować potrzebujących: „Bierzcie w obronę biedaka i sierotę, ubogiemu i potrzebującemu wymierzajcie sprawiedliwość! Ratujcie biedaka i nędzarza, wyrwijcie go z ręki bezbożnych!” (Ps 82,3-4). Ten fragment psalmu wskazuje na zaangażowanie znacznie wykraczające poza dostarczanie żywności.

Biblia zawiera także obietnice dla tych, którzy pomagają potrzebującym: „Kto daje ubogiemu, nie zazna braku” (Prz 28,27). „Tron króla, który sprawiedliwie rozsądza ubogich, będzie na wieki umocniony” (Prz 29,14). Natomiast król Dawid stwierdził: „Błogosławiony ten, który zważa na biednego, wyratuje go Pan w czasie niedoli!” (Ps 41,2). Pomaganie potrzebującym zawsze było priorytetem w starożytnym Izraelu, nawet jeśli czasami Izraelici zapominali o tym.

W przeciwieństwie do tego w drugiej połowie dziewiętnastego wieku, zwłaszcza w Anglii, pod wpływem darwinizmu społecznego wielu ludzi uznało, że nie tylko nie ciąży na nich obowiązek troski o ubogich, ale troska taka jest czymś złym. Darwiniści społeczni uważali, że zgodnie z prawem natury silni przetrwają kosztem słabych, więc pożyteczne dla społeczeństwa jest niepomaganie ubogim, chorym i bezradnym, bo mnożąc się, osłabiają oni społeczeństwo i naród. Ten okrutny, ale logiczny sposób myślenia w naturalny sposób wynika z wiary w ewolucję i wyznawania fałszywego światopoglądu.

`Jak ewangelia — prawda o tym, że Chrystus umarł za wszystkich — wpływa na nasze traktowanie wszystkich ludzi, bez względu na ich pochodzenie i status?`