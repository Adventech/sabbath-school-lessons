---
title:  Spójrz na Hioba
date:  16/02/2023
---

`Przeczytaj Hi 1,8. Jak sam Bóg opisał Hioba?`

To niesamowite, że sam Bóg nazwał Hioba nienagannym oraz prawym (zob. Hi 1,8), tak nienagannym i prawym jak nikt inny wówczas na ziemi. I nie jest to czyjaś subiektywna opinia, ale obiektywne stwierdzenie Boga o Hiobie.

Nawet gdy Hiob doświadczał kolejnych nieszczęść, Bóg powtarzał to, co powiedział o nim wcześniej, że nie ma na ziemi drugiego takiego jak on, nienagannego i prawego, i tak dalej, ale dodał także inny element. Hiob był nadal taki sam, „chociaż ty mnie podburzyłeś, abym go bez przyczyny zgubił” (Hi 2,3).

Choć otrzymaliśmy istotny dowód na nienaganność i prawość Hioba, gdyż nie odwrócił się on od Boga mimo tych rzeczy, które go spotkały, i wbrew namowom żony: „Czy jeszcze trwasz w swojej pobożności? Złorzecz Bogu i umrzyj!” (Hi 2,9), księga ta ukazuje jeszcze jedną cechę postępowania Hioba przed dramatem, który rozegrał się w jego życiu.

`Przeczytaj Hi 29,12-16. Jak to, co zostało tu opisane, daje nam wgląd w tajemnicę charakteru Hioba?`

Przypuszczalnie najbardziej pouczające w tym kontekście są słowa Hioba: „Rozpatrywałem sprawę nieznajomego” (Hi 29,16).

Mówiąc innymi słowy, Hiob nie czekał, aż żebrak w łachmanach podejdzie do niego z wyciągniętą ręką. Aktywnie przyglądał się potrzebom ludzi i starał się zaradzić ich niedostatkom.

Ellen G. White radzi: „Nie czekaj, aż [ubodzy] zwrócą uwagę na swe potrzeby. Działaj jak Hiob. On badał rzecz, która nie była mu znana. Wyjdź i rozejrzyj się wokół siebie. Zobacz, kto znajduje się w potrzebie, i zastanów się, w jaki sposób możesz mu najlepiej pomóc”32. To jest poziom gospodarowania środkami i zarządzania Bożymi dobrami wykraczający poza praktykę wielu dzieci Bożych we współczesnym świecie.

`Przeczytaj Iz 58,6-8. Jak możemy zastosować to starożytne przesłanie w naszym współczesnym życiu?`