---
title:  Życie i służba Jezusa
date:  12/02/2023
---

Na początku swojej publicznej działalności Jezus udał się do Nazaretu w Galilei — miasta, w którym się wychował i spędził większość życia. Mieszkańcy miasta słyszeli już o Jego działalności i cudach, których dokonywał. Zgodnie ze swoim zwyczajem Jezus w sobotę udał się na nabożeństwo do synagogi. Choć nie był oficjalnym nauczycielem ani przełożonym synagogi, poproszono Go o odczytanie fragmentu tekstu z Księgi Izajasza. Jezus przeczytał Iz 61,1-2.

`Przeczytaj Łk 4,16-19 i porównaj z Iz 61,1-2 (zob. także Łk 7,19-23). Jak myślisz, dlaczego Jezus wybrał ten fragment Pisma Świętego? Dlaczego te wersety w Księdze Izajasza są zaliczane do mesjanistycznych? Co objawiają o dziele Mesjasza?`

Ponieważ przywódcy religijni przymykali oczy na proroctwa mówiące o cierpieniu Mesjasza i błędnie tłumaczyli te, które wskazywały na Jego powtórne przyjście w chwale (co powinno nam uświadamiać, jak ważne jest właściwe zrozumienie proroctw), dlatego większość ludzi wyznawała fałszywe poglądy na misję Mesjasza, który rzekomo miał wyzwolić Izraela spod rzymskiej okupacji. Oparcie misji Mesjasza na Iz 61,1-2 musiało wywołać prawdziwy wstrząs wśród mieszkańców Nazaretu.

Ubodzy w Izraelu w czasach Jezusa byli traktowani z lekceważeniem przez pozbawionych skrupułów urzędników, takich jak poborcy podatków, ludzi zamożnych, a nawet nieco bogatszych sąsiadów. Powszechnie uważano, że ubóstwo jest wynikiem Bożego przekleństwa z powodu win, które biedni ludzie sami ściągają na siebie. Przy takim nastawieniu niemal nikt nie troszczył się o ubogich ani nie próbował im pomagać.

Miłość Jezusa do ubogich była jednym z największych dowodów Jego mesjańskiego dzieła. Ilustruje to odpowiedź udzielona przez Niego na pytanie Jana Chrzciciela, czy to On jest Mesjaszem (zob. Mt 11,1-6). „Podobnie jak uczniowie Zbawiciela Jan Chrzciciel nie rozumiał istoty królestwa Chrystusa. Spodziewał się, że Jezus zasiądzie na tronie Dawida, ale gdy czas mijał, a Zbawiciel nie domagał się królewskiego urzędu, Jan odczuwał zakłopotanie i był zmartwiony”30.

`„Czystą i nieskalaną pobożnością przed Bogiem i Ojcem jest to: nieść pomoc sierotom i wdowom w ich niedoli i zachowywać siebie nie splamionym przez świat” (Jk 1,27). Jak ten werset pomaga nam uporządkować nasze religijne priorytety?`