---
title:  O tych najmniejszych
date:  11/02/2023
---

### Studium Bieżącego Tygodnia
Łk 4,16-19; Iz 62,1-2; Pwt 15,11; Mt 19,16-22; Łk 19,1-10; Hi 29,12-16.

> <p>Tekst Pamięciowy</p>
> „Wtedy powie król tym po swojej prawicy: Pójdźcie, błogosławieni Ojca mego, odziedziczcie Królestwo, przygotowane dla was od założenia świata” (Mt 25,34).

Biblia często mówi o obcych przybyszach (cudzoziemcach), sierotach i wdowach. Te trzy grupy można zaliczyć do tych, których Jezus nazwał najmniejszymi z Jego braci i sióstr (zob. Mt 25,40).

Jak możemy rozpoznać takich ludzi dzisiaj? Obcymi przybyszami w czasach biblijnych byli ci, którzy musieli opuścić swoje miejsce zamieszkania z powodu wojny czy głodu. Obecnie ich odpowiednikiem są uchodźcy, którzy popadli w biedę z powodu okoliczności niezależnych od nich.

Sieroty to dzieci, które utraciły jedno lub dwoje rodziców z powodu wojny, wypadku czy choroby. W tej grupie są także te dzieci, których rodzic przebywa w więzieniu czy jest nieobecny z innego powodu. Ta grupa stanowi szerokie pole do służby.

Wdowy to kobiety, które utraciły mężów z powodów podobnych jak w przypadku sierot. Wiele wdów samotnie opiekuje się dziećmi i potrzebuje pomocy ze strony Kościoła.

Jak przekonamy się w tym tygodniu, jako zarządcy spraw Bożych mamy obowiązek pomagania ubogim, zgodnie z przykładem Jezusa i Jego przykazaniami.