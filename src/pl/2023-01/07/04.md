---
title:  Bogaty młodzieniec
date:  14/02/2023
---

O bogatym młodzieńcu wiemy niezbyt dużo, poza tym, że był młody i bogaty. Z pewnością przejawiał też pewne zainteresowanie sprawami religii. Był człowiekiem pełnym energii, gdyż przybiegł do Jezusa (zob. Mk 10,17). Chciał się dowiedzieć, jak uzyskać pewność życia wiecznego. Spotkanie Jezusa z bogatym młodzieńcem jest na tyle ważne, iż zostało wspomniane we wszystkich trzech ewangeliach synoptycznych: Mt 19,16-22; Mk 10,17-22; Łk 18,18-23.

`Przeczytaj Mt 19,16-22. Co Jezus miał na myśli, gdy powiedział bogatemu młodzieńcowi: „Jeśli chcesz być doskonały, idź, sprzedaj, co posiadasz, i rozdaj ubogim, a będziesz miał skarb w niebie, potem przyjdź i naśladuj mnie” (Mt 19,21)?`

Większości z nas Jezus nie zaleca sprzedania wszystkiego, co mamy, i rozdania pieniędzy ubogim. Jednak bogaty młodzieniec uczynił sobie z pieniędzy bożka, a choć odpowiedź Jezusa może się wydawać dość radykalna, Zbawiciel wiedział, że dla tego młodego człowieka taki krok jest jedyną szansą na przyjęcie zbawienia.

Młody człowiek odszedł zasmucony, bo był bardzo bogaty. Jego wybór świadczy o tym, że pieniądze były dla niego bogiem. Otrzymał ofertę życia wiecznego i miejsce wśród uczniów Jezusa. „Naśladuj mnie” (Mt 19,21) to takie same słowa, jakie Jezus skierował do apostołów. Biblia nigdy więcej nie wspomina o tym młodzieńcu. Przedłożył on swój doczesny majątek nad życie wieczne.

To była niemądra decyzja. Oto smutny przykład zlekceważenia zasady odroczonej gratyfikacji (zobacz poprzednią lekcję). Podobne wybory są skutkiem zwiedzenia. Bez względu na to, co może nam zaoferować doczesność, w ostatecznym rachunku liczy się wyłącznie wieczność. Wielu bardzo zamożnych ludzi odkryło, że bogactwo nie dało im pokoju ani szczęścia, na jakie liczyli. W wielu przypadkach najbogatsi ludzie są jednocześnie najbardziej nieszczęśliwymi, o czym świadczą ich biografie. Jednym z dokumentów najlepiej opisujących to, jak rozczarowujące może być bogactwo traktowane jako cel sam w sobie, jest Księga Koheleta. Z pewnością uświadamia nam ona, że pieniądze nie dają ani szczęścia, ani pokoju.

`„Bo kto by chciał duszę swoją zachować, utraci ją, a kto by utracił duszę swoją dla mnie i dla ewangelii, zachowa ją. Albowiem cóż pomoże człowiekowi, choćby cały świat pozyskał, a na duszy swej szkodę poniósł? Albo co da człowiek w zamian za duszę swoją?” (Mk 8,35-37). Co znaczy utracić swoje życie ze względu na ewangelię?`