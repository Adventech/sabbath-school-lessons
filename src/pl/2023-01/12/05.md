---
title:  Rozliczenie
date:  22/03/2023
---

Pod koniec ziemskiej działalności Jezusa Jego uczniowie poprosili Go:

— „Powiedz nam, kiedy się to stanie i jaki będzie znak twego przyjścia i końca świata?” (Mt 24,3).

Przedstawienie Jezusowej odpowiedzi na tę prośbę zajęło Mateuszowi dwa rozdziały. W 24. rozdziale Ewangelii Mateusza Jezus mówi o stanie świata — wojnach, nieszczęściach i tym podobnych rzeczach W 25. rozdziale Ewangelii Mateusza Jezus mówi o stanie Kościoła przed swoim powtórnym przyjściem. Ten stan został zilustrowany w trzech przypowieściach, a jedną z nich jest przypowieść o talentach dotycząca tego, jak ludzie posługują się darami danymi im przez Boga.

`Przeczytaj Mt 25,14-19. Kogo symbolizuje właściciel, który udał się do dalekiego kraju? Komu powierzył swoje dobra? Co oznacza w tym kontekście rozliczenie (zob. Mt 25,19)?`

Czasami myślimy o talentach jako naturalnych zdolnościach, takich jak śpiew czy umiejętność przemawiania, ale w podobnej przypowieści o minach w Łk 19,12-24 najwyraźniej chodzi o pieniądze i gospodarowanie nimi. Ellen G. White napisała: „Widziałam w duchu, że przypowieść o talentach nie została w pełni zrozumiana. Tę tak bardzo ważną naukę otrzymali uczniowie dla dobra chrześcijan, którzy będą żyć w dniach ostatecznych. Tutaj talenty nie wyobrażają jedynie zdolności nauczania i wygłaszania kazań ze Słowa Bożego. Przypowieść odnosi się także do środków i zasobów doczesnych, w jakie Bóg wyposażył swój lud”58.

`Przeczytaj Mt 25,20-23. Co Bóg powie tym, którzy wiernie zarządzali i gospodarowali środkami w celu wspierania Jego dzieła? Co to znaczy: „Wejdź do radości pana swego” (Mt 25,23)?`

Z reguły uważamy, że inni ludzie mają więcej talentów, więc są bardziej odpowiedzialni przed Bogiem. Jednak w tej historii sługa, który otrzymał tylko jeden talent — najmniej ze wszystkich — okazał się niewierny i utracił swoją nagrodę. Zamiast myśleć o cudzych obowiązkach, skupmy się na tym, co Bóg nam powierzył, i używajmy tego dla Jego chwały.

`Jak wypadnie twoje rozliczenie z Bogiem, gdy przyjdzie na nie czas?`