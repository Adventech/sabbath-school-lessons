---
title:  Nagroda za wierność
date:  19/03/2023
---

`Przeczytaj Hbr 11,6. Co ten werset powinien oznaczać dla nas? Jak powinniśmy odpowiedzieć na to, co zawiera? (Zob. także Ap 22,12; Iz 40,10; 62,11). Czego uczą nas te wersety?`

Nagroda od Boga dla Jego wiernych dzieci jest wyjątkowa i, podobnie jak wiele duchowych wartości, może przekraczać nasze obecne zrozumienie. „Ludzki język nie jest w stanie opisać zapłaty sprawiedliwych. Poznają ją tylko ci, którzy ją zobaczą. Ograniczony umysł człowieka nie jest w stanie pojąć chwały Bożego raju”57.

Jezus takimi oto słowami zakończył ośmioro błogosławieństw rozpoczynających Kazanie na górze:

— „Błogosławieni jesteście, gdy wam złorzeczyć i prześladować was będą i kłamliwie mówić na was wszelkie zło ze względu na mnie! Radujcie i weselcie się, albowiem zapłata wasza obfita jest w niebie; tak bowiem prześladowali proroków, którzy byli przed wami” (Mt 5,11-12).

Po wymienieniu bohaterów wiary w 11. rozdziale Listu do Hebrajczyków jego autor rozpoczyna następny rozdział, wyjaśniając, dlaczego Jezus był gotowy oddać życie na krzyżu: „Przeto i my, mając około siebie tak wielki obłok świadków, złożywszy z siebie wszelki ciężar i grzech, który nas usidla, biegnijmy wytrwale w wyścigu, który jest przed nami, patrząc na Jezusa, sprawcę i dokończyciela wiary, który zamiast doznać należytej mu radości, wycierpiał krzyż, nie bacząc na jego hańbę, i usiadł na prawicy tronu Bożego” (Hbr 12,1-2).

Jednak nagroda za wierność nie jest tożsama ze zbawieniem z uczynków. Kto z nas, a nawet biblijnych bohaterów wiary, ma uczynki wystarczająco dobre, by przedstawić je Bogu jako zasługę? Oczywiście nikt. Dlatego to Jezus oddał za nas życie na krzyżu. Tak więc zbawienie musi być z łaski. „A jeśli z łaski, to nie dzięki uczynkom, gdyż w przeciwnym razie łaska już nie byłaby łaską; a jeśli z uczynków, to już nie z łaski, inaczej uczynek nie byłby już uczynkiem” (Rz 11,6 DBG). Nagroda jest więc jedynie wynikiem tego, czego Bóg dokonał dla nas i w nas.

`Jak możemy zrozumieć różnicę między zbawieniem z łaski, a nagrodą stosownie do uczynków? Przedstaw swoją odpowiedź podczas wspólnego studium biblijnego.`