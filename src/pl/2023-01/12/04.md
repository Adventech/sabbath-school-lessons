---
title:  Nowe Jeruzalem
date:  21/03/2023
---

Biblijny opis nowego Jeruzalem jest tym, co Abraham ujrzał przez wiarę. „Oczekiwał bowiem miasta mającego mocne fundamenty, którego budowniczym i twórcą jest Bóg” (Hbr 11,10). Nowe Jeruzalem jest mistrzowskim dziełem Boga. Zbudowano to miasto dla tych, którzy Go miłują i przestrzegają Jego przykazań. Nowe Jeruzalem będzie domem wiernych dzieci Bożych w niebie podczas milenium, a potem stolicą nowej ziemi przez wieczność. Jest to dobra nowina dla tych z nas, którzy nie lubią się pakować i przeprowadzać. Bóg zatroszczył się o wszystko. Jan ujrzał święte miasto w wizji i napisał: „I widziałem miasto święte, nowe Jeruzalem, zstępujące z nieba od Boga, przygotowane jak przyozdobiona oblubienica dla męża swego” (Ap 21,2).

`Przeczytaj 21. rozdział Apokalipsy Jana. Co zostało nam obiecane?`

Większości z tego nasze umysły nie są w stanie pojąć, są bowiem ograniczone przez grzech i mają porównanie jedynie do tego świata porażonego zarazą grzechu. Jednak to, co jesteśmy w stanie zrozumieć, tchnie pełnią nadziei.

Po pierwsze, jak Jezus zamieszkał z nami na tym upadłym świecie, gdy narodził się jako człowiek, tak zamieszka z nami również w nowym świecie. Dla tych, którzy znali Jezusa osobiście podczas Jego pierwszego przyjścia, było to wielkim przywilejem. Ten przywilej stanie się udziałem nas wszystkich, i to bez zasłony grzechu wypaczającej nasze widzenie i zrozumienie.

My, którzy znamy dobrze łzy smutku, płacz i ból, dobrze rozumiemy największą ze wszystkich biblijnych obietnic: „I otrze wszelką łzę z oczu ich, i śmierci już nie będzie; ani smutku, ani krzyku, ani mozołu już nie będzie; albowiem pierwsze rzeczy przeminęły” (Ap 21,4). Wszystkie te pierwsze rzeczy przeminą i zostaną zapomniane, jakby nigdy ich nie było.

Z tronu Boga wypływa rzeka czystej wody żywota, a z obu brzegów rzeki wyrasta drzewo żywota. Będzie tam tron Boga, a ludzie „oglądać będą jego oblicze” (Ap 22,4). Odkupieni będą żyli w bliskości Boga, której tak bardzo brakuje nam obecnie.

`Przeczytaj Ap 21,8, gdzie jest mowa o losie tych, którzy doświadczą drugiej śmierci. Jakiego grzechu tych ludzi Jezus nie może przebaczyć? Dlaczego ci ludzie są zgubieni, podczas gdy inni, którzy popełnili takie same grzechy, są zbawieni? Co zasadniczo różni te dwie grupy?`