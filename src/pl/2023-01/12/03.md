---
title:  Życie wieczne
date:  20/03/2023
---

Wszystkich nas, czy tego chcemy, czy nie, czeka wieczność. Według Biblii w tej wieczności mamy do wyboru dwie możliwości: albo życie wieczne, albo wieczną śmierć. Nie ma innej możliwości. Nie ma pośredniej opcji. Albo jedno (życie), albo drugie (śmierć). Jest to jeden z tych przypadków, gdy możemy mieć wszystko albo nic.

`Przeczytaj Rz 6,23 oraz J 3,16. Co możemy wybrać?`

Trudno sobie wyobrazić dwa większe przeciwieństwa. Skoro to czytasz, prawdopodobnie wybrałeś życie wieczne albo poważnie to rozważasz. Bóg ma wyjątkową moc uczynić wszystko, co zapowiedział — spełnić każdą swoją obietnicę. Naszą rolą jest po prostu Mu wierzyć, polegać na mocy ofiary Jezusa i przez wiarę być posłusznymi Słowu Bożemu.

`Przeczytaj J 14,1-3. Co Jezus radzi nam w J 14,1 i co obiecuje w J 14,2-3?`

W ostatnim dniu swojej ziemskiej misji Jezus przekazał swoim uczniom te zdumiewające słowa pociechy i nadziei. Słowa te podtrzymywały ich na duchu w dniach rozczarowań i prób. Tak samo powinny podtrzymywać nas. Jezus odszedł do nieba, powróciwszy do siebie, ale zostawił nam obietnicę:

— „Przyjdę znowu i wezmę was do siebie, abyście, gdzie Ja jestem, i wy byli” (J 14,3).

Śmierć Chrystusa na krzyżu podczas Jego pierwszego przyjścia jest największą rękojmią Jego powtórnego przyjścia. Na cóż zdałoby się Jego pierwsze przyjście, gdyby Jezus nie przyszedł powtórnie? Jak pewne jest to, że Jezus umarł za nas na krzyżu, tak pewne jest to, co obiecał:

— „Przyjdę znowu i wezmę was do siebie, abyście, gdzie Ja jestem, i wy byli” (J 14,3).

`Zastanów się nad tym, dlaczego pierwsze przyjście Chrystusa jest gwarancją Jego powtórnego przyjścia. Jak to, co wydarzyło się podczas Jego pierwszego przyjścia, uwiarygodnia obietnicę Jego powtórnego przyjścia i sprawia, że możemy jej ufać?`