---
title:  Wzrok skierowany na nagrodę
date:  23/03/2023
---

Po swoim nawróceniu Paweł poświęcił się całkowicie sprawie Chrystusa. Dzięki swemu wykształceniu i nieprzeciętnemu umysłowi mógł odnieść sukces w wielu dziedzinach. Jednak apostoł, jak niegdyś Mojżesz, wolał cierpieć z wiernymi dziećmi Bożymi ze względu na Chrystusa. Zniósł chłostę, ukamienowanie, uwięzienie, katastrofę na morzu, głód, chłód i mnóstwo innych niedogodności, jak sam napisał w 2 Kor 11,24-33. Jak on był w stanie znieść to wszystko?

`Przeczytaj Rz 8,16-18. Jak świadomość tego, że jest dzieckiem Bożym, przyczyniała się do wierności Pawła wobec Boga?`

Wartość, jakiej Paweł upatrywał w nagrodzie czekającej wiernych Bożych, sprawiała, że z radością cierpiał dla Chrystusa. Z więzienia napisał: „Bracia, ja o sobie samym nie myślę, że pochwyciłem, ale jedno czynię: zapominając o tym, co za mną, i zdążając do tego, co przede mną, zmierzam do celu, do nagrody w górze, do której zostałem powołany przez Boga w Chrystusie Jezusie” (Flp 3,13-14).

`Przeczytaj ponownie 1 Tm 6,6-12. Jakie jest najważniejsze przesłanie tych wersetów dla nas, chrześcijan?`

Z biblijnego punktu widzenia powodzenie (dobrobyt) to posiadanie tego, czego się potrzebuje, wtedy, gdy się tego potrzebuje. Życiowe powodzenie nie polega na gromadzeniu dóbr w nieskończoność. Powodzenie to także poleganie na Bożej obietnicy zapisanej w Flp 4,19: „A Bóg mój zaspokoi wszelką potrzebę waszą według bogactwa swego w chwale, w Chrystusie Jezusie”. Wreszcie, powodzenie to wdzięczność za to, co otrzymaliśmy w Panu oraz zaufanie do Niego we wszystkich sprawach.

Bóg nie obiecuje swoim dzieciom, że będą bogate w ziemskie dobra. Przeciwnie, ostrzega, że ci, którzy będą wieść pobożne życie, będą znosić prześladowanie. To, co On oferuje, jest lepsze niż ziemskie bogactwo. Mówi:

— Zadbam o twoje potrzeby i będę z tobą, dokądkolwiek pójdziesz.

Ostatecznie Bóg da swoim wiernym prawdziwe bogactwo, odpowiedzialność i wieczne życie. To niesamowita nagroda!

Pod koniec swojego życia Paweł napisał: „Albowiem już niebawem będę złożony w ofierze, a czas rozstania mego z życiem nadszedł. Dobry bój bojowałem, biegu dokonałem, wiarę zachowałem; a teraz oczekuje mnie wieniec sprawiedliwości, który mi w owym dniu da Pan, sędzia sprawiedliwy, a nie tylko mnie, lecz i wszystkim, którzy umiłowali przyjście jego” (2 Tm 4,6-8). Obyśmy dzięki łasce Bożej mogli powiedzieć to samo i z taką samą pewnością.