---
title:  Specjalne projekty — dary z dużego słoika
date:  26/01/2023
---

Szacuje się, że jedynie dziewięć procent majątku posiadanego przez ludzi występuje w postaci płynnej, czyli umożliwiającej doraźną ofiarność. Gotówka, czeki, oszczędności na kontach bankowych i inwestycje krótkoterminowe są zaliczane do środków płynnych. Większość majątku — dziewięćdziesiąt jeden procent — została zainwestowana w nieruchomości, w tym domy, hodowlę zwierząt i inne środki niepłynne.

Procentową różnicę między środkami płynnymi i niepłynnymi najłatwiej uświadomić sobie, wrzucając tysiąc monet o wartości jednego grosza w dwa słoiki. W małym słoiku znalazłoby się zaledwie dziewięćdziesiąt monet, a w dużym — aż dziewięćset dziesięć. Duży słoik to właśnie środki niepłynne.

Większość wierzących składa dary pochodzące z małego słoika — ze swoich środków płynnych. Oddają z tego, co mają na koncie bankowym i w portfelu. Jednak gdy ktoś chce zainwestować w coś, do czego jest naprawdę przekonany, to sięga do dużego słoika. Biblia przedstawia tę zasadę wielokrotnie.

`Przeczytaj Mk 14,3-9 oraz J 12,2-8. Kim byli najważniejsi goście podczas uczty w domu Szymona? Jaką wartość miał dar Marii? Dlaczego namaściła Jezusa właśnie wtedy?`

Dar Marii był wart trzysta denarów — całoroczne wynagrodzenie. Z pewnością był to dar z dużego słoika. Po tym zdarzeniu Judasz wydał Jezusa za nieco ponad jedną trzecią tej sumy — dar z małego słoika, czyli „trzydzieści srebrników” (Mt 26,15). Trzeba prawdziwej miłości i zaangażowania, by ofiarować dary z dużego słoika — z naszych inwestycji. Jednak gdy stajemy się chciwi, jak Judasz, może się nam przydarzyć, że sprzedamy własną duszę za małą kwotę.

Działalność i dokonania Barnaby są wspomniane dwadzieścia osiem razy w Nowym Testamencie. Znamy go przede wszystkim jako towarzysza apostoła Pawła oraz wielkiego misjonarza. Jednak podstawą jego późniejszych dokonań jest jego czyn wspomniany w pierwszej części księgi, w której pojawia się jego imię. W Dz 4,36-37 czytamy o jego darze z dużego słoika. Barnaba jest przykładem ilustrującym słowa Chrystusa:

— „Albowiem gdzie jest skarb twój — tam będzie i serce twoje” (Mt 6,21).

`Dlaczego ofiarność jest tak samo ważna dla dawcy, jak i odbiorcy darów?`