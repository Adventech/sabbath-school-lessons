---
title:  Motywacja ofiarności
date:  22/01/2023
---

Miłujemy Boga, bo On pierwszy nas umiłował. Nasza ofiarność jest odpowiedzią na Jego niepojęty dar dla nas — Jezusa Chrystusa. „Pan nie potrzebuje naszych ofiar. Nie możemy przez nie uczynić Go bogatszym. Dawid powiedział:

— »Wszak od ciebie pochodzi to wszystko i daliśmy tylko to, co z twojej ręki mamy« (1 Krn 29,14).

Jednak Bóg pozwala nam okazywać nasze uznanie dla Jego miłosierdzia poprzez święte wysiłki mające na celu niesienie tego miłosierdzia innym. To jest jedyny sposób, w jaki możemy wyrazić naszą wdzięczność i miłość do Boga, i poza nim nie ma innego”18.

Gdy oddajemy „nasze” pieniądze Jezusowi, wzmacnia to naszą miłość do Niego i bliźnich. Tak więc pieniądze mogą być naprawdę solidnym narzędziem czynienia dobra. Jezus więcej mówił o pieniądzach i bogactwie niż o czymkolwiek innym. Jeden na sześć wersetów w Ewangelii Mateusza, Ewangelii Marka i Ewangelii Łukasza dotyczy w jakiś sposób pieniędzy. Dobra nowina płynąca z tych ewangelii jest taka, że Bóg może nas wyzwolić z niewłaściwego używania pieniędzy i umiłowania ich ponad wszystko.

`Przeczytaj Mt 6,31-34 oraz Pwt 28,1-14. Co Bóg obiecuje zrobić dla nas, gdy jesteśmy Mu posłuszni? Czy egoizmem z naszej strony jest powoływanie się na Boże obietnice?`

Nasze dary są dowodem gotowości do ponoszenia ofiar dla Boga. Składanie darów może być głębokim duchowym doświadczeniem — wyrazem całkowitego podporządkowania się Bogu jako naszemu Panu. Czasami pieniądze przemawiają mocniej niż słowa. Możesz twierdzić, że miłujesz Boga, ale szczodrość w składaniu darów potwierdza (a nawet wzmacnia) tę miłość.

Dary płyną z serca ufającego osobowemu Bogu, który stale troszczy się o nasze potrzeby w sposób, który On sam uważa za najlepszy. Nasze składanie darów opiera się na przekonaniu, że znajdujemy pewność zbawienia w Chrystusie. Nasza ofiarność nie ma na celu przebłagania Boga czy kupienia Jego akceptacji. Wypływa z serca, które przyjęło Chrystusa przez wiarę jako jedyną podstawę łaski i odkupienia.

`Przeczytaj 2 Kor 9,6-7. Co Pan mówi do nas w tych wersetach? Co oznacza ofiarność zgodna z postanowieniem serca? Jak możemy się nauczyć ochoczej ofiarności?`