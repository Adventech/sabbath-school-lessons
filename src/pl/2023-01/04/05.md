---
title:  Bóg widzi nasze datki
date:  25/01/2023
---

`Przeczytaj Mk 12,41-44. Czy jesteśmy zamożni, czy nie, jakie przesłanie wynika dla nas z tej historii? Jakiej zasady uczy nas ona i jak możemy zastosować tę zasadę w naszym doświadczeniu nabożeństwa?`

Jezus ze swoimi uczniami znajdował się na dziedzińcu świątynnym, gdzie ustawiono skarbnicę, i przyglądał się tym, którzy wrzucali do niej swoje dary pieniężne. Znajdował się dostatecznie blisko niej, by zauważyć, że pewna wdowa wrzuciła dwie najmniejsze miedziane monety. Było to wszystko, co miała w tamtym czasie. „Lecz Jezus zrozumiał uczucia, które nią powodowały. Wierzyła w to, że nabożeństwa w świątyni są zgodne z wolą Boga i dlatego pragnęła wesprzeć je. Uczyniła to, na co ją było stać i dlatego czyn ten stał się pomnikiem uświetniającym pamięć o niej. W swój dar włożyła serce i dlatego wartość złożonych monet nie mogła być oceniona według ich nominalnej wartości. Należało tę wartość mierzyć stopniem umiłowania Boga i zainteresowania Jego czynami”19.

Ciekawa rzecz, że jest to jedyny dar, który Jezus wprost pochwalił — dar dla Kościoła, który właśnie miał Go odrzucić, Kościoła sprzeniewierzającego się swojemu powołaniu i swojej misji.

`Przeczytaj Dz 10,1-4. Dlaczego rzymskiego setnika odwiedził Boży anioł? Jakie dwa elementy postępowania tego człowieka zostały docenione w niebie?`

Najwyraźniej nie tylko nasze modlitwy są wysłuchiwane w niebie, ale także motywacja przyświecająca składaniu darów jest oceniana. O Korneliuszu czytamy, że był szczodrym dawcą. „Albowiem gdzie jest skarb twój — tam będzie i serce twoje” (Mt 6,21). Serce Korneliusza podążało za jego darami. Był gotowy uczyć się o Jezusie. Modlitwa i jałmużna ściśle wiążą się z okazywaniem naszej miłości do Boga i bliźnich — dwiema fundamentalnymi zasadami prawa Bożego: „Będziesz miłował Pana, Boga swego, z całego serca swego i z całej duszy swojej, i z całej myśli swojej, i z całej siły swojej, a bliźniego swego, jak siebie samego” (Łk 10,27). Pierwsza zasada wyraża się w modlitwie, a druga — w jałmużnie.