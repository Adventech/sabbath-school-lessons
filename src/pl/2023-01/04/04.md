---
title:  Dary a nabożeństwo
date:  24/01/2023
---

Biblia nie zawiera żadnego ustalonego porządku chrześcijańskiego nabożeństwa. Jednak wydaje się, że chrześcijańskie nabożeństwo zawierało co najmniej cztery stałe elementy. Nowy Testament wymienia konsekwentnie studium Słowa Bożego i kazanie, modlitwę, śpiew i muzykę oraz oddawanie dziesięciny i składanie darów.

W starożytnym Izraelu mężczyźni (z rodzinami) trzy razy do roku przybywali przed oblicze Pana w Jerozolimie. „Lecz nie zjawi się przed Panem z próżnymi rękami” (Pwt 16,16). Mówiąc innymi słowy, częścią doświadczenia wielbienia Boga podczas nabożeństwa było oddawanie dziesięciny i składanie darów. W ramach Paschy, Pięćdziesiątnicy i Święta Namiotów dzieci Boże miały przynosić dziesięcinę i dary. Niedopuszczalne było to, by ktoś zjawił się w Jerozolimie na świętach z pustymi rękami.

Mówiąc innymi słowy, dla Izraelitów oddawanie dziesięciny i składanie darów było jedną z ważnych części nabożeństwa. Prawdziwe nabożeństwo to nie tylko słowa, pieśni, modlitwy oraz dziękczynienia dla Boga, ale także wyrażanie wdzięczności przez składanie darów w domu Pańskim. Izraelici przynosili dary do jerozolimskiej świątyni, a my przynosimy dary do swojego domu modlitwy w ramach sobotniego nabożeństwa.

`Przeczytaj 1 Krn 16,29; Ps 96,8-9; 116,16-18. Jak możemy zastosować w naszym doświadczeniu nabożeństwa zasady podane w tych wersetach?`

Jako dzieci Boże, którym powierzono obowiązek zarządzania Bożymi sprawami na ziemi, mamy przywilej, możliwość i powinność przynoszenia Bogu naszych darów. Skoro Bóg powierzył nam nasze dzieci na wychowanie dla Niego, to powinniśmy dzielić się z nimi radością przynoszenia dziesięciny i darów do domu modlitwy. W jakikolwiek sposób to czynimy, oddawanie dziesięciny i składanie darów jest częścią naszego doświadczenia nabożeństwa.

`Jakie jest twoje osobiste doświadczenie dotyczące roli oddawania dziesięciny i składania darów jako części nabożeństwa? Jak praktyka ta wpływa na naszą więź z Bogiem?`