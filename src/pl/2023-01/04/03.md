---
title:  Jaką część powinniśmy ofiarować?
date:  23/01/2023
---

`Przeczytaj Pwt 16,17. Jakie kryterium — zamiast procentowej wartości — Bóg podaje jako podstawę wielkości naszych darów?`

Nasze datki są wyrazem uznania i wdzięczności dla Boga za Jego obfite dary dla nas: życie, odkupienie, środki do życia i różnorodne błogosławieństwa. Jak to już zauważyliśmy, wysokość naszych darów jest oparta na tym, jakie błogosławieństwa odebraliśmy.

— „Komu wiele dano, od tego wiele będzie się żądać” (Łk 12,48).

`Przeczytaj Ps 116,12-14. Jak powinniśmy odpowiedzieć na pytanie zadane w Ps 116,12? Jak pieniądze wiążą się z tą odpowiedzią?`

Nigdy nie będziemy w stanie odpłacić Bogu za Jego błogosławieństwa. Najlepsze, co możemy zrobić, to być szczodrymi dla sprawy Bożej i pomagać bliźnim. Gdy Jezus wysłał swoich uczniów w podróż misyjną, powiedział im:

— „Darmo wzięliście, darmo dawajcie” (Mt 10,8).

Nasze dary przyczyniają się do rozwoju naszego charakteru na podobieństwo charakteru Chrystusa. Zmieniamy się z egoistów w ludzi miłujących oraz troszczących się o bliźnich i dzieło Boże, tak jak troszczył się Chrystus.

Pamiętajmy: „Tak Bóg umiłował (...), że (...) dał…” (J 3,16). Jak pewne jest to, że po nocy nastaje dzień, tak pewne jest także to, że im więcej dóbr gromadzimy tylko dla siebie, tym bardziej egoistyczne staje się nasze serce i tym gorzej się czujemy.

Od nas zależy, ile i na jaki cel dajemy. Jednak składanie darów Panu jest chrześcijańskim obowiązkiem wiążącym się z duchową i moralną odpowiedzialnością. Zaniedbywanie tego obowiązku pociąga za sobą szkody duchowe, których nie jesteśmy w stanie z góry oszacować.

`Co twoje dary i twoja postawa związana z ich składaniem mówią o twojej więzi z Bogiem?`