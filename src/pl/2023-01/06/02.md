---
title:  Noe znalazł łaskę
date:  05/02/2023
---

Rzeczą ciekawą jest to, że ci, którzy poszukują niebiańskiego skarbu, często bywają powoływani przez Boga, by dokonać znaczących życiowych zmian na ziemi. Bądź gotowy na takie powołanie.

`Przeczytaj Rdz 6,5-14. Jakie radykalne zmiany nastąpiły w życiu Noego w wyniku jego posłuszeństwa wobec Boga? Jakie zasady wynikają z tego dla nas w świecie, który potrzebuje ostrzeżenia przed nadciągającym niebezpieczeństwem?`

Noe mógł poświęcić czas i środki na budowę pałacu dla siebie, ale postanowił dokonać drastycznej zmiany w swoim życiu i zgodnie z Bożym powołaniem przez sto dwadzieścia lat budował arkę.

Wielu współczesnych sceptyków podważa opis potopu, twierdząc, że to tylko mit. Jednak krytyka ta jest oparta wyłącznie na naukowych spekulacjach wokół znanych praw przyrody. Taka postawa nie jest niczym nowym. „W świecie przedpotopowym panowało przekonanie, że prawa przyrody są ustalone na wieki. Kolejne pory roku następowały po sobie zawsze w tym samym i niezmiennym porządku. Do tej pory nigdy nie padał deszcz, zaś ziemia była zwilżana przez mgłę i rosę. Rzeki nigdy nie występowały ze swego koryta, ale bezpiecznie niosły swe wody do morza. Ustalone prawa trzymały wody w wyznaczonych im granicach”25. Przed ogólnoświatowym kataklizmem ludzie twierdzili, że potop nie może nastąpić. Twierdzenie to było oparte na błędnym pojmowaniu rzeczywistości. Po potopie, także na podstawie błędnego zrozumienia rzeczywistości, ludzie twierdzą, że ten ogólnoświatowy kataklizm nigdy nie nastąpił.

Biblia zapowiada, że ludzie będą powątpiewać nie tylko w potop, ale także w kwestie związane z wydarzeniami czasu końca (zob. 2 P 3,3-7). Jak możemy się przygotować na nadchodzącą katastrofę? Musimy podjąć świadomą decyzję określaną jako odroczona gratyfikacja. Oznacza to, że mamy cierpliwie pełnić dzieło, do którego Bóg nas powołał, w nadziei na chwalebną przyszłość. Nie wiemy, kiedy Jezus przyjdzie powtórnie. W pewnym sensie nie ma to dla nas znaczenia. Liczy się bowiem to, byśmy, podobnie jak Noe, czynili to, co Bóg nam nakazuje, choć wymaga to, jak w przypadku Noego, pewnych radykalnych zmian w naszym życiu.

`Na ile gotowy jesteś dokonać znaczących zmian w swoim życiu ze względu na Boga, do czego zostałeś powołany, podobnie jak to się stało w przypadku Noego? (Zob. Łk 16,10).`