---
title:  Mojżesz w Egipcie
date:  09/02/2023
---

Mojżesz wyróżnia się w dziejach starożytnego ludu Bożego. Został on cudownie ocalony przez Boga z pomocą miłującej matki i troskliwej siostry. Gdy córka faraona znalazła małego Mojżesza pływającego w koszu wśród rzecznego sitowia, poleciła znaleźć Hebrajkę, która wykarmi dla niej dziecko. To była jedyna w swoim rodzaju okazja dla młodej matki mającej w Egipcie status niewolnicy. Jochebed miała tylko dwanaście lat, by nauczyć Mojżesza modlić się, ufać Bogu i czcić Go, a także ukształtować charakter syna na resztę jego życia. Następnie Mojżesz był kształcony na egipskim dworze. „Wdrożono też Mojżesza we wszelką mądrość Egipcjan, a był dzielny tak w słowach, jak i w czynach” (Dz 7,22). Gdy Mojżesz dorósł, podjął świadomą decyzję, która zmieniła jego życie i losy świata.

`Przeczytaj Hbr 11,24-29. Pomyśl, z czego Mojżesz zrezygnował i co czekało go zamiast tego. Spróbuj wczuć się w jego sytuację, zanim dokonał swojego wyboru. Co odrzucił i co wybrał?`

Egipt był jedną z największych potęg starożytnego świata, jeśli nie największą. Dzięki Nilowi Egipt miał pod dostatkiem żywności, więc był bogatym i potężnym królestwem. Mojżesz miał szansę zostać władcą Egiptu. Trudno sobie wyobrazić większą pokusę niż Egipt i całe jego bogactwo, które Mojżesz miał czas dobrze poznać. Do tego, jako następca tronu, Mojżesz cieszył się szacunkiem, luksusem i bogactwem. Z pewnością łatwo mógł znaleźć uzasadnienie, by zachować swój status, zamiast wiązać swój los z narodem wzgardzonych niewolników.

A jednak Pismo Święte mówi, że Mojżesz „wolał raczej znosić uciski wespół z ludem Bożym, aniżeli zażywać przemijającej rozkoszy grzechu” (Hbr 11,25). I to jakie uciski! Znaczna część Księgi Wyjścia to opis zmagań i prób, jakie spotykały Mojżesza, który po tym wszystkim, czego doświadczył, nie wszedł nawet do Ziemi Obiecanej (zob. Lb 20,12). Jednak dobrze wiemy o tym, że Mojżesz dokonał dobrego wyboru, choć chwilami nawet on mógł mieć wątpliwości w tej kwestii.

`Z ludzkiego punktu widzenia Mojżesz powinien był zostać w Egipcie. Jednak jako chrześcijanie otrzymaliśmy wizję rzeczywistości wykraczającej daleko poza ten świat. Gdy jesteśmy otoczeni przez pokusy świata, jak możemy zachować szersze spojrzenie na rzeczywistość? Dlaczego jest to tak ważne dla nas?`