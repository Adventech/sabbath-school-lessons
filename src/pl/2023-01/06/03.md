---
title:  Abraham — ojciec wierzących
date:  06/02/2023
---

Bóg powołał Abrahama, by opuścił swoją ojczyznę i swój ród, aby udać się do ziemi, którą On mu wskaże. Choć nie znamy wszystkich szczegółów, wiemy, że Abraham mieszkał w kraju, w którym się urodził i wychował. Z pewnością nie była to dla niego łatwa decyzja. Zapewne musiał zrezygnować z wielu ziemskich przyjemności i wygód, by spełnić to Boże polecenie.

`Przeczytaj Rdz 12,1-3. W jaki sposób wszystkie narody ziemi są błogosławione w wyniku tej obietnicy i przyjęcia jej przez Abrahama?`

Było to wydarzenie, które zmieniło życie Abrahama i jego rodziny. „Przez wiarę usłuchał Abraham, gdy został powołany, aby pójść na miejsce, które miał wziąć w dziedzictwo, i wyszedł, nie wiedząc, dokąd idzie” (Hbr 11,8). „Bezwarunkowe posłuszeństwo Abrahama jest jednym z najbardziej imponujących świadectw wiary, które się znajdują w Biblii”26.

Większość z nas nie zdecydowałaby się na opuszczenie ojczyzny, bliskich i przyjaciół. Ale Abraham to uczynił. Chciał być tam, dokąd Bóg go pośle. Choć może się to wydawać dziwne, ani Abraham, ani Izaak, ani Jakub nie otrzymali obiecanej ziemi za ich życia, a mimo to pozostali wierni Bogu.

`Przeczytaj Hbr 11,8-13. Jakie przesłanie dla nas jest zawarte w tych wersetach?`

Ludzie, wśród których mieszkał Abraham, traktowali go jak księcia. Słynął on ze szczodrości, odwagi i gościnności. Wszyscy wiedzieli o nim, że jest sługą Boga Najwyższego. Jego świadectwo o Bogu było wzorowe. Dzięki łasce Bożej jesteśmy dziedzicami Abrahama. „Tak Abraham uwierzył Bogu i poczytano mu to ku usprawiedliwieniu. Z tego możecie poznać, że ci, którzy są z wiary, są synami Abrahama” (Ga 3,6-7). „A jeśli jesteście Chrystusowi, tedy jesteście potomkami Abrahama, dziedzicami według obietnicy” (Ga 3,29).

W przypadku Abrahama, podobnie jak to się stało w przypadku Noego, mamy do czynienia z kimś, kto, będąc posłuszny Bogu, dokonał istotnej zmiany w swoim życiu.

`Przeczytaj 2 Kor 4,18. Jak przesłanie tego wersetu powinno wpłynąć na nasze duchowe decyzje? Jak Mojżesz i Abraham kierowali się tą samą zasadą?`