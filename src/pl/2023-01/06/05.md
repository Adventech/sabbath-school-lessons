---
title:  Od zwodziciela do księcia
date:  08/02/2023
---

Jakub już w młodym wieku miłował Boga i bał się Go. Jednak nie był człowiekiem wolnym od wad. Wraz ze swoją matką, Rebeką, uknuł rodzinną intrygę i oszukał ojca, by wyłudzić od niego błogosławieństwo. Wskutek tego zaczął swoje dorosłe życie dość niefortunnie, uciekając z domu i będąc niepewny tego, co przyniesie przyszłość. Rebeka powiedziała mu:

— „Uciekaj do Haranu, do Labana, brata mego. Zamieszkaj u niego przez jakiś czas (...), a gdy przeminie gniew brata twego przeciwko tobie (...), dam ci znać i sprowadzę cię stamtąd” (Rdz 27,43-45).

Jakub nigdy więcej nie zobaczył matki. Wrócił w rodzinne strony dopiero po dwudziestu latach.

`Przeczytaj Rdz 32,22-31. Jakie wydarzenie zostało opisane w tych wersetach? Jaka duchowa lekcja płynie z tego wydarzenia o łasce okazywanej nam przez Boga mimo naszych błędnych decyzji?`

„Dzięki upokorzeniu, skrusze i poddaniu się ten grzeszny i błądzący śmiertelnik pokonał Majestat Niebios. Drżącymi rękoma uchwycił się obietnic Bożych, a serce Nieskończonej Miłości nie mogło odrzucić błagania grzesznika.

Jakub w pełni uświadomił sobie błąd, jaki popełnił, gdy oszustwem próbował zdobyć prawo pierworództwa. Nie ufał Bożym obietnicom, ale starał się swoimi wysiłkami dokonać tego, co Bóg uczyniłby w swoim czasie i na swój sposób. (...).

Jakub otrzymał błogosławieństwo, którego pragnęła jego dusza. Jego grzech, jakiego się dopuścił, podstępnie zajmując miejsce brata, został przebaczony”27.

`Przeczytaj Rdz 49,29-33. Choć Jakub nie miał już nikogo bliskiego w Kanaanie, jaką instrukcję wydał swoim synom w związku z jego pochówkiem? Kto jeszcze został pochowany w tej jaskini? Dlaczego Jakub wydał takie polecenie swoim synom?`

Biblia mówi nam, że trzej patriarchowie i ich żony są pochowani w tej samej jaskini. Jakub ufał Bogu i uważał się za obcego i pielgrzyma na ziemi (zob. Hbr 11,13). Z powodu błędu popełnionego w młodości opuścił dom z niczym, a jednak powrócił jako bogaty człowiek.

`Wbrew naszym błędom Bóg wciąż pragnie nas błogosławić. Jednak o wiele lepiej jest unikać błędów niż je popełniać. Przed jakim wyborem stoisz obecnie i jak możesz uniknąć niewłaściwego wyboru?`