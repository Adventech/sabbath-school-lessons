---
title:  Do Dalszego Studium
date:  10/02/2023
---

Bóg dotrzymał ze swojej strony przymierza, błogosławiąc Abrahama. Także Abraham dotrzymał ze swojej strony przymierza, nie gromadząc skarbów na ziemi. „Dziedzictwo, które Bóg obiecał swemu ludowi, nie jest z tego świata. Abraham nie miał żadnej własności na ziemi, »ani piędzi ziemi« (Dz 7,5). Posiadał wiele dóbr i używał ich dla chwały Bożej oraz dobra swoich bliźnich, nie uważał jednak tego świata za swój dom. Pan polecił mu porzucić bałwochwalczych rodaków i obiecał mu ziemię kananejską jako wieczne dziedzictwo, ale ani on, ani jego syn, ani syn jego syna nie otrzymali obiecanej ziemi. Gdy Abraham potrzebował miejsca, by pochować swą zmarłą żonę, musiał kupić je od Kananejczyków. Jedyną jego własnością w Ziemi Obiecanej był (…) wykuty w skale grobowiec w jaskini Machpela”28.

Prowadząc życie na ziemi, czasami jesteśmy kuszeni, by dążyć do bogactwa i łatwizny. Trzeba silnej wiary, by wybrać odroczoną gratyfikację. „Potężny pałac faraona i monarszy tron pociągały Mojżesza, ale wiedział, że we wspaniałym królewskim dworze kryją się grzeszne przyjemności, które sprawiają, że ludzie zapominają o Bogu. Spoglądał na widniejące poza okazałym pałacem i poza królewską koroną wysokie zaszczyty, jakimi zostaną obdarzeni święci Najwyższego w królestwie nieskażonym grzechem. W wierze widział nieprzemijającą koronę, którą Król Niebios włoży na skroń zwycięzcy. Ta wiara wiodła go do odwrócenia się od tych, którzy byli panami na ziemi, i przyłączenia się do pokornego, ubogiego i wzgardzonego narodu, który wybrał raczej posłuszeństwo Bogu niż służenie grzechowi”29.

**Pytania Do Dyskusji**

`1. Co stanie się z naszym ziemskim majątkiem w dniu powtórnego przyjścia Jezusa? (Zob. 2 P 3,10). Co z tym majątkiem może się stać, zanim On powtórnie przyjdzie? (Zob. Mt 6,20). Dlaczego ważne jest to, byśmy zawsze postrzegali wszystko we właściwej perspektywie?`

`2. Jezus ostrzegł nas przed ułudą bogactw (zob. Mk 4,19). Co miał na myśli? W jakim sensie bogactwo może być zwodnicze?`

`3. Podczas wspólnego studium biblijnego omówcie to, jak Mojżesz mógł uzasadniać swoje ewentualne pozostanie w Egipcie w przeciwieństwie do utożsamienia się z narodem niewolników i wyruszenia z nim na jałową pustynię. Co sprawiło, że podjął taką, a nie inną decyzję?`