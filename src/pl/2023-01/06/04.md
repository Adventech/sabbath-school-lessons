---
title:  Złe decyzje Lota
date:  07/02/2023
---

Gdy Abraham opuścił swoją ojczyznę w odpowiedzi na Boże powołanie, jego bratanek, Lot, postanowił się przyłączyć do patriarchy. W 13. rozdziale Księgi Rodzaju czytamy, że Bóg pobłogosławił Abrahama tak, iż „był już bardzo zasobny w trzody [podstawowy wyznacznik zamożności w ówczesnej kulturze], srebro i złoto” (Rdz 13,2). Lot także „miał owce, bydło i namioty” (Rdz 13,5). Ich stada były tak liczne, iż nie mogli dłużej mieszkać razem. Aby uniknąć sporów między ich pasterzami, Abraham zaproponował Lotowi, by wybrał miejsce, w którym się osiedli. Oczywiście Lot powinien pozwolić starszemu wiekiem Abrahamowi, by jako pierwszy wybrał sobie miejsce do życia, zwłaszcza że swoje powodzenie zawdzięczał właśnie jemu. Jednak Lot okazał się niewdzięcznikiem i egoistą, więc zagarnął dla siebie to, co wydawało mu się najlepsze.

`Przeczytaj Rdz 13,10-12. Jakie racjonalne czynniki mogły skłonić Lota do podjęcia takiej decyzji?`

Chociaż Lot mógł uzasadnić swoją decyzję zamieszkania w Sodomie, nie przyniosło mu to nic dobrego. Gdy Abraham usłyszał, co przydarzyło się Lotowi, mógł powiedzieć:

— No cóż, miał pecha. Zebrał to, co posiał.

Jednak Abraham zachował się inaczej — pospieszył na ratunek swojemu bratankowi (zob. 14. rozdział Księgi Rodzaju).

Czasami w pogoni za dostatkiem lekceważymy lekcje, jakie niesie nam życie. Lot wrócił wprost do Sodomy! Jednak w swoim wielkim miłosierdziu Bóg posłał ostrzeżenie Lotowi i jego rodzinie, informując ich, że miasto wkrótce zostanie zniszczone.

`Przeczytaj Rdz 18,20-33. Jaki powód swojej wizyty na ziemi podał Bóg Abrahamowi? Jak Abraham zareagował na wiadomość, że Bóg planuje zniszczyć występne miasta?`

Ponieważ Abraham troszczył się o Lota i jego bliskich, zaczął negocjować z Bogiem, prosząc o ocalenie miast w dolinie pod warunkiem, że znajdzie się w nich odpowiednia liczba sprawiedliwych. Abraham zaczął od pięćdziesięciu i doszedł do dziesięciu. Stosownie do swojego charakteru nacechowanego miłością Bóg nie wyznaczył granicy miłosierdzia. To Abraham poprzestał na dziesięciu sprawiedliwych! Dwaj aniołowie osobiście uratowali Lota, jego żonę i ich dwie córki. Jednak jego żona obejrzała się za siebie i zmieniła się w słup soli. Lot przybył do Sodomy jako bogacz, a wyszedł z niej z niczym. W podejmowaniu decyzji powinniśmy być ostrożni, zwracając uwagę nie tylko na doraźne korzyści, ale także długoterminowe skutki (zob. Mk 8,36-37).