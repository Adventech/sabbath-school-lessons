---
title:  Sprawy najważniejsze
date:  15/03/2023
---

Przypowieści i nauki Jezusa, historie postaci biblijnych i rady Ellen G. White wskazują wyraźnie na to, że nie istnieje połowiczne poświęcenie się Chrystusowi. Albo jesteśmy z Nim, albo przeciwko Niemu.

Zapytany o to, które przykazanie jest najważniejsze, Jezus odpowiedział:

— „Będziesz tedy miłował Pana, Boga swego, z całego serca swego i z całej duszy swojej, i z całej myśli swojej, i z całej siły swojej” (Mk 12,30).

Gdy oddajemy wszystko Chrystusowi, to nie możemy nic oddać innemu panu. Tak po prostu jest i tak być musi.

`Przeczytaj Mt 6,24. Jak osobiście doświadczyłeś prawdy zawartej w tych słowach?`

Zwróć uwagę na to, iż Jezus nie powiedział, że trudno jest służyć jednocześnie Bogu i pieniądzom albo że czyniąc to, należy zachować ostrożność. Powiedział, że to po prostu niemożliwe. Ta myśl powinna napełniać nasze dusze bojaźnią i drżeniem (zob. Flp 2,12).

`Przeczytaj 1 J 2,15-17. Jak te trzy rzeczy przejawiają się w naszym świecie i dlaczego zagrożenie z ich strony jest trudniejsze do rozpoznania, niż to sobie uświadamiamy?`

Nic dziwnego zatem, że Paweł radzi: „O tym, co w górze, myślcie, nie o tym, co na ziemi” (Kol 3,2). Oczywiście łatwiej to powiedzieć niż zrobić. Rzeczy tego świata mamy przed oczami na co dzień. Ułuda tego, co jest na świecie, potrafi być bardzo atrakcyjna. Zawsze odczuwamy pociągającą siłę natychmiastowej gratyfikacji, która podstępnie domaga się naszej uwagi. Nawet najwierniejsi chrześcijanie nie są zupełnie wolni od umiłowania „tych rzeczy, które są na świecie” (1 J 2,15). Choć wiemy, że wszystko, co oferuje świat, pewnego dnia się skończy, niełatwo przychodzi nam się tego wyrzekać. Dobra nowina jest taka, że nie jesteśmy skazani na oderwanie od Pana przez rzeczy tego świata.

`Przeczytaj 2 P 3,10-14. Jak to, co apostoł Piotr napisał w tych wersetach, powinno wpływać na nasz sposób życia, w tym także gospodarowanie środkami materialnymi?`