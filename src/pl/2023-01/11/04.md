---
title:  Czas na uproszczenia?
date:  14/03/2023
---

Jak adwentyści dnia siódmego powinni postępować w trudnych czasach? Czy powinniśmy przejść w tryb przetrwania? Nie, wprost przeciwnie. Skoro wiemy, że zbliża się koniec świata i Jezus Chrystus wkrótce przyjdzie powtórnie, to powinniśmy używać naszych środków, by głosić ludzkości dobrą nowinę oraz opowiadać o tym, co Bóg przygotował dla tych, którzy Go miłują. Powinniśmy pamiętać, że pewnego dnia wszystko na tym świecie ulegnie zniszczeniu.

`Przeczytaj 2 P 3,3-12. Co Piotr mówi nam w tych wersetach?`

Ze Słowa Bożego wiemy, że Bóg nie pośle z nieba towarowych rydwanów po nasz ziemski dobytek. Wszystko to, co zgromadziliśmy na ziemi, spłonie w ogniu, gdy wszelkie ślady grzechu i zła, prócz śladów męki na ciele Chrystusa, zostaną na zawsze zniszczone.

Zatem co powinniśmy uczynić z naszym doczesnym majątkiem? „Nasi bracia powinni raczej uszczuplać swój stan posiadania aniżeli go powiększać. Jesteśmy tuż przed przeprowadzką do lepszego kraju, niebiańskiego. Nie budujmy więc domów na ziemi, ale przygotowujmy się do opuszczenia jej”55.

Ellen G. White napisała te słowa ponad wiek temu! Ale zawarta w nich zasada wciąż jest aktualna — czasu zawsze jest mało, bo nasze życie jest krótkie. Czym jest sześćdziesiąt, osiemdziesiąt czy sto lat (jeśli masz dobre geny i dbasz o zdrowie) w porównaniu z wiecznością? Twoje życie może dobiec końca, zanim skończysz studiować tę lekcję, a następnym wydarzeniem, w jakim weźmiesz udział, będzie powtórne przyjście Jezusa. (Czas pomiędzy tymi zdarzeniami minie dla ciebie błyskawicznie).

Jako adwentyści dnia siódmego musimy zawsze żyć w świetle wieczności. Owszem, powinniśmy uczciwie pracować, by zatroszczyć się o potrzeby nasze i naszych bliskich. Jeśli zostaliśmy pobłogosławieni bogactwem, nie ma w tym nic złego, o ile tylko nie stajemy się chciwi i szczodrze łożymy na dobre sprawy. Jednak musimy zawsze pamiętać, że nasz ziemski majątek jest przemijający, ulotny, a jeśli nie zachowamy ostrożności, może być dla nas zgubny.

`Gdybyś wiedział, że Jezus ma przyjść za dziesięć lat, co zmieniłbyś w swoim życiu? A za pięć lat, trzy lata?`