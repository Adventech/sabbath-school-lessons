---
title:  Ufaj Bogu, a nie posiadanym środkom
date:  13/03/2023
---

Król Dawid powinien był wiedzieć lepiej. Powinien był wiedzieć z doświadczenia swojego przyjaciela, Jonatana, że gdy trwa się w więzi przymierza z Bogiem, to liczba wojowników nie jest najważniejsza, Bóg bowiem może dać zwycięstwo nielicznym. W 1 Sm 14,1-23 przedstawiono to, jak Jonatan, syn Saula, wraz ze swoim giermkiem pobili oddział filistyński, bo Bóg im pomagał. Jednak wbrew temu pozytywnemu doświadczeniu i wielu innym w dziejach ludu Bożego, gdy pewnego razu na drodze Dawida pojawiły się trudności, to uległ on szatańskiej pokusie, by zaufać własnej sile i mądrości.

`Przeczytaj 1 Krn 21,1-14. Dlaczego Dawid postanowił przeprowadzić spis w Izraelu, by poznać liczbę mężczyzn zdolnych do walki? Dlaczego wódz Joab był przeciwny temu spisowi?`

Zwróć uwagę, że to szatan poddał Dawidowi pomysł przeprowadzenia spisu ludności. Skusił Dawida, by zaufał swojej sile zamiast polegać na opatrzności Boga i Jego ochronie. Joab, wódz wojska Dawida, starał się przekonać króla, by nie liczył Izraelitów, ale polegał na działaniu Boga, ale Dawid zażądał, by jednak przeprowadzono ów spis. Ta decyzja ściągnęła nieszczęście na naród, co wyraźnie zostało opisane w Biblii.

Nikt nigdy nie zawiódł się, ufając Bogu. Gdy uczestniczysz w bitwie Pana, bądź przygotowany i to dobrze przygotowany. Oliver Cromwell (1599-1658), lord protektor Republiki Anglii, Szkocji i Irlandii, miał w trakcie przeprawy przez rzekę powiedzieć do swoich żołnierzy przed bitwą:

— „Ufajcie Bogu, ale baczcie, by nie zamoczyć prochu!”53.

Mówiąc innymi słowy, uczyńcie wszystko, by osiągnąć zwycięstwo, ale ostatecznie pamiętajcie, że tylko Bóg może wam je dać.

W naszych czasach jesteśmy kuszeni, by ufać ziemskiej władzy czy pieniądzom zgromadzonym na koncie bankowym, ale w każdym kryzysie opisanym w Biblii, gdy ludzie ufali Bogu, On nagradzał ich ufność i troszczył się o nich.

Powinniśmy dzisiaj uporządkować nasze sprawy z Bogiem, wyzwolić się z długów i szczodrze łożyć z tego, co otrzymaliśmy od Boga. Jak mówią słowa starej pieśni gospel:

— „Jeśli kiedykolwiek potrzebowaliśmy Pana, to na pewno potrzebujemy Go teraz!”54.

`Jak możemy znaleźć równowagę między czynieniem tego, co w naszej mocy — na przykład w kwestii finansowego bezpieczeństwa — a ufaniem Panu we wszystkich sprawach?`