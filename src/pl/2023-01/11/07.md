---
title:  Do Dalszego Studium
date:  17/03/2023
---

Choć Biblia nie potępia bogactwa i zamożności, to jednak nie przedstawia ich także jako szczególnie sprzyjających duchowemu zaangażowaniu. Wręcz przeciwnie, ostrzega, że mogą się one stać zagrożeniem. „Umiłowanie pieniędzy i pragnienie bogactwa są zło­tym łańcuchem wiążącym ich [ludzi] z szatanem”56.

Od początku chrześcijaństwa Kościół nigdy nie posiadał takich zasobów materialnych i takich udogodnień, jakie posiada obecnie w wielu krajach świata. Pozostaje pytanie: Za jaką cenę? Ta zasobność z pewnością wpływa na nasze uduchowienie, i to niekorzystnie. Jak to możliwe? Od kiedy bogactwo i dostatek sprzyjały rozwojowi chrześcijańskich cnót wyrzeczenia i ofiarności? Czy wygodny dom z pełną lodówką i spiżarnią zaopatrzoną ponad nasze potrzeby, kilka samochodów w garażu, coroczne wakacje na tropikalnych wyspach, luksusowe zakupy przez internet oraz najmodniejsze laptopy i smartfony pomagają nam nie miłować świata i rzeczy, które są na świecie? Choć wielu członków naszego Kościoła nie jest aż tak zamożnych, to jednak wielu żyje bardzo dostatnio, a dostatek ten jest duchowym zagrożeniem dla nich. Nie mówimy tu o milionerach. Ci przynajmniej wiedzą, że są bogaczami, więc mają się na baczności, będąc świadomi, że biblijne ostrzeżenia odnoszą się do nich. Mówimy o przedstawicielach klasy średniej, którzy w otoczeniu dostatku i zamożności nadal wmawiają sobie, że skoro są tylko średniakami, to ich stan posiadania nie wpływa na ich uduchowienie. Dlatego oddawanie dziesięciny może być silną duchową odtrutką przeciwko niebezpieczeństwu bogactwa, także dla tych, którzy nie uważają się za szczególnie bogatych.

**Pytania Do Dyskusji**

`1. Nawet jeśli nie jesteśmy bogaci według norm świata, dlaczego musimy zachować ostrożność w naszej postawie wobec pieniędzy i bogactwa?`

`2. Jakie praktyczne kroki możemy podjąć, poza oddawaniem dziesięciny, by upewnić się, że nie wikłamy się nadmiernie w sprawy tego świata?`

`3. Co stałoby się z tobą jutro, gdybyś nagle stracił możliwość kupowania i sprzedawania jako należący do tych, „którzy przestrzegają przykazań Bożych i wiary Jezusa” (Ap 14,12)? Czy twoja wiara wytrzymałaby taką próbę?`