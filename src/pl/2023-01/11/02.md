---
title:  Oddanie Bogu pierwszego miejsca
date:  12/03/2023
---

`Przeczytaj 2 Krn 20,1-22. Jakie ważne duchowe zasady wynikają z tej historii dla nas we wszystkich naszych zmaganiach?`

Pod koniec panowania Jehoszafata Królestwo Judzkie zostało najechane przez wrogów. Jehoszafat był człowiekiem odważnym i mężnym. Od lat wzmacniał swoje wojsko i fortyfikował miasta. Był dobrze przygotowany na konfrontację z niemal każdym wrogiem. Jednak w tym kryzysie nie pokładał ufności w swojej sile, ale w mocy Boga. Postanowił więc prosić o pomoc Pana i w tym celu ogłosił post w Judei. Lud zebrał się na dziedzińcu świątyni, właśnie tak, jak opisał to niegdyś Salomon w swojej modlitwie, przewidując tego rodzaju niebezpieczeństwo. Wszyscy Judejczycy stawili się przed Panem wraz z żonami i dziećmi, modląc się, by Bóg pomieszał zamiary wrogów dla chwały swojego imienia. Natomiast król w modlitwie powiedział:

— „Bo myśmy bezsilni wobec tej licznej tłuszczy, która wyruszyła przeciwko nam; nie wiemy też, co czynić, lecz oczy nasze na ciebie są zwrócone” (2 Krn 20,12).

Gdy poświęcili się Bogu w tej sprawie, Duch Pański zstąpił na Jachaziela, sługę Bożego, który powiedział:

— „Wy się nie bójcie i nie lękajcie tej licznej tłuszczy! Gdyż nie wasza to wojna, ale Boża. (...). Nie waszą rzeczą będzie tam walczyć, ustawcie się tylko i stójcie, i oglądajcie ratunek Pana” (2 Krn 20,15.17).

Wczesnym rankiem następnego dnia król zgromadził zbrojnych na pustyni, wystawiając na przedzie chór Lewitów śpiewający na chwałę Bogu. Następnie zwrócił się do Judejczyków:

— „Zawierzcie Panu, Bogu waszemu, a ostaniecie się! Zawierzcie jego prorokom, a poszczęści się wam” (2 Krn 20,20).

Potem chór zaczął ponownie śpiewać, a wrogowie wyniszczyli się, walcząc między sobą, tak iż „nikt nie ocalał” (2 Krn 20,24). Trzy dni zajęło Judejczykom zbieranie łupów, a czwartego dnia wrócili do Jerozolimy, śpiewając w drodze.

Bóg, który ich ocalił, jest tym samym Bogiem, którego my miłujemy i czcimy, a Jego moc jest tak samo wielka dzisiaj, jak była wówczas. Wyzwaniem dla nas jest zatem zaufanie Jemu i Jego prowadzeniu.

`Przeczytaj 2 Krn 20,20. Jakie szczególne znaczenie powinny mieć te słowa dla adwentystów dnia siódmego?`