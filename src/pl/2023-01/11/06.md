---
title:  Gdy nikt nie będzie mógł kupować ani sprzedawać
date:  16/03/2023
---

Biblia przedstawia dramatyczny obraz świata przed powtórnym przyjściem Jezusa. Księga Daniela zapowiada „czas takiego ucisku, jakiego nigdy nie było, odkąd istnieją narody, aż do owego czasu” (Dn 12,1). Zważywszy na to, jak trudne czasy przydarzały się w przeszłości, to, co jest przed nami, musi być naprawdę straszne. Apokalipsa Jana także mówi o trudnych czasach poprzedzających powtórne przyjście Chrystusa.

`Przeczytaj Ap 13,11-17. Jak sprawy finansowe wiążą się z prześladowaniem w czasie końca?`

Wyobraź sobie swoje funkcjonowanie bez możliwości kupowania i sprzedawania. Nasze życie w znacznym stopniu wiąże się z kupowaniem i sprzedawaniem. Nasza praca to w pewnym sensie sprzedawanie naszego czasu, naszych umiejętności i naszego wysiłku pracodawcy, który ich potrzebuje. Nie móc kupować i sprzedawać znaczy: nie móc funkcjonować w społeczeństwie. Presja wywierana na ludzi wiernych Bogu będzie ogromna. Im więcej ktoś będzie miał pieniędzy i dóbr materialnych, tym silniej będzie odczuwał ten nacisk.

Jak możemy się na to przygotować? Przygotowujemy się na to już teraz, upewniając się, że dzięki łasce Bożej nie jesteśmy niewolnikami pieniędzy i rzeczy tego świata. Jeśli nie jesteśmy niewolniczo przywiązani do nich teraz, to nie będziemy do nich przywiązani także wtedy, gdy będziemy musieli z nich zrezygnować, by dochować wierności Bogu.

`Przeczytaj Pwt 14,22 i ostatnią część Pwt 14,23. Co lud Boży miał zrobić po zebraniu corocznych plonów? Dlaczego Bóg wydał takie polecenie?`

Bóg wyjaśnił przez Mojżesza, iż jednym z powodów, dla których ustanowił system dziesięcinowy, jest to, „abyś się uczył bojaźni Pana, Boga twego, po wszystkie dni” (Pwt 14,23). W poetyckim podobieństwie treściowym Ps 31,20 dostrzegamy, że bojaźń jest synonimem zaufania: „Jak wielka jest dobroć twoja, którą zachowałeś dla tych, którzy się ciebie boją, którą wobec ludzi okazałeś tym, którzy ufają tobie!”. Ta paralela (podobieństwo treściowe) uświadamia nam, że bać się Pana znaczy: ufać Mu. Tak więc rozumiemy, że Bóg ustanowił system dziesięcinowy, by chronić nas przed egoizmem i zachęcać do ufania Mu, iż zatroszczy się o nas. Choć wierne oddawanie dziesięciny nie jest gwarancją całkowitej wierności ludzi wobec Boga, to ci, którzy nie dochowują wierności w dziesięcinie, z pewnością ściągają na siebie problemy.