---
title:  O zaciąganiu pożyczek i kredytów
date:  02/02/2023
---

`Przeczytaj Pwt 15,1-5. Czego Pan wymaga od swojego ludu według tych wersetów?`

Według przepisów dotyczących roku szabatowego (zob. Wj 21,2; Kpł 25,3-4), w siódmym roku miało nastąpić nie tylko uwolnienie niewolników i oddanie ziemi właścicielom, ale także darowanie długów. Ci, którzy pożyczyli pieniądze innym, musieli się liczyć z tym, że w razie niespłacenia długu nie będą mogli w nieskończoność wyzyskiwać swoich dłużników. Cokolwiek jeszcze oznacza ten przepis, to z pewnością świadczy o tym, że Bóg jest głęboko zainteresowany kwestiami finansowymi, zwłaszcza gdy dotyczą Jego ludu. Świadczy także o tym, że Bóg liczył się z możliwością zadłużenia się przez niektóre osoby, jakkolwiek nigdy tego nie pochwalał. W swoim Słowie ostrzegł Izraelitów, by unikali długów jak ognia.

Obecnie w większości krajów świata banki udzielają kredytów mieszkaniowych na trzydzieści czy nawet czterdzieści lat. Najważniejszym powodem, dla którego mieszkania są tak drogie i wciąż drożeją, jest to, że udziela się kredytów na ich zakup.

Wielu rodziców i studentów zaciąga pożyczki na studia. Z reguły ukończenie studiów zwiększa możliwość lepszego zarobkowania do końca kariery zawodowej. Niektórzy stają wobec konieczności pożyczenia pieniędzy na studia, ale powinni pamiętać o kilku sprawach. Po pierwsze pożyczkę trzeba będzie spłacić z odsetkami. Po drugie należy się starać o uzyskanie wszelkich możliwych stypendiów. Po trzecie w miarę możliwości należy znaleźć pracę i znaczną część zarabianych pieniędzy przeznaczyć na studia. Po czwarte należy wybierać takie kierunki studiów, które w przyszłości ułatwią podjęcie dobrze płatnej pracy. Po piąte należy skorzystać z pomocy rodziców. W czasach biblijnych rodzice przekazywali dzieciom ziemię, aby mogły one podjąć samodzielne życie. Dzisiaj „dziedzictwem” jest wykształcenie pozwalające młodym ludziom uzyskać niezależność finansową.

W idealnym świecie nikt nie musiałby niczego pożyczać. Ale ponieważ nie żyjemy w idealnym świecie, to czasami pożyczki są konieczne. Jednak zanim cokolwiek pożyczysz, upewnij się, że warunki są do przyjęcia, a raty możliwe do spłaty. Pożycz tylko tyle, ile naprawdę potrzebujesz, i spłać tak szybko, jak to możliwe, by oszczędzić na odsetkach. Z zasady powinniśmy unikać długów za wszelką cenę, a stosując biblijne zasady w codziennym życiu, możemy ustrzec się niepotrzebnego zadłużenia się i bardzo poważnych problemów, jakie długi powodują dla nas i naszych bliskich.

`Na ile uczciwie i godziwie traktujesz tych, którym pożyczyłeś pieniądze? Co odpowiedziałbyś Bogu, gdyby zażądał od ciebie zdania sprawy z twojego postępowania w tej kwestii? (Zob. Koh 12,14).`