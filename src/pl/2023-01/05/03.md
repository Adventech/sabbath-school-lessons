---
title:  Podążanie za pobożnymi radami
date:  30/01/2023
---

Jesteśmy materialnymi istotami i żyjemy w materialnym świecie, który czasami zwodzi nas swoimi atrakcjami. Musielibyśmy być robotami ze stali i oleju, a nie istotami z ciała i krwi, by nie odczuwać choćby czasami pokusy posiadania i pragnienia bogactwa. Kto z nas nigdy nie marzył, co by zrobił, gdyby wygrał miliony złotych na loterii?

Choć wszyscy mamy z tym do czynienia i nie ma nic złego w ciężkiej pracy w celu zarabiania na dobre życie czy nawet bogacenia się, nikt z nas nie powinien wpadać w pułapkę, jaką jest czynienie sobie bożka z pieniędzy, bogactwa i dóbr materialnych. Bóg obiecał nam moc, byśmy dochowali wierności temu, co słuszne. Jest to ważne, gdyż pokusa bogactwa i posiadania różnych dóbr doprowadziła wielu ludzi do duchowej ruiny.

`Przeczytaj Mt 6,24 oraz 1 J 2,15. Jaki jest wspólny temat tych dwóch wersetów, choć inaczej wyrażony w każdym z nich?`

Niestety, umiłowanie świata bywa tak silne, że ludzie popadają w długi, byleby zaspokoić pragnienie posiadania rzeczy. (Jednak taka pogoń za szczęściem nigdy nie kończy się powodzeniem — zob. Koh 4,8).

Ponieważ zadłużenie jest jedną z pułapek szatana zastawianych na nas, wydaje się sensowne, że Bóg pragnie, by Jego dzieci były wolne od długów. W swoim Słowie i proroczych radach udzielił nam wskazówek, jak osiągnąć finansową wolność.

`Przeczytaj Ps 50,14-15. Jaką postawę powinien zachowywać lud Boży? Co to znaczy spełnić swoje śluby?`

Gdy przyłączamy się do Kościoła, jesteśmy wdzięczni Bogu, który nas stworzył i odkupił. W ślubowaniu do chrztu odpowiadamy między innymi na pytanie:

— „Czy uznajesz organizację Kościoła i czy pragniesz wielbić Boga przez oddawanie dziesięcin, jak również wspierać Kościół darami, aby swoim osobistym wkładem przyczyniać się do jego rozwoju?”22.

Jako adwentyści dnia siódmego odpowiedzieliśmy twierdząco na to pytanie. Ps 50,14-15 jest obietnicą dla tych, którzy składają dziękczynienie Bogu i wiernie dotrzymują swojego ślubowania.

`Jak twoje wybory życiowe świadczą o tym, jak radzisz sobie z ułudą świata? Dlaczego ciężka praca w celu zarabiania na dobre życie niekoniecznie jest jednoznaczna z robieniem bożka z bogactwa czy pieniędzy? Jak możemy odróżnić jedno od drugiego?`