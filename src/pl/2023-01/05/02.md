---
title:  Problem długu
date:  29/01/2023
---

`Przeczytaj Pwt 28,1-2.12. Jaki jest Boży ideał dla dzieci Bożych w kwestii długu? Jak możemy osiągnąć ten ideał? Choć kontekst wypowiedzi biblijnej daleko odbiega od naszego, to jednak jakie zasady wynikają z tych wersetów i jak możemy je zastosować współcześnie?`

Badania wskazują, iż istnieją trzy zasadnicze powody, dla których ludzie popadają w trudności finansowe. Wymienimy je w kolejności odpowiadającej częstotliwości ich występowania.

Pierwszy powód to niewiedza. Wielu ludzi, w tym także wykształconych, wydaje się nie posiadać elementarnych wiadomości z zakresu finansów. Nigdy nie nauczono ich biblijnych ani nawet świeckich zasad gospodarowania pieniędzmi. Jednak jest dla nich nadzieja. W tej lekcji omówimy krótko te zasady oraz sposób ich stosowania.

Drugi powód finansowych trudności to chciwość i egoizm. Pod wpływem reklamy i wybujałych potrzeb ludzie żyją ponad stan. Nie chcą się ograniczać do tego, na co naprawdę ich stać. Jednocześnie wielu tych ludzi uważa się za zbyt biednych, by oddawać dziesięcinę. Wskutek tego wiodą życie bez obiecanej przez Boga mądrości i przyrzeczonego błogosławieństwa (zob. Ml 3,10-11 i Mt 6,33). Jednak jest nadzieja dla nich. Ludzie ci potrzebują zmiany serca — muszą się nauczyć zadowalać tym, na co mogą sobie pozwolić.

Trzeci powód, dla którego ludzie popadają w trudności finansowe, to osobiste niepowodzenie. Zdarza się, że ludzie poważnie chorują, nie mając odpowiedniego ubezpieczenia zdrowotnego. Niektórzy zostają porzuceni przez rozrzutnego współmałżonka. Inni tracą majątek wskutek katastrof naturalnych. A jeszcze inni urodzili się i wychowali w bardzo biednych rodzinach. Także dla takich osób jest nadzieja. Choć ich droga jest trudna, to mogą uporać się ze swoimi kłopotami. Mogą liczyć na wsparcie chrześcijańskich przyjaciół, wiedzę pobożnych doradców, swoją ciężką pracę połączoną z dobrym wykształceniem oraz błogosławieństwo i opatrzność Boga.

Bez względu na powody zadłużenia, nawet jeśli powstało z winy dłużnika, można złagodzić jego skutki. Jednak ludzie zadłużeni muszą dokonać odpowiednich zmian w swoim życiu, sposobie gospodarowania pieniędzmi oraz finansowych priorytetach.

`Przeczytaj 1 Tm 6,6-9. Dlaczego wszyscy powinniśmy zwrócić uwagę na słowa Pawła zapisane w tych wersetach? Co słowa te znaczą dla ciebie i jak możesz je lepiej zastosować w swoim życiu?`