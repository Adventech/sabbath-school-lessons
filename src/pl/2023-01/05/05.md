---
title:  Poręczenie i metody szybkiego bogacenia się
date:  01/02/2023
---

Biblia bardzo wyraźnie mówi o tym, że Bóg nie życzy sobie, by Jego dzieci brały na siebie odpowiedzialność za cudze długi. W Księdze Przysłów Pan ostrzega przed poręczeniem, czyli żyrowaniem cudzej pożyczki.

`Przeczytaj Prz 6,1-5; 17,18; 22,26. Jakie przesłanie jest zawarte w tych wersetach?`

Poręczenie jest potrzebne wtedy, gdy osoba z niepełną zdolnością kredytową stara się pożyczyć pieniądze od instytucji finansowej i nie zostaje zakwalifikowana przez tę instytucję do pożyczenia takiej sumy. Wówczas pracownik instytucji informuje taką osobę, że musi znaleźć żyranta lub żyrantów, czyli osoby, które poręczą spłatę zaciągniętej pożyczki. Wtedy bank udzieli pożyczki, ale w razie braku terminowych spłat rat pociągnie do odpowiedzialności także żyrantów.

Czasami może się zdarzyć, że jakiś współwyznawca poprosi cię o podżyrowanie pożyczki. Powinieneś wówczas odpowiedzieć mu:

— Biblia mówi, że nie wolno mi tego robić.

Owszem, Biblia zachęca nas, byśmy pomagali bliźnim w potrzebie, ale nie wolno nam brać na siebie odpowiedzialności za cudze długi.

Czasami młodzi ludzie proszą rodziców o podżyrowanie pożyczki na zakup pierwszego samochodu. Zdarza się, że dorośli ludzie proszą starszych rodziców o podżyrowanie pożyczki biznesowej. Na takie prośby należy udzielić odmownej odpowiedzi. Stosowne jest pomaganie swoim bliskim w prawdziwej potrzebie, ale nie ręczenie za długi innych. Badania wskazują, że siedemdziesiąt pięć procent żyrantów prędzej czy później musi płacić za pożyczkobiorców!

`Przeczytaj Prz 28,20 oraz 1 Tm 6,9-10. Jakie ostrzeżenie jest zawarte w tych wersetach?`

Szybkie metody wzbogacenia się to kolejna finansowa pułapka. Niemal pewne jest, że doprowadzą każdego do finansowej ruiny, jeśli da się na nie złapać. Jeśli coś brzmi zbyt dobrze, by mogło być prawdziwe, to z pewnością jest kłamstwem. Wielu ludzi, którzy chcą się szybko wzbogacić, nie tylko ponosi finansową klęskę, ale także odnosi emocjonalne urazy. Dodatkowym nieszczęściem, jakie pociągają za sobą zwodnicze plany finansowe, jest to, że w wielu przypadkach ludzie inwestują w te przedsięwzięcia pożyczone pieniądze. Wiele osób i rodzin zostało zrujnowanych wskutek dążenia do szybkiego pomnożenia pieniędzy. Jedynie oszuści, którzy wymyślają takie wątpliwe i podejrzane metody, bogacą się kosztem tych, których wciągają w finansowe pułapki. Gdy ktokolwiek, nawet bardzo bliska osoba, próbuje cię namówić na coś takiego, uciekaj tak szybko, jak potrafisz.