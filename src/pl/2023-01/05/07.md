---
title:  Do Dalszego Studium
date:  03/02/2023
---

Trzystopniowy proces pozbycia się długów został opisany w jednej z publikacji Ellen G. White (kursywa została tutaj dodana, by uwypuklić kolejne kroki).

„Podejmij decyzję, że już nigdy nie zaciągniesz długu. Raczej odmów sobie tysiąca rzeczy, by tylko znowu nie popaść w długi. Przyzwyczaiłeś się do zaciągania długów, ale teraz unikaj tego jak zarazy.

Przyrzeknij uroczyście Bogu, że dzięki Jego błogosławieństwu spłacisz długi i nie będziesz nic nikomu winien, choćbyś miał żyć o wodzie i chlebie. (...). Nie upadaj, nie zniechęcaj się i nie wycofuj. Wyrzeknij się swego apetytu, oszczędzaj każdy grosz i spłacaj swoje długi.

Spłać je najszybciej, jak to tylko jest możliwe. Gdy znowu będziesz wolnym człowiekiem, bez zobowiązań wobec kogokolwiek, odniesiesz wielkie zwycięstwo”24.

Jeśli potrzebujesz dodatkowej pomocy, by uwolnić się od długu, spróbuj wykorzystać poniższe wskazówki:

Przygotuj budżet. Możesz to zrobić w bardzo prosty sposób, prowadząc zapis wszystkich swoich przychodów i wydatków/zakupów w ciągu trzech miesięcy. Wielu ludzi jest zaskoczonych tym, jak wielkie sumy wydają na rzeczy niepotrzebne.

Pozbądź się kart kredytowych. Karty kredytowe są jednym z narzędzi w największym stopniu przyczyniających się do zadłużenia rodzin. Łatwo się nimi płaci, ale trudno się spłaca zadłużenie. Jeśli zauważysz, że nie jesteś w stanie regularnie z miesiąca na miesiąc spłacać zadłużenia powstającego na karcie albo używasz jej do kupowania tego, czego w inny sposób byś nie kupił, powinieneś się pozbyć karty, zanim zniszczy ciebie i twoją rodzinę.

Zacznij żyć oszczędnie. Czasami nie zdajemy sobie sprawy z tego, jak dużo możemy oszczędzić z naszych comiesięcznych wydatków, zachowując ostrożność w kwestii drobnych zakupów. Małe wydatki składają się na duże kwoty.

**Pytania Do Dyskusji**

`1. Wielkości długów państw, przedsiębiorstw i poszczególnych osób są przerażające. Jakie jest twoje doświadczenie w kwestii zadłużania się? Jakie problemy długi ściągnęły na ciebie i twoich bliskich?`

`2. Co twój zbór może zrobić, by pomóc swoim członkom nauczyć się zarządzania długiem i sprawami finansowymi w ogólności?`

`3. Na jakie biblijne obietnice możesz się powołać, by chronić się przed ułudą świata i finansowymi niebezpieczeństwami, jakie ściąga na nas chciwość?`