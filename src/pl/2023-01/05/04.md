---
title:  Jak wydobyć się z zadłużenia?
date:  31/01/2023
---

`Przeczytaj Prz 22,7. W jakim sensie jesteśmy w niewoli wierzyciela?`

Co możemy uczynić, by uciec przed tego rodzaju nieszczęściem? Jeśli jesteś zadłużony, poniższy plan pomoże ci rozpocząć proces eliminowania długu. Plan jest dość prosty. Składa się z założenia i trzech kroków.

Założenie to poświęcenie się Bogu w celu wiernego oddawania Jego dziesięciny oraz przyjęcia Jego mądrości i błogosławieństwa. Bóg pragnie błogosławić tych, którzy są Mu posłuszni.

Krok pierwszy to ogłoszenie moratorium23 na dalsze zadłużanie się — koniec wydawania pieniędzy na kredyt. Gdy się nie pożycza, to nie ma się długów. Jeśli przestaniesz kupować na kredyt, to nie wpadniesz więcej w długi.

Krok drugi to zawarcie z Bogiem przymierza, iż od tej pory, stosownie do Jego błogosławieństwa, będziesz spłacał długi tak szybko, jak to tylko jest możliwe. Gdy Bóg pobłogosławi cię finansowo, skorzystaj z pieniędzy, by zmniejszyć zadłużenie, zamiast kupować rzeczy, bez których możesz się obyć. Ten krok jest chyba najważniejszy. Większość ludzi, gdy otrzymuje dodatkowe pieniądze, których się nie spodziewali, po prostu je wydaje. Zamiast tego lepiej przeznaczyć je na zmniejszenie zadłużenia.

Krok trzeci jest bardzo praktyczny. Sporządź listę wszystkich swoich długów, począwszy od największych, a skończywszy na najmniejszych. U większości zadłużonych rodzin na szczycie listy długów znajduje się kredyt hipoteczny na dom, a na końcu zadłużenie na karcie kredytowej albo debet na rachunku bieżącym. Zacznij od minimalnej spłaty każdego z długów w miesięcznych ratach. Następnie podwój lub przynajmniej zwiększaj stopniowo wysokość rat najmniejszych długów na liście. Będziesz mile zaskoczony, jak szybko pozbędziesz się najmniejszego długu. Następnie przeznaczaj pieniądze na spłatę kolejnego długu z końca listy. Pozbywając się mniejszych długów, będziesz stopniowo uwalniał coraz więcej środków finansowych na spłatę kolejnych długów, zmierzając stopniowo w górę listy.

Bóg oczywiście nie chce, byśmy się zadłużali. Wiele rodzin przekonało się, że gdy zawieramy przymierze z Bogiem, On błogosławi nam w nieoczekiwany sposób, a długi zmniejszają się szybciej, niż się tego spodziewaliśmy. Stosując te trzy proste kroki, wiele rodzin uwolniło się od długów. Tobie także się uda! Stawiając Boga na pierwszym miejscu, otrzymamy od Niego mądrość i błogosławieństwo do zarządzania tym, co On nam powierzył.

`„Niech życie wasze będzie wolne od chciwości; poprzestawajcie na tym, co posiadacie; sam bowiem powiedział: Nie porzucę cię ani cię nie opuszczę” (Hbr 13,5). W jaki sposób zastosowanie tych słów może zdecydowanie pomóc ludziom uniknąć zaciągania długów?`