---
title:  Obcy w twoich bramach
date:  31/08/2021
---

`Przeczytaj Wj 19,6. Co werset ten mówi o pozycji/statusie starożytnych Izraelitów? (Zob. także 1 P 2,9).`

Izraelici zostali wyzwoleni z niewoli egipskiej, by być Bożym ludem przymierza, narodem, przez który — gdyby dochowali wierności — ewangelia zostałaby ogłoszona światu. Niewątpliwie byli obiektem szczególnej Bożej troski oraz otrzymali niezwykłe przywileje, a jednocześnie wyjątkowe obowiązki.

`Przeczytaj Wj 23,12. O czym jest mowa w tym wersecie? Czego uczy nas on o tym, jak Bóg postrzegał innych ludzi poza Izraelitami?`

Powszechność soboty jest czymś, co umyka uwadze wielu ludzi. Najczęstszym błędem jest mniemanie, iż została ona ustanowiona wyłącznie dla Izraelitów, czemu wyraźnie przeczą pierwsze dwa rozdziały Księgi Rodzaju. Przecież Bóg stworzył wszystkich ludzi, więc wszyscy powinni pamiętać o sobocie i święcić ją.

Choć zawsze powinniśmy pamiętać, co sobota oznacza dla nas, powinniśmy pamiętać także, co sobota mówi nam o innych ludziach, naszych bliźnich. W pewnym sensie odpoczywanie oraz więź z naszym Stwórcą i Odkupicielem prowadzą nas automatycznie do postrzegania innych w Boży sposób — jako istot stworzonych przez Boga, umiłowanych przez Niego i uwzględnionych przez Chrystusa w Jego ofierze złożonej na krzyżu. Jak zauważyliśmy (zob. Wj 20,10; Pwt 5,14), słudzy/pracownicy, obcy przybysze, a nawet zwierzęta także zasługują na sobotni odpoczynek.

Fakt, iż nawet obcy przybysze przebywający u Izraelitów, a nieuczestniczący (jeszcze) w obietnicach danych Izraelowi, mieli korzystać z odpoczynku sobotniego, jest bardzo wymowny. Ludzi i zwierząt nie należy wykorzystywać nad miarę. Każdego tygodnia Hebrajczycy (podobnie jak my) mieli sobie przypominać w mocny sposób, że nie są lepsi od innych ludzi, a nawet jeśli mają błogosławieństwa i przywileje nieznane innym, to należą do ludzkości, a więc mają traktować bliźnich z szacunkiem i godnością.

`Jak twoje święcenie soboty jest błogosławieństwem dla tych, którzy jej nie święcą? Jak możesz wykorzystać sobotę jako świadectwo dla bliźnich?`