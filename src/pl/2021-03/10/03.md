---
title:  Świętowanie wolności
date:  30/08/2021
---

Jak zauważyliśmy wcześniej, sobota wskazuje na coś więcej niż dni stworzenia. Gdy dekalog został powtórzony, Mojżesz wspominał czterdziestoletni pobyt Izraelitów na pustyni. Tym razem zdanie uzasadniające święcenie soboty nie dotyczy stworzenia, ale wyzwolenia z niewoli egipskiej (zob. Pwt 5,12-15).

Choć obecnie nie jesteśmy niewolnikami w Egipcie, to jednak wszyscy doświadczamy jakiegoś rodzaju niewoli, nierzadko równie dotkliwej.

`Jakiego rodzaju formy zniewolenia grożą nam obecnie? Przeczytaj Rdz 4,7; Hbr 12,1; 2 P 2,19.`

Sobota jest świętowaniem wolności od wszystkiego, co nas zniewala. W sobotę przypominamy sobie, że istnieje wolność od grzechu — nie w naszej mocy, ale w mocy Boga, która jest nam oferowana przez wiarę. Przypominamy sobie także o tym, że nie zasługujemy na tę wolność. Pierworodne dzieci Izraelitów zostały ocalone dzięki krwi baranka naniesionej na odrzwia wieczorem przed wyjściem z Egiptu (zob. 12. rozdział Księgi Wyjścia). My także zostaliśmy zbawieni przez krew Baranka i mamy chodzić w wolności, którą otrzymaliśmy w Jezusie Chrystusie.

`Przeczytaj Rz 6,1-7. Jak słowa Pawła w tych wersetach można powiązać z tym, co otrzymaliśmy wraz z sobotą?`

Samo słownictwo Pwt 5,15: „Pamiętaj, że byłeś niewolnikiem w ziemi egipskiej i że Pan, twój Bóg, wyprowadził cię stamtąd ręką możną i ramieniem wyciągniętym”, przypominało Izraelitom, że zostali wyzwoleni dzięki mocy Bożej. O ileż bardziej my, jako chrześcijanie, powinniśmy uświadamiać sobie, że to dzieło i moc Chrystusa zbawiają nas od grzechu?

Ten nakaz mówi nam, że mamy odpoczywać w zbawieniu, jakiego Bóg dokonał dla nas swoją możną ręką. Zostajemy wyzwoleni z daremnych prób osiągnięcia własnej sprawiedliwości i pamiętamy, że Bóg jest Stwórcą, więc możemy Mu ufać, że nas odrodzi i uwolni także teraz z niewoli grzechu, jeśli tylko Mu na to pozwolimy.

`Jakie jest twoje doświadczenie związane z niewolą grzechu? Jak możemy się nauczyć przyjmować dane nam w Jezusie obietnice wyzwolenia z tej niewoli?`