---
title:  Znak przynależności do Boga
date:  02/09/2021
---

Podczas drugiej wojny światowej Wielka Brytania przygotowywała się do planowanej niemieckiej agresji. Zadbano o wszystko, co miało służyć zwiększeniu obronności wyspy. Wzdłuż brytyjskiego wybrzeża zbudowano dodatkowe umocnienia. Na drogach, które mogły umożliwić wrogowi szybkie dotarcie w głąb państwa, przygotowano blokady w ważnych punktach. Ale potem brytyjskie władze zrobiły coś dziwnego. Aby spowolnić i wprowadzić w błąd nieprzyjacielskie wojska, usunięto znaki kolejowe i drogowe. Znaki i drogowskazy wyryte w kamieniach i na ścianach budynków zostały pokryte cementem.

Znaki są ważne. Służą jako wskazówki na drodze. W czasach przed GPS-em38 wszyscy posługiwaliśmy się tradycyjnymi mapami i znakami.

`Czego znakiem jest sobota? Przeczytaj Wj 31,13.16-17. W jaki sposób możemy odnieść te słowa do siebie jako ludzi wierzących w trwałość prawa Bożego?`

Choć słowa te zostały wypowiedziane do starożytnych Izraelitów, my, którzy należymy do Chrystusa, jesteśmy „potomkami Abrahama, dziedzicami według obietnicy” (Ga 3,29), więc sobota pozostaje nadal znakiem między Bogiem a Jego ludem. W 31. rozdziale Księgi Wyjścia wskazano, że sobota jest znakiem wiecznego Bożego przymierza (zob. Wj 31,16-17). Ten znak pomaga nam poznać naszego Stwórcę, Odkupiciela i Uświęciciela. Jest jak sztandar, który wznoszony każdego siódmego dnia tygodnia pomaga nam pamiętać o Bogu.

Boża sobota jest stałym przypomnieniem naszego pochodzenia, wyzwolenia, przeznaczenia oraz obowiązków wobec odrzuconych i zmarginalizowanych. Sobota jest tak ważna, iż nie my przychodzimy do niej, ale ona przychodzi do nas każdego tygodnia bez wyjątku jako stałe przypomnienie o tym, kim jesteśmy, kto nas stworzył, co dla nas uczynił i co ostatecznie dla nas uczyni, gdy stworzy nowe niebo i nową ziemię.

Święty Bóg zaprasza swoich ziemskich uczestników przymierza, by pamiętali o rytmie rządzącym tym, co ważne — zbawczej więzi między Stwórcą i Odkupicielem a Jego błądzącym stworzeniem. Każdego tygodnia z siłą i autorytetem pochodzącymi od Boga otrzymujemy nakaz wkroczenia do odpoczynku, który otrzymaliśmy z łaski Jezusa Chrystusa — Sprawcy i Dokończyciela Wiary, „który zamiast doznać należytej mu radości, wycierpiał krzyż” (Hbr 12,2).

`Jak możesz się nauczyć zdobywania głębszego doświadczenia z Bogiem w sobotę?`