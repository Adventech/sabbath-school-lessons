---
title:  Sobotni odpoczynek
date:  28/08/2021
---

### Studium Bieżącego Tygodnia
Rdz 1,26-27; 9,6; 2 P 2,19; Rz 6,1-7; Wj 19,6; J 5,7-16.

> <p>Tekst Pamięciowy</p>
> „Sześć dni będziesz wykonywał pracę, ale dnia siódmego będzie sabat, dzień całkowitego odpoczynku, uroczyście ogłoszone święto. Żadnej pracy nie będziecie wykonywać. Jest to sabat Pana we wszystkich waszych siedzibach” (Kpł 23,3).

Wciąż słyszymy wiele argumentów przeciwko święceniu siódmego dnia tygodnia, soboty: Albo że Jezus zmienił sobotę na niedzielę, albo unieważnił sobotę, albo apostołowie przenieśli siódmy dzień tygodnia z soboty na niedzielę, czyniąc to na cześć zmartwychwstania Jezusa i tak dalej. Ostatnimi laty pojawiły się jednak bardziej przemyślne argumenty, na przykład że Jezus jest naszym sobotnim odpoczynkiem, a więc nie musimy święcić żadnego dnia tygodnia. Ponadto pozostaje wciąż oklepany argument, że odpoczywanie w siódmym dniu tygodnia jest jednoznaczne z usiłowaniem zasłużenia sobie na niebo.

Z drugiej strony niektórzy chrześcijanie okazują coraz większe zainteresowanie nauką o odpoczynku i dniem odpoczynku, a choć uważają, że tym dniem jest niedziela, albo że nie liczy się, który to dzień tygodnia, to jednak podchwytują biblijne pojęcie odpoczynku i jego znaczenie.

Oczywiście, że jako adwentyści dnia siódmego rozumiemy trwałość prawa Bożego i potrzebę posłuszeństwa czwartemu przykazaniu dekalogu w jego prostym brzmieniu. Posłuszeństwo to nie jest próbą zasłużenia na niebo.

W tym tygodniu przyjrzymy się odpoczynkowi, który Bóg daje nam w przykazaniu sobotnim, i omówimy jego znaczenie.