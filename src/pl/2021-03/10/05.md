---
title:  Świętowanie Bożej soboty przez służenie bliźnim
date:  01/09/2021
---

W świecie nowotestamentowym przywódcy religijni zmienili święcenie soboty w sztukę dla sztuki. Wymyślili dziesiątki zakazów i reguł mających służyć zachowaniu świętości soboty.

Wśród tych przepisów znalazł się zakaz zawiązywania i rozwiązywania węzłów, rozsupływania dwóch nici, rozpalania ognia, przenoszenia przedmiotów z miejsca publicznego do domu i z powrotem oraz przenoszenia czegokolwiek na określoną odległość poza domem.

`Jaki zarzut został postawiony Jezusowi w J 5,7-16?`

Zupełnie lekceważąc wspaniały cud dokonany przez Jezusa i uwolnienie nieszczęsnego człowieka od dręczącej go choroby, przywódcy natrętnie uczepili się faktu, iż uzdrowiony człowiek niósł swoje łoże (matę) w miejscu publicznym w sobotę. Zamiast zastanowić się nad tym, jak Pan Szabatu (zob. Mk 2,28 BT) korzystał z tego dnia, przywódcy ci skupili się wyłącznie na obronie swoich reguł. Powinniśmy zachować ostrożność, by na swój sposób i w swoim środowisku nie popełniać podobnych błędów.

`Jak Iz 58,12-14 opisuje Boży sposób święcenia soboty?`

Bóg nie oczekuje pustej czci czy ponurej pobożności. Chce widzieć swój lud niosący pomoc bliźnim, w tym zwłaszcza poniżanym i marginalizowanym.

Izajasz pisze o tym wyraźnie w swojej księdze: „Jeśli się powstrzymasz od deptania szabatu i oddawania się w dni święte swoim zwykłym sprawom; jeśli znów szabat nazywać będziesz Rozkoszą, a dniem czcigodnym święto na cześć Pana; jeśli je uszanujesz, nie udając się w podróż i nie załatwiając spraw zwykłych, i rozmów nie prowadząc żadnych, to znajdziesz samą słodycz w Panu, a Ja cię poprowadzę zwycięsko po wyżynach kraju i karmił cię będę dziedzictwem twego ojca, Jakuba, bo tak zawyrokował Pan własnymi ustami” (Iz 58,13-14 BKR).

Oddawanie się swoim zwykłym sprawom jest jednoznaczne z deptaniem soboty. Ludzkie plany nie są częścią Bożego sobotniego ideału. W tym dniu mamy raczej zwrócić uwagę na tych, którzy zmagają się z ciężkim losem, są uwięzieni, głodni, potrzebują odzienia, chodzą w ciemności i zostali zapomniani przez świat. Sobota, bardziej niż jakikolwiek inny dzień tygodnia, ma służyć odrzuceniu samolubstwa oraz myśleniu więcej o innych i ich potrzebach niż o nas samych i naszych potrzebach.