---
title:  Nie zatwardzajcie serc waszych
date:  08/09/2021
---

`Przeczytaj Hbr 4,4-7 oraz Ps 95,8-11. Jakie ostrzeżenie jest podane w tych wersetach, zarówno w Księdze Psalmów, jak i Liście do Hebrajczyków, i co oznacza ono dla nas?`

W Hbr 4,4-7 zacytowano zarówno opis stworzenia, jak i Ps 95,11 w kontekście niewierności Izraelitów i ich odmowy wejścia do odpoczynku przygotowanego dla nich przez Boga.

Ps 95,8-11 łączy doświadczenie Izraelitów na pustyni z Bożym odpoczynkiem i przytacza Bożą przysięgę, iż niewierni Izraelici nie wejdą do Jego odpoczynku, pierwotnie kojarzonego z Ziemią Obiecaną.

Oczywiście, w końcu Izraelici weszli do Ziemi Obiecanej. Nowe pokolenie przekroczyło Jordan i z Bożą pomocą podbiło pogańskie twierdze i zajęło kananejski kraj.

Jednak Izraelici nie weszli do Bożego odpoczynku, jako że wielu z nich nie doświadczyło rzeczywistości zbawienia w Jezusie, gdyż brakowało im wiary, co przejawiali w rażącym nieposłuszeństwie. Choć odpoczynek został skojarzony z Ziemią Obiecaną, obejmował znacznie więcej niż nowe miejsce doczesnego zamieszkania.

`Hbr 4,6 sugeruje, że ci, którzy usłyszeli Bożą obietnicę prawdziwego odpoczynku, nie weszli do tego odpoczynku z powodu swojego nieposłuszeństwa. Co łączy nieposłuszeństwo z rozminięciem się z Bożym odpoczynkiem?`

Słowo dziś/dzisiaj (zob. Hbr 4,7) podkreśla naglącą potrzebę działania. Dziś znaczy, że nie ma więcej czasu do stracenia. Dziś wymaga reakcji i decyzji już teraz.

Paweł podkreśla mocno słowo dziś (gr. semeron), wskazując, jak ważne jest ono w kontekście odpoczynku. Tymczasem Ps 95,7-8 ostrzega i wzywa lud Boży, by nie powtarzał błędów przodków i nie rozminął się z prawdziwym odpoczynkiem, jaki jest możliwy jedynie dzięki zbawieniu oferowanemu przez Boga.

`Co dla nas dzisiaj oznaczają słowa: „Dziś, jeśli głos jego usłyszycie, nie zatwardzajcie serc waszych” (zob. Hbr 4,7)? Dlaczego słowo dziś jest tak ważne? Przecież w Księdze Psalmów zostało ono użyte tysiące lat temu. Niemniej jednak dlaczego powinno być dla nas tak samo ważne obecnie, jak było ważne dla tych, którzy usłyszeli je tysiące lat temu?`