---
title:  Zdobyć niebiańskie miasto
date:  09/09/2021
---

Logicznym rozwinięciem najważniejszych myśli wskazanych w 4. rozdziale Listu do Hebrajczyków są wersety od 8. do 11. Jozue nie wprowadził Izraelitów do odpoczynku. Tak więc, skoro Bóg nie kłamie, musi istnieć inny odpoczynek, który pozostaje dla ludu Bożego. Ta grupa ludzi składa się nie tylko z wierzących Izraelitów. Obejmuje wszystkich, którzy przyjęli Jezusa jako swojego Zbawiciela.

`Przeczytaj Ga 3,26-29 i zwróć uwagę na cechy Bożego ludu przymierza w czasach po ukrzyżowaniu Chrystusa. Co to znaczy, że nie ma Żyda ani Greka, niewolnika ani wolnego, mężczyzny ani kobiety w kontekście tego, o czym napisał Paweł?`

Czasami 4. rozdział Listu do Hebrajczyków jest wykorzystywany jako uzasadnienie święcenia siódmego dnia tygodnia, soboty. Z drugiej strony ten sam rozdział jest używany do podważania ważności sobotniego odpoczynku w świetle faktu, że istnieje inny, eschatologiczny/ostateczny odpoczynek. Żadne z tych stanowisk nie odzwierciedla prawidłowo znaczenia tekstu biblijnego. Rozdział ten sugeruje, że nacisk kładziony przez Boga na szczególny odpoczynek w czasie końca istniał od czasu stworzenia, a święcenie soboty jest niewielkim i cotygodniowym przedsmakiem eschatologicznego odpoczynku. Izraelici rozumieli sobotę jako przedsmak przyszłego świata (hebr. olam haba).

Przypominający sobotę odpoczynek pozostaje dla ludu Bożego jako echo pierwszego sobotniego odpoczynku w historii świata. To znaczy, że możemy odpocząć od naszych uczynków i ufać Bogu, że spełni daną nam obietnicę zbawienia.

Mimo argumentów niektórych interpretatorów kontekst 4. rozdziału Listu do Hebrajczyków nie popiera sugestii, że przykazanie sobotnie zostało wypełnione w odpoczynku zbawienia w Chrystusie, a zatem chrześcijanie nie muszą przestrzegać tego przykazania. Ostateczny odpoczynek obiecany nam dzięki temu, czego Chrystus dla nas dokonał, nie usuwa biblijnej soboty, siódmego dnia tygodnia — przeciwnie, utwierdza jej rolę i znaczenie.

W świecie, w którym wysoko ceni się ludzi samodzielnych, pracowitych i odważnych, odpoczywanie w Jezusie i ufanie Jego łasce jako wystarczającej dla zbawienia i zmieniającej nas jawi się jako przeciwne powszechnie panującym poglądom.

`Jak możesz pomóc innym znaleźć odpoczynek w Jezusie, jeśli myślą, że ich grzechy są zbyt ciężkie, a ich serce nie może się zmienić, więc ich przypadek jest beznadziejny? Jakie wersety biblijne mógłbyś im przytoczyć?`