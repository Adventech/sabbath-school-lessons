---
title:  Ochrzczeni w Mojżesza
date:  05/09/2021
---

`Przeczytaj 1 Kor 10,1-11. Co Paweł chciał przekazać swoim czytelnikom w Koryncie, gdy nawiązał do wzoru/przykładu?`

Greckie słowo użyte w 1 Kor 10,6 (a także w podobnej formie w 1 Kor 10,11) — przetłumaczone w Biblii warszawskiej jako wzór — to typos (a w drugim przypadku jako przykład to typikos). Od tego greckiego słowa pochodzi polski rzeczownik typ. Typ (albo przykład) nigdy nie jest oryginałem, ale swego rodzaju symbolem czy wyobrażeniem jakiejś rzeczywistości. Jest modelem czegoś innego.

Hbr 8,5 daje dobry przykład takiego powiązania: „Służą oni [starotestamentowi kapłani] w świątyni, która jest tylko obrazem i cieniem niebieskiej, jak to zostało objawione Mojżeszowi, gdy miał budować przybytek: Bacz, powiedziano mu, abyś uczynił wszystko według wzoru, który ci został ukazany na górze”.

Ten fragment Listu do Hebrajczyków wskazuje na bezpośrednie powiązanie niebiańskiej i ziemskiej rzeczywistości, a następnie cytuje Wj 25,9, gdzie Bóg nakazuje Mojżeszowi zbudować przybytek na pustyni „według wzoru” ukazanego mu na górze. Chodzi o to, że ziemska świątynia z jej obrzędami i praktykami była wzorem/symbolem/modelem tego, co dzieje się w niebie z udziałem Jezusa jako naszego Najwyższego Kapłana w niebiańskiej świątyni.

Pamiętając o tym, możemy lepiej zrozumieć, o czym Paweł napisał w 10. rozdziale 1. Listu do Koryntian. W tych wersetach Paweł nawiązał do jednego z najważniejszych doświadczeń ludu Bożego na pustyni w drodze do Ziemi Obiecanej. Nasi ojcowie to Izraelici, którzy opuścili Egipt, wędrowali pod obłokiem, przeszli przez morze, a więc zostali ochrzczeni/zanurzeni do nowego życia na wolności.

Paweł postrzega te ważne elementy wędrówki przez pustynię jako typ czy przykład indywidualnego doświadczenia związanego z chrztem. Zgodnie z rozumowaniem Pawła nawiązanie do duchowego pokarmu musi się odnosić do manny (por. Wj 16,31-35). Izraelici pili ze Skały, którą Paweł utożsamia z Chrystusem (zob. 1 Kor 10,4). Pomyśl o Jezusie, na przykład, jako Chlebie Żywota (zob. J 6,48) i Wodzie Żywej (zob. J 4,10), a nabiera to sensu. Tak więc widzimy tu, jak Paweł posługuje się starotestamentową historią jako przykładem wskazującym duchowe prawdy odnoszące się do współczesnych chrześcijan.

`Pomyśl o doświadczeniach Izraelitów związanych z wyjściem z Egiptu. Jakich duchowych lekcji możemy się nauczyć z ich przykładu, zarówno dobrego, jak i złego?`