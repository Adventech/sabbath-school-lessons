---
title:  Pragnienie czegoś więcej
date:  04/09/2021
---

### Studium Bieżącego Tygodnia
1 Kor 10,1-11; Kpł 4,32-35; J 1,29; Hbr 4,1-11; Ps 95,8-11.

> <p>Tekst Pamięciowy</p>
> „A to stało się dla nas wzorem, ostrzegającym nas, abyśmy złych rzeczy nie pożądali, jak tamci pożądali” (1 Kor 10,6).

W Queens Museum (muzeum sztuki i jednocześnie ośrodku edukacyjnym) w Nowym Jorku w Stanach Zjednoczonych znajduje się największy architektoniczny model tego miasta, uwzględniający wszystkie budynki. W skali 1:1200 (w której dwa i pół centymetra odpowiada trzydziestu trzem metrom) model ów liczy niemal 870 metrów kwadratowych. Został wykonany w 1964 roku, a pracowało nad nim stu rzemieślników przez ponad trzy lata. W latach dziewięćdziesiątych dwudziestego wieku został uzupełniony o różne elementy, ale nie odzwierciedla w pełni stanu miasta z 2021 roku. Model ten jest niezwykle skomplikowany i szczegółowy.

Jednak jest to tylko model, kopia i wyobrażenie czegoś większego, rozleglejszego i znacznie bardziej skomplikowanego.

Tak właśnie jest z modelami. Nie są one rzeczywistością i nie mogą zająć jej miejsca. Mają jedynie pomóc ludziom lepiej rozumieć, czym jest oryginał.

Pismo Święte jest pełne miniaturowych modeli działań i instytucji wskazujących na większą, to jest niebiańską rzeczywistość. 4. rozdział Listu do Hebrajczyków pomaga nam odkryć jeden z takich elementów rzeczywistości, odnosząc się do biblijnej kwestii odpoczynku.