---
title:  Przykład odpoczynku
date:  07/09/2021
---

Poza przykładami, na które dotąd zwróciliśmy uwagę, idea typów i symboli może się także odnosić do biblijnego pojęcia odpoczynku. Aby to zrozumieć, sięgniemy do nowotestamentowego Listu do Hebrajczyków.

`Przeczytaj Hbr 4,1-11. Czego dotyczy stała obietnica wejścia do Bożego odpoczynku? Jak doświadczenie Izraelitów podczas wyjścia z Egiptu i wędrówki po pustyni pomaga nam zrozumieć ideę wejścia do Bożego odpoczynku?`

Temat wytrwałości i wierności ma tu istotne znaczenie. Choć jest tu mowa o sobocie, siódmym dniu tygodnia, zasadniczo wersety te (i poprzedzający je fragment listu, czyli Hbr 3,7-19) są wezwaniem ludu Bożego do wytrwałości w wierze, czyli dochowania wierności Panu i ewangelii.

Te fragmenty Listu do Hebrajczyków przypominają czytelnikowi, by poważnie potraktował lekcje Bożego kierownictwa w przeszłości, „aby nikt nie upadł, idąc za tym przykładem nieposłuszeństwa” (Hbr 4,11). Zwróć uwagę, że jest to okazja/sposobność/możliwość! Izraelici usłyszeli ewangelię, ale to słowo nie zdało się im na wiele. Zamiast wzmocnić swoją wiarę przez ufność i posłuszeństwo, wybrali bunt (por. z Hbr 3,7-15), wskutek czego nigdy nie doświadczyli odpoczynku, jaki Bóg dla nich przeznaczył.

Hbr 4,3 wskazuje na bliski związek wiary i odpoczynku. Możemy wejść do Bożego odpoczynku, jedynie wierząc i ufając Temu, który obiecał odpoczynek i może spełnić tę obietnicę — Jezusowi Chrystusowi.

`Przeczytaj jeszcze raz Hbr 4,3. Jaki był zasadniczy problem ludzi, o których jest mowa w tym wersecie? Czego możemy się nauczyć na ich przykładzie, skoro i nam „była zwiastowana dobra nowina, jak i tamtym” (Hbr 4,2)?`

Pierwsi chrześcijanie przyjmowali wcześniejsze objawienie Boże (zwane przez nas Starym Testamentem) i wierzyli, że Jezus Chrystus jest Barankiem Bożym, ofiarą za ich grzechy. Przez wiarę w Jego ofiarę doświadczali zbawienia w Jezusie i odpoczynku oferowanego w Nim.

`Jak zrozumienie tego, co znaczy być zbawionym przez krew Jezusa, pomaga nam wejść do odpoczynku, który możemy mieć w Jezusie, wiedząc, że jesteśmy zbawieni z łaski, a nie z uczynków?`