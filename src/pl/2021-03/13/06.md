---
title:  Radujcie się w Panu zawsze
date:  23/09/2021
---

Jednym z najczęściej używanych programów (aplikacji) w naszych smartfonach jest internetowy serwis Mapy Google. Większość z nas nie pamięta nawet, jak radziliśmy sobie, zanim pojawiła się możliwość korzystania z interaktywnych map systemu nawigacji satelitarnej dostępnych przy pomocy telefonu. Nie musimy się denerwować, udając się w miejsce, w którym nigdy wcześniej nie byliśmy, bo przy pomocy internetowego serwisu Mapy Google w telefonie możemy ustalić dokładnie trasę i poruszać się bezbłędnie nawet w wielkim obcym mieście. Czy taka ufność może być ilustracją odpoczynku, jaki Bóg pragnie dać nam wraz ze swoim proroczym planem dotyczącym przyszłości?

Niestety, czasami zdarza się, że wprowadzimy błędny adres w naszej aplikacji Mapy Google. Bywa też, że nie kierujemy się wskazówkami, bo wydaje się nam, że znamy drogę na skróty. Tak czy inaczej, możemy się znaleźć nie tam, gdzie planowaliśmy, co z pewnością nie da nam spokoju i odpoczynku.

`Przeczytaj Flp 4,4-6. Co Paweł mówi w tych wersetach o drodze wiodącej do prawdziwego odpoczynku i pokoju nawet w świecie pełnym zamieszania i cierpienia?`

W tych wersetach Paweł nie mówi, że mamy się zawsze cieszyć z ucisków, przez które przechodzimy. Mówi raczej:

— Radujcie się w Panu zawsze.

Bez względu na aktualną sytuację i bez względu na doświadczany ucisk, jeśli polegamy na Bogu, Jego dobroci i miłości oraz ofierze Chrystusa złożonej za nas, to możemy się radować w Nim i zyskać pokój dla znękanej duszy.

Sam ton tych wersetów wskazuje na odpoczynek, pokój i nadzieję sięgającą poza ten świat.

Wyobraź sobie, jakiego rodzaju odpoczynek dla naszej duszy możemy mieć, jeśli nie troszczymy się o nic. W tym świecie wydaje się to nierealne (w końcu sam Paweł miał wiele powodów do zmartwienia), ale wiedząc, że miłujący Bóg panuje nad wszystkim i ostatecznie doprowadzi nas do swojego królestwa, możemy z właściwej perspektywy patrzeć na to, co nas martwi.

„Pan jest blisko” (Flp 4,5). On jest zawsze blisko nas, a gdy tylko zamkniemy oczy i zapadniemy w sen śmierci, po przebudzeniu ujrzymy Chrystusa przychodzącego powtórnie.

Niewątpliwie nasze życie jest pełne napięć, trudności i zmagań. Nikt nie może ich uniknąć, a Paweł z pewnością miał ich wiele (zob. 11. rozdział 2. Listu do Koryntian). Paweł mówi nam, że mimo to, iż musimy przetrwać wiele rzeczy w tym życiu, to jednak możemy się radować tym, co zostało nam dane w Chrystusie, a dzięki temu możemy znaleźć odpoczynek dla duszy już teraz.

`Przeczytaj jeszcze raz Flp 4,4-6. W jaki sposób możesz zastosować te wspaniałe słowa w twoim życiu tu i teraz, bez względu na trudności i ucisk, jakich doświadczasz?`