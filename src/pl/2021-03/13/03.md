---
title:  Odliczanie
date:  20/09/2021
---

Na Górze Oliwnej Jezus nakreślił dzieje świata w ogólnym zarysie, odpowiadając na prośbę swoich uczniów:

— „Powiedz nam, kiedy się to stanie i jaki będzie znak twego przyjścia i końca świata?” (Mt 24,3).

Słynne kazanie Jezusa zapisane w 24. rozdziale Ewangelii Mateusza obejmuje czasy od Jego pierwszego przyjścia aż po Jego powtórne przyjście i dalej.

Jezus pragnął dać swojemu ludowi we wszystkich wiekach ogólny zarys Bożego planu spełnienia proroctw o czasach końca, aby ci, którzy doczekają końca świata, byli przygotowani na ostateczne wydarzenie. Pragnął, byśmy ufnie odpoczywali w Jego miłości, choćby wszystko na tym świecie nas zawiodło.

Adwentyści często nawiązują do wzmianki w Księdze Daniela o czasie „takiego ucisku, jakiego nigdy nie było, odkąd istnieją narody” (Dn 12,1). Jezus pragnie, byśmy byli przygotowani na to wydarzenie, które poprzedzi Jego powtórne przyjście.

`Jak będzie wyglądało powtórne przyjście Chrystusa? Jak możemy uniknąć zwiedzenia w tej kwestii? Przeczytaj Mt 24,4-8.23-31.`

Powtórne przyjście Jezusa będzie rzeczywistym wydarzeniem kończącym dzieje tego świata. Zważywszy na miejsce, jakie zajmuje to wydarzenie w proroctwach biblijnych i nauczaniu samego Jezusa, jest ono czymś bardzo ważnym.

Pradawny świat skończył się ocaleniem zaledwie ośmiorga osób. Jezus porównał nagłość, z jaką nastąpi Jego powtórne przyjście, z zaskoczeniem wywołanym przez potop (zob. Mt 24,37-39). Choć nikt nie zna dnia i godziny powtórnego przyjścia Jezusa (zob. Mt 24,36), Bóg dał nam prorocze odliczanie, które pozwala nam zorientować się, w jakim okresie dziejów świata żyjemy.

`Otrzymaliśmy pewną rolę do odegrania w proroczym dramacie dziejów. Na czym polega ta rola? Zwróć uwagę na Mt 24,9-14.`

W tym wielkim konflikcie jesteśmy więcej niż widzami. Mamy być aktywnymi uczestnikami głoszenia ewangelii aż po krańce świata, co znaczy, że my także doświadczymy prześladowania.

`Co to znaczy wytrwać do końca (zob. Mt 24,13)? Jak możemy to uczynić? Jakich wyborów musimy dokonać, aby nie upaść, jak wielu ludzi w przeszłości i w przyszłości?`