---
title:  Odpoczywaj w pokoju
date:  22/09/2021
---

Chrześcijanie niemal od dwóch tysięcy lat oczekują na powtórne przyjście Chrystusa. To wydarzenie będzie zwieńczeniem nadziei całego ludu Bożego ze wszystkich wieków.

`Przeczytaj Hbr 11,13-16. Jaką wielką obietnicę zawiera ten fragment listu — nie tylko dla chrześcijan z przeszłości, ale także i dla nas?`

Pod wieloma względami wersety te nie miałyby sensu, gdyby powszechne przekonanie związane z tym, co dzieje się z człowiekiem po śmierci, było prawdziwe. Jak mamy rozumieć stwierdzenie, że ci ludzie nie otrzymali „tego, co głosiły obietnice” (Hbr 11,13)? Według popularnego poglądu, skoro oni umarli, to powinni być teraz w niebie z Jezusem, ciesząc się wielką nagrodą. Gdy dzisiaj chrześcijanie umierają, raz po raz słyszymy, że są już w niebie z Jezusem.

Z drugiej strony, jak na ironię, gdy ktoś umiera, słyszymy:

— Niechaj spoczywa w pokoju.

Jak mamy to rozumieć? Czy umarli ludzie spoczywają w pokoju, czy idą do nieba i doznają niebiańskiej radości?

`Jak Jezus opisał śmierć? Przeczytaj J 11,11.`

Pojęcie odpoczywania w pokoju jest zgodne z prawdą o tym, co dzieje się z człowiekiem po śmierci. Umarli chrześcijanie prawdziwie odpoczywają. „Dla wierzącego śmierć jest sprawą pozbawioną większego znaczenia. Chrystus mówi o niej jako o czymś, co trwa krótką chwilę:

— »Jeśli kto zachowa słowo moje, śmierci nie ujrzy na wieki (…), śmierci nie zazna na wieki« (J 8,51­52).

Dla chrześcijanina śmierć jest tylko snem, chwilą ciszy i ciemności. Życie jest ukryte z Chrystusem w Bogu i »gdy się Chrystus, który jest życiem naszym, okaże, wtedy się i wy okażecie razem z nim w chwale« (Kol 3,4)”46.

Jezus porównał stan człowieka od chwili śmierci do chwili zmartwychwstania do nieświadomego snu (zob. J 11,11.14), ale podkreślił także, że zarówno zbawieni, jak i zgubieni, otrzymają zapłatę po zmartwychwstaniu (zob. J 5,28-29). Wskazał także potrzebę przygotowania na wieczność, bez względu na to, kiedy zastanie nas śmierć.

`Jaką pociechę czerpiesz ze świadomości tego, że twoi bliscy, którzy zmarli, teraz odpoczywają?`