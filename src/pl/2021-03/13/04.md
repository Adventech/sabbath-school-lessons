---
title:  Rozkaz wymarszu
date:  21/09/2021
---

Szeroki proroczy obraz dziejów świata nie pozwala nam usiąść z założonymi rękami i nie robić nic w miarę, jak rozwijają się zapowiedziane wydarzenia pozostające poza naszą kontrolą. Często u ludzi przejawia się postawa, którą można wyrazić słowami:

— No cóż, ostateczne wydarzenia wypełnią się tak czy inaczej, zgodnie z zapowiedzią, zatem co moglibyśmy zrobić, jak tylko dostosować się do nich? Co może zrobić jeden człowiek?

Jednak chrześcijanie nie tak powinni się odnosić do otaczającego ich świata, a zwłaszcza do ostatecznych wydarzeń. 14. rozdział Apokalipsy Jana mówi nam, że naszym celem w tym okresie dziejów jest mówić innym ludziom o sądzie Bożym i pomagać im w przygotowaniu się na powtórne przyjście Jezusa.

`Przeczytaj Ap 14,6-12. Czego uczą nas te wersety i co mamy głosić światu? Dlaczego to przesłanie jest tak pilne?`

Jako adwentyści wierzymy, że teraźniejsza prawda (zob. 2 P 1,12 DBG) jest zawarta właśnie przede wszystkim w tych wersetach, które nazywamy poselstwem trzech aniołów. Znajdujemy tu istotę tego, czym jest nasze powołanie w obecnym okresie dziejów świata.

Zauważ, że poselstwo trzech aniołów zaczyna się ewangelią wieczną, to jest wspaniałą nowiną o śmierci i zmartwychwstaniu Chrystusa, na których opiera się nasza jedyna nadzieja zbawienia. Poselstwo to zawiera także przesłanie, iż „nadeszła godzina sądu” (Ap 14,7) Bożego, co wskazuje wyraźnie na zbliżanie się końca czasu. Następnie pojawia się wezwanie do oddawania czci Temu, który stworzył niebo i ziemię oraz ostrzeżenie dla tych, którzy, pozostając w Babilonie, oddają cześć bestii i jej obrazowi. W końcu otrzymujemy krótką charakterystykę ludu Bożego w czasie końca: „Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12).

`Przeczytaj Ap 14,11. Co werset ten mówi o braku odpoczynku dla tych, którzy oddają cześć bestii i jej obrazowi?`

Nie ma odpoczynku w dzień ani w nocy dla tych, którzy czczą bestię i jej obraz? Choć różnie się to wyjaśnia, wszyscy są zgodni co do tego, że ci ludzie nie doświadczają odpoczynku, jaki Bóg daje tym, którzy są Mu wierni.

`Jak myślisz, dlaczego pierwsza część poselstwa trzech aniołów nawiązuje do ewangelii wiecznej? Dlaczego musimy zawsze pamiętać o tej doniosłej prawdzie, głosząc te biblijne przesłania światu? Dlaczego zrozumienie ewangelii jest tak ważne w doświadczeniu odpoczynku?`