---
title:  Wizja końca
date:  19/09/2021
---

Ostatni żyjący z dwunastu najbliższych uczniów Jezusa został uwięziony na skalistej wyspie daleko od wszystkich, którzy byli mu drodzy. Co myślał Jan, gdy znalazł się w takim miejscu? Jak to możliwe, że Bóg do tego dopuścił? Jak to możliwe, że ten zły świat nadal istnieje? Przecież Jan widział Jezusa odchodzącego do nieba, a potem ujrzał dwóch aniołów, którzy zapewnili uczniów:

— „Mężowie galilejscy, czemu stoicie, patrząc w niebo? Ten Jezus, który od was został wzięty w górę do nieba, tak przyjdzie, jak go widzieliście idącego do nieba” (Dz 1,11).

To było tak dawno, a Jezus wciąż jeszcze nie powrócił. Apostołowie, zamęczeni za to, że świadczyli o Jezusie, poginęli męczeńską śmiercią jeden po drugim. W Kościele nastąpiła zmiana pokoleniowa. Chrześcijanie wciąż byli zaciekle prześladowani oraz nękani przez fałszywych nauczycieli. Jan z pewnością czuł się osamotniony, zmęczony i zaniepokojony. I oto niespodziewanie otrzymał widzenie.

`Jaką pociechę przyniosła Janowi wizja, która została mu ukazana? Przeczytaj Ap 1,9-19.`

Jezus powiedział swoim wyznawcom:

— „A oto Ja jestem z wami po wszystkie dni aż do skończenia świata” (Mt 28,20).

Te słowa naprawdę dodawały odwagi Janowi, gdy znalazł się w miejscu swojego zesłania. Z pewnością wizja, objawienie Jezusa, była dla niego niezwykłym pocieszeniem. Świadomość tego, że Jezus jest Alfą i Omegą, Pierwszym i Ostatnim, miała ogromne znaczenie dla osamotnionego apostoła.

Wizja spisana przez Jana ukazuje przyszłość świata. Niesamowita panorama historii świata została roztoczona przed apostołem. My znamy ją jako przeszłe dzieje Kościoła, ale dla niego była to odległa przyszłość. Mimo trudności i prześladowań, które miały nastąpić, Jan cieszył się ze szczęśliwego zakończenia dziejów ludzkości. „I widziałem nowe niebo i nową ziemię; albowiem pierwsze niebo i pierwsza ziemia przeminęły, i morza już nie ma. I widziałem miasto święte, nowe Jeruzalem, zstępujące z nieba od Boga, przygotowane jak przyozdobiona oblubienica dla męża swego” (Ap 21,1-2).

Wielkie apokaliptyczne wizje, opisane później w ostatniej księdze Biblii, pomogły Janowi znaleźć ufny odpoczynek w Bożej opatrzności i Bożych obietnicach.

`Życie bywa bardzo trudne, a nawet przerażające. Jak świadomość tego, że Bóg zna przyszłość i że ta przyszłość jest ostatecznie dobra, daje nam pocieszenie nawet w najtrudniejszych chwilach?`