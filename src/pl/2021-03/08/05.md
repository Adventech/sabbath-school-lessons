---
title:  Zbyt zmęczony, by uciekać
date:  18/08/2021
---

W końcu Eliasz był już zbyt zmęczony, by dalej uciekać. Zatem znowu zaczął się modlić. Jednak ta modlitwa zdecydowanie różniła się od pełnej wiary modlitwy, którą Bóg wysłuchał na górze Karmel (zob. 1 Krl 18,36-37) w obecności kapłanów i proroków Baala, dworzan i ludu. Tym razem była to krótka modlitwa rozpaczy.

`W 1 Krl 19,4 Eliasz stwierdza, że nie jest lepszy od swoich przodków. Co miał na myśli?`

Gdy Eliasz wreszcie się wyciszył, zaczęło go przygniatać poczucie winy. Uświadomił sobie, że jego ucieczka mogła udaremnić wspaniałą okazję do reformacji religijnej w Izraelu. Zrozumiał, że zawiódł tych, którzy go potrzebowali. Co gorsza, nie był w stanie tego naprawić. W bolesnej chwili zastanowienia nad sobą, widząc historię swojego ludu, ujrzał siebie takim, jakim naprawdę był.

Takie samouświadomienie może być bolesne dla każdego z nas, bo rzadko postrzegamy siebie takimi, jakimi naprawdę jesteśmy. Jakże wdzięczni powinniśmy być za to, że przy całej naszej grzeszności Bóg w Chrystusie patrzy na nas tak, jak patrzy na Jezusa. Nie mamy innej nadziei, jak tylko przez wiarę przyjąć sprawiedliwość Chrystusa (zob. Flp 3,9).

Niemniej jednak depresja może nas zasysać w czarny wir samopotępienia. Czasami zaczynamy wtedy myśleć, że śmierć jest jedynym wyjściem z tej sytuacji.

Tak właśnie było w przypadku Eliasza. Nie był w stanie dłużej znieść sytuacji, w której się znalazł. Mówił:

— „Dosyć już, Panie, weź życie moje, gdyż nie jestem lepszy niż moi ojcowie” (1 Krl 19,4).

Dobra nowina jest taka, że Wielki Uzdrowiciel nie potępił Eliasza. Bóg rozumie lepiej niż my, kim jesteśmy i jak pokonać naszą depresję.

„W czasie modlitwy możemy nie mieć żadnych szczególnych dowodów, że oblicze naszego Odkupiciela pochyla się nad nami z miłością i współczuciem, ale tak właśnie jest. Możemy nie czuć Jego dotyku, ale Jego dłoń spoczywa na nas z miłością i łagodnością pełną współczucia”32.

Bóg wie i rozumie, że mamy „daleką drogę przed sobą” (1 Krl 19,7), ale czasem musi zaczekać, aż przestaniemy uciekać. Wtedy podejmuje działanie.

Czasami tonący ludzie wpadają w panikę i zachowują się tak, jakby chcieli utopić ratownika. W takiej sytuacji ratownik musi zaczekać, aż tonący osłabnie i przestanie przeszkadzać w akcji ratowniczej.

`Jaką nadzieję i jakie pocieszenie dają ci następujące wersety: Ps 34,19; Mt 5,1-3; Ps 73,26; Iz 53,4-6?`