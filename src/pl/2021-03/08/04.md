---
title:  Ucieczka
date:  17/08/2021
---

Z danych Światowej Organizacji Zdrowia wynika, że najczęściej występującą chorobą na świecie, dotykającą ponad 300 milionów osób rocznie, jest depresja niedająca oczywistych zewnętrznych objawów. Jest ona główną przyczyną upośledzenia świata i odgrywa znaczącą rolę w obniżeniu jakości zdrowia ludzkości.

Niestety, wśród chrześcijan rzadko mówi się o depresji, gdyż jest ona odbierana jako oznaka braku wiary. Czyż chrześcijanie nie powinni być zawsze radośni, szczęśliwi i pozytywnie nastawieni? Skoro tak, to depresja jest postrzegana jako przejaw braku właściwej więzi z Bogiem.

Większość ludzi wie, że taki pogląd jest błędny. Nawet chrześcijanie, i to ci najwierniejsi, mogą od czasu do czasu zmagać się z depresją, zwłaszcza po koszmarnych przeżyciach, choć nie brakuje im wiary ani zaufania do Boga. Czytając Księgę Psalmów, zauważamy ból, cierpienie i udrękę odczuwane przez wiernych Bożych.

Czasami depresja opanowuje nas stopniowo i niepostrzeżenie. Rozpoznajemy ją dopiero, gdy jej objawy się nasilają. Na przykład wierny prorok Eliasz w pewnej chwili poczuł się zupełnie wyczerpany emocjonalnie i fizycznie po przeżyciach na górze Karmel.

`W 18. rozdziale 1. Księgi Królewskiej czytamy, że Eliasz ujrzał cud Boży w postaci ognia spadającego z nieba. W odpowiedzi na swoją modlitwę ujrzał także deszcz padający po trzyipółrocznej suszy. Dlaczego na groźbę Izebel Eliasz zareagował ucieczką? Przeczytaj 1 Krl 19,1-5.`

Eliasz przeżył niezwykle wyczerpującą dobę. To doświadczenie, połączone z nagłym obudzeniem i groźbą śmierci, podziałało jak wyzwalacz depresji u Eliasza.

Eliasz był także świadkiem śmierci proroków Baala, a może nawet brał czynny udział w ich straceniu (zob. 1 Krl 18,40). Takie zdarzenie, choćby nawet podyktowane słusznymi względami, mogło odcisnąć powodujące uraz piętno na jego świadkach, a tym bardziej uczestnikach.

Tak więc Eliasz rzucił się do ucieczki, starając się ujść jak najdalej. Czasami biegniemy do lodówki i staramy się poprawić sobie humor jedzeniem. Czasami próbujemy przespać nasze emocjonalne wyczerpanie. Bywa, że uciekamy w nowy związek, nowy stan czy nowe miejsce w naszej ucieczce przed rzeczywistością. Niektórzy usiłują zagłuszyć depresję ciężką pracą, realizowanymi projektami i organizowanymi spotkaniami. Tak czy inaczej, usiłujemy uciec przed tym nienazwanym czymś, co wysysa z nas radość i nie pozwala odpocząć. Wielu ludzi korzysta z różnego rodzaju środków farmakologicznych, by uśmierzyć ten ból. Jednak to wszystko tylko ukrywa objawy i nie rozwiązuje problemu, a jedynie go pogłębia.