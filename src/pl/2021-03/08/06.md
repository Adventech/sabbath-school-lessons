---
title:  Odpoczynek i więcej
date:  19/08/2021
---

Bóg wiedział, że Eliasz zmęczył się uciekaniem. Wiedział, że Eliasz jest nie tylko zmęczony fizycznie, ale także emocjonalnie, a ponadto obciążony poczuciem winy. Podobnie jak Jezus postąpił w przypadku paralityka wiele wieków później, Bóg wyczyścił konto Eliasza i dał mu ukojenie. Wreszcie Eliasz był w stanie zasnąć i odpocząć.

Moglibyśmy się spodziewać, że na tym ta historia się zakończy, ale było inaczej. Boży odpoczynek nie jest jednorazowym doświadczeniem. Wkroczenie w Boży odpoczynek jest jak uzdrowienie połączone ze stopniowym oduczeniem się niewłaściwych wzorców myślowych i szkodliwych nawyków. Bóg nie przyspiesza uzdrowienia.

`Przeczytaj 1 Krl 19,5-8. Dokąd teraz wyruszył Eliasz i dlaczego?`

Gdy Eliasz odpoczął, znowu ruszył przed siebie. Jednak tym razem Bóg kierował jego krokami. Bóg wie, że życie w tym grzesznym świecie może powodować depresję. Rozumie nasze pragnienie ucieczki, ale chce kierować nami w biegu. Zamiast ulegać niszczącym mechanizmom ucieczki, mamy biec tak, jak On nam wskazuje. Gdy zaczynamy biec dla Niego, On uczy nas słuchać cichego głosu (zob. 1 Krl 19,12 BG), który daje nam ukojenie.

Eliasz nie miał siły, by podnieść się i wyruszyć na spotkanie Boga. To Bóg dał mu energię, by mógł to uczynić. Bóg też obiecał mu lepsze jutro.

Gdy Eliasz leżał pod krzakiem jałowca i życzył sobie śmierci, był pewien, że dobre dni są już za nim.

`Przeczytaj 1 Krl 19,15-16 oraz 2 Krl 2,11. Co jeszcze czekało na Eliasza?`

Bóg wiedział, że Eliasza czekają lepsze dni. Uzdrowienie miało się stać udziałem proroka, gdy nauczył się kierować swoim życiem w Bożym rytmie i przyjmować Boży odpoczynek. Eliasz miał jeszcze namaścić przyszłych królów i przygotować swojego następcę. Bóg wybrał Elizeusza, który miał się stać jak syn dla Eliasza. Bóg wiedział, że Eliasz przez wiarę miał po raz kolejny sprowadzić ogień z nieba (zob. 2 Krl 1,10). Proroka nie czekała śmierć w rozpaczy pod krzakiem jałowca, ale ognisty rydwan, który zabierze go do niebiańskiego odpoczynku.

`Czego możemy się nauczyć z historii Eliasza o tym, że bez względu na to, jak źle się czujemy, w Bożej mocy możemy się nie poddawać?`