---
title:  Odpoczynek w wyniku uzdrowienia
date:  15/08/2021
---

Jeśli kiedykolwiek potrzebujemy odpoczynku, to na pewno wtedy, gdy jesteśmy chorzy. Potrzebujemy fizycznego odpoczynku, aby organizm mógł w pełni uruchomić układ odpornościowy.

Potrzebujemy także umysłowego odpoczynku. Czasami chorujemy na coś, co nie zagraża naszemu życiu, jak przeziębienie czy ból głowy. Leżymy wówczas i staramy się nie myśleć o tym wszystkim, co powinniśmy czynić, ale po prostu nie możemy.

Czasami, gdy choroba zagraża naszemu życiu, leżymy i martwimy się: Co wykażą wyniki badań medycznych? Potem zaczynamy się zastanawiać: Dlaczego nas to spotkało. Czy ponieśliśmy konsekwencje niezdrowego stylu życia? Czy to skutek lekceważenia zasad zdrowia w młodości? Czy to wynik nadwagi uzyskanej w ciągu kilku ostatnich lat? Czy Bóg karze nas za jakiś tajemny grzech, o którym nie wiedzą inni ludzie?

`Przeczytaj Mk 2,1-4. O czym jest mowa w tych wersetach?`

Opisany przypadek paralityka był oczywisty. W książce Życie Jezusa31 przedstawione zostało tło jego uzdrowienia. Człowiek ten dopuścił się czynów, z których nie był dumny. Grzeszne życie doprowadziło go do choroby, a specjaliści od religii przedstawili mu proste powiązanie przyczyny i skutku: On sam sprowadził na siebie chorobę przez swoje grzechy, a więc nie mógł liczyć na uzdrowienie.

Taka postawa jest dość typowa. Często wydajemy się opanowani obsesją dochodzenia:

— Kto zawinił?

Jeśli popełniona została zbrodnia, ktoś musi za nią zapłacić. Jeśli gdzieś doszło do wypadku, kogoś trzeba pozwać przed sąd. Ale obwinianie nie prowadzi do uzdrowienia chorego człowieka.

Boży pierwotny plan nie uwzględniał istnienia bólu, choroby i cierpienia. Choroby pojawiły się na naszej planecie dopiero po upadku ludzi w grzech. Dlatego Bóg daje nam wskazówki dotyczące zdrowia, abyśmy doświadczali lepszej jakości życia tu i teraz. Ale póki znajdujemy się w tym świecie chorym na grzech, nie istnieje gwarancja zdrowia, bez względu na to, jak pilnie przestrzegamy zasad zdrowego stylu życia.

Dobra nowina jest taka, że Bóg może dać nam odpoczynek, zarówno gdy jesteśmy zdrowi, jak i gdy chorujemy — niezależnie od tego, czy nasza choroba jest wynikiem naszych błędów, czyichś zaniedbań, naszych wad genetycznych, czy po prostu skutkiem ubocznym życia w grzesznym świecie. Bóg potrafi dać nam odpoczynek.

`Gdy ktoś zaczyna chorować, nie jest dobrze doszukiwać się u niego jakichś win. Z drugiej strony, dlaczego zrozumienie przyczyny choroby w niektórych przypadkach może być ważnym krokiem w kierunku wyzdrowienia i odzyskania sił?`