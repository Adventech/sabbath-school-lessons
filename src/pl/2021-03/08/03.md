---
title:  Usuwanie przyczyn choroby
date:  16/08/2021
---

Paralityka przyniesiono do Jezusa, a zgromadzeni w napięciu oczekiwali, co się stanie. Czy Nauczyciel uzdrowi tego jawnogrzesznika? Czy wypowie słowo, by zgromić chorobę?

`Jak Jezus przystąpił do uzdrowienia paralityka? Co najpierw uczynił dla niego? Przeczytaj Mk 2,5-12.`

Ponieważ zwykle nie uświadamiamy sobie choroby, póki nie zauważymy jej objawów, często sądzimy, że choroba to tylko objawy. Przypuszczamy, że jeśli pozbędziemy się objawów, to wyzdrowiejemy. Jezus inaczej podchodził do choroby. On wie, jakie są przyczyny wszelkiego cierpienia i wszelkich chorób, więc usuwa przede wszystkim przyczyny, a nie skutki.

Tak było w przypadku paralityka. Zamiast natychmiast przystąpić do uzdrowienia go z oczywistych skutków choroby, Jezus sięgnął najpierw do przyczyny — do tego, co najbardziej dręczyło nieszczęsnego człowieka. Paralityk bardziej dotkliwie odczuwał ciężar winy i odłączenia od Boga niż swoje fizyczne ograniczenia. Człowiek odpoczywający w Bogu może znieść wszelkie fizyczne cierpienia, jakie mogą go spotkać w tym znękanym chorobami świecie. Tak więc Jezus sięgnął do przyczyn i zaoferował grzesznikowi przebaczenie.

Przywódcy religijni byli wstrząśnięci, słysząc, że Jezus oznajmił paralitykowi, iż jego grzechy zostały odpuszczone. W odpowiedzi na ich niewypowiedziane oskarżenie Jezus zadał im pytanie.

`Przeczytaj Mk 2,8-9. Jakie wyzwanie rzucił Jezus uczonym w Piśmie? Jakiego zagadnienia tak naprawdę dotyczyło to wyzwanie?`

Mowa zazwyczaj jest tania, ale nie wtedy, gdy przemawia Bóg. Potęga słowa Bożego powołała do istnienia wszystko (zob. 1. rozdział Księgi Rodzaju). Choć przebaczenie nie jest czymś, co możemy zobaczyć, to jednak jest kosztowne. Przebaczenie kosztowało życie Syna Bożego oddane przez Niego na krzyżu. Wszystko inne ma drugorzędne znaczenie. Aby wykazać moc i rzeczywistość przebaczenia, Jezus postanowił uzdrowić paralityka.

Bóg pragnie nas uzdrowić przede wszystkim wewnętrznie. Potem czasami daje nam też natychmiastowe fizyczne uzdrowienie, tak jak to się stało w przypadku paralityka, a czasami musimy z tym zaczekać aż do swojego zmartwychwstania, by doświadczyć pełni fizycznego zdrowia. Tak czy inaczej, nasz Zbawiciel pragnie tego, byśmy odpoczywali w pewności Jego miłości, łaski i przebaczenia już teraz, mimo fizycznego cierpienia.

`Jak możemy znaleźć odpoczynek i pokój, nawet gdy nasze modlitwy o uzdrowienie nie są wysłuchiwane od razu?`