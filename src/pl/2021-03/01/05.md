---
title:  Odpoczynek w Nowym Testamencie
date:  30/06/2021
---

Greckim czasownikiem często występującym w Nowym Testamencie i oznaczającym odpoczywanie jest anapauein (odpocząć, odprężyć się, odświeżyć się). Czasownik ten został użyty w słynnej wypowiedzi Jezusa dotyczącej odpoczynku:

— „Pójdźcie do mnie wszyscy, którzyście spracowani i obciążeni, a Ja wam sprawię odpocznienie” (Mt 11,28 BG).

Czasownik anapauein może także dotyczyć fizycznego odpoczynku (zob. Mt 26,45). W ostatnich pozdrowieniach skierowanych do Koryntian Paweł wyraża radość z powodu przybycia przyjaciół, którzy odświeżyli jego ducha (zob. 1 Kor 16,18 PO).

Inny czasownik oznaczający odpoczywanie to hesychadzein. Został on użyty między innymi w kontekście odpoczywania uczniów Jezusa w sobotę, gdy On sam został złożony w grobie (zob. Łk 23,56). Ów czasownik odnosi się także do prowadzenia cichego życia (zob. 1 Tes 4,11) oraz może wskazywać brak sprzeciwu wobec czegoś i zachowanie spokoju (zob. Dz 11,18).

W Hbr 4,4, gdzie jest mowa o odpoczynku Boga w siódmym dniu po stworzeniu, użyty jest grecki czasownik katapauein (doprowadzić do zaprzestania, dać odpoczynek, odpocząć), co nawiązuje do użycia tego czasownika w Septuagincie, starożytnym greckim przekładzie Starego Testamentu. Co ciekawe, większość przypadków użycia tego czasownika w Nowym Testamencie występuje właśnie w 4. rozdziale Listu do Hebrajczyków.

`Przeczytaj Mk 6,30-32. Dlaczego Jezus powiedział swoim uczniom, by udali się na osobność i odpoczęli, podczas gdy mieli tyle możliwości pełnienia misji? Przed udzieleniem odpowiedzi na to pytanie zapoznaj się z szerszym kontekstem 6. rozdziału Ewangelii Marka.`

„Wy sami idźcie na osobność (...) i odpocznijcie nieco” (Mk 6,31), nie brzmi jak zaproszenie. Jezus troszczył się o swoich uczniów, w tym także o ich cielesny i emocjonalny dobrostan. Właśnie powrócili z wyczerpującej misji, w którą On wysłał ich dwójkami (zob. Mk 6,7). W Mk 6,30 jest mowa o tym, jak wrócili uradowani. Ich serca przepełnione były emocjami. Chcieli opowiedzieć Jezusowi o wszystkich swoich zwycięstwach i porażkach, ale On nakazał im odejść i odpocząć. Marek w swoim sprawozdaniu zawarł wyjaśnienie tego: „Albowiem tych, co przychodzili i odchodzili, było wielu, tak iż nie mieli nawet czasu, żeby się posilić” (Mk 6,31). Nadmiar pracy w dziele Bożym jest prawdziwym wyzwaniem dla uczniów Jezusa. On przypomina nam, że musimy strzec naszego zdrowia cielesnego i emocjonalnego, mądrze planując nie tylko pracę, ale i odpoczynek.

`Jak możesz pomóc miejscowemu pastorowi, starszemu twojego zboru i innym kościelnym działaczom, którym grozi wypalenie w dziele Pańskim? Jak możesz wyrazić uznanie dla ich pracy i pomóc im znaleźć odpoczynek?`