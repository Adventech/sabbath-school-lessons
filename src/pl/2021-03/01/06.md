---
title:  Tułacz i wędrowiec
date:  01/07/2021
---

`Przeczytaj Rdz 4,1-12. Co sprawiło, że Kain stał się „tułaczem i wędrowcem na ziemi” (Rdz 4,12)?`

Tekst biblijny nie wyjaśnia wprost, dlaczego Bóg uhonorował Abla i jego ofiarę oraz dlaczego nie wejrzał na Kaina i jego ofiarę (zob. Rdz 4,4-5). Mimo to wiemy, dlaczego tak się stało. „Kain przyszedł przed oblicze Boże z szemraniem, nie wierząc w swym sercu w obiecaną ofiarę oraz potrzebę istnienia systemu ofiarnego. Jego dar nie był wyrazem skruchy z powodu grzechu. Uważał, tak jak wielu obecnie, że ścisłe zastosowanie się do planu wyznaczonego przez Boga — powierzenie całkowicie swojego zbawienia, by odkupienia dokonał obiecany Zbawiciel — byłoby okazaniem słabości. Wybrał więc niezależność. Przyszedł z własnymi zasługami”7.

Gdy Bóg powiedział, że Kain będzie tułaczem i wędrowcem na ziemi, nie oznaczało to, że Bóg go takim uczynił. Stało się to w wyniku grzesznych decyzji i nieposłuszeństwa Kaina. Nie znalazłszy odpoczynku w Bogu, Kain przekonał się, że nie może znaleźć prawdziwego odpoczynku nigdzie indziej.

Hebrajski czasownik przetłumaczony jako wejrzeć (zob. Rdz 4,4) oznacza dosłownie: przyjrzeć się uważnie, rozważyć starannie. Bóg przygląda się uważnie nie tyle samej ofierze, ile postawie ofiarującego. Fakt, iż odrzucił ofiarę Kaina z płodów rolnych, nie wynikał z kaprysu czy nieuzasadnionej niechęci. Odrzucenie to było poprzedzone starannym zbadaniem charakteru, postawy i motywacji ofiarującego. Jest to wręcz wzorcowy przykład sądu śledczego.

`Przeczytaj Rdz 4,13-17 i opisz reakcję Kaina na to, jak został osądzony przez Boga.`

Gdy usiłujemy uciec sprzed oblicza Boga, ogarnia nas niepokój. Tęsknotę za łaską Bożą staramy się stłumić rzeczami materialnymi, więziami ludzkimi i nawałem zajęć. Kain dał początek rodowi panującemu (dynastii) i zbudował miasto. Jego wielkie osiągnięcia świadczą o stanowczości i energii, z jaką działał, ale jego dynastia i miasto były bezbożne, więc w końcu obróciły się wniwecz.

`Nawet jeśli cierpimy wskutek naszych grzechów, jak to zwykle bywa, jak możemy się nauczyć przyjmować przebaczenie oferowane nam przez Chrystusa?`