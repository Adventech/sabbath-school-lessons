---
title:  Zmęczeni i wyczerpani
date:  27/06/2021
---

`Przeczytaj Rdz 2,1-3. Dlaczego Bóg ustanowił dzień odpoczynku, zanim ktokolwiek zdążył się zmęczyć?`

Zanim jeszcze ludzkość rzuciła się w narzucony sobie wir stresującego życia, Bóg ustanowił znak odświeżający nam pamięć. To miał być dzień przeznaczony na wyhamowanie w codziennym pędzie i cieszenie się życiem; dzień, w którym możemy więcej być niż czynić. To miał być dzień, w którym możemy świętować dar trawy, powietrza, dzikiej przyrody, wody, ludzi oraz, co najważniejsze, czcić Stwórcę Wszelkich Dobrych Darów.

Nie było to jednorazowe zaproszenie i nie wygasło po opuszczeniu Edenu przez ludzi. Bóg zadbał o to, by zaproszenie przetrwało próbę czasu. Już na początku wplótł sobotni odpoczynek w tkaninę czasu. Zawsze będzie istniało zaproszenie odnawiane raz po raz — zaproszenie do odpoczywania i świętowania stworzenia każdego siódmego dnia tygodnia.

Można byłoby przypuszczać, że dzięki wszystkim urządzeniom oszczędzającym czas powinniśmy być mniej fizycznie zmęczeni niż ludzie żyjący jeszcze dwieście lat temu. Ale wydaje się, że w naszych czasach jak nigdy dotąd brakuje nam odpoczynku. Nawet czas wolny od pracy poświęcamy niecierpiącym zwłoki zajęciom. Ciągle wydaje się nam, że jesteśmy spóźnieni. Bez względu na to, ile czegoś zrobimy, zawsze jest jeszcze coś do zrobienia.

Badania wskazują na to, że coraz mniej śpimy, a wielu ludzi nie jest w stanie normalnie żyć bez kofeiny. Choć mamy coraz lepsze telefony komórkowe, szybsze komputery i wydajniejsze połączenia internetowe, to jednak wciąż brakuje nam czasu.

`Czego poniższe wersety uczą nas o znaczeniu odpoczynku? Zob. Mk 6,31; Ps 4,9; Wj 23,12; Pwt 5,14; Mt 11,28.`

Bóg, który nas stworzył, wiedział, że będziemy potrzebowali fizycznego odpoczynku. Wbudował w czas powtarzające się okresowo pewne odcinki — noc i sobotę — by dać nam możliwość fizycznego odpoczynku. Uznając Jezusa jako naszego Pana, musimy także poważnie traktować nasz obowiązek poświęcania czasu na odpoczynek. Przecież przykazanie sobotnie nie jest jedynie propozycją czy wskazówką, ale przykazaniem!

`Jak postrzegasz swoje udręczone życie? Co możesz zrobić, by lepiej doświadczać fizycznie i duchowo odpoczynku, który Bóg nam oferuje?`