---
title:  Słowa dotyczące odpoczynku w Starym Testamencie
date:  29/06/2021
---

Z pewnością wszyscy potrzebujemy odpoczynku i dlatego jest o nim mowa w całej Biblii. Choć Bóg stworzył nas do działania, to jednak działanie to musi być przeplatane odpoczynkiem.

Hebrajski Stary Testament zawiera szereg słów oznaczających odpoczywanie. W opisie tego, jak Bóg odpoczął w Rdz 2,2-3 w ustanowionym przez siebie siódmym dniu tygodnia, użyty został hebrajski czasownik szwt (zaprzestać pracy, odpocząć, wziąć dzień wolny od pracy) będący czasownikową formą hebrajskiego rzeczownika szabat (sobota). Ów hebrajski czasownik szwt został użyty w Wj 5,5 w formie kauzatywnej4, co można przetłumaczyć jako skłonić kogoś do odpoczynku od pracy. Rozgniewany faraon oskarżył Mojżesza o to, że namawia Izraelitów, by odpoczęli od swojej harówki5.

W czwartym przykazaniu dekalogu nawiązanie do Bożego odpoczynku w siódmym dniu tygodnia, czyli w sobotę, zostało wyrażone hebrajskim czasownikiem nuach (zob. Wj 20,11; Pwt 5,14). Ów hebrajski czasownik w Hi 3,13 został przetłumaczony jako mieć odpoczynek (BI), zaś w odniesieniu do skrzyni przymierza w Lb 10,36 — bardziej obrazowo jako zatrzymać się. W 2 Krl 2,15 czytamy, że duch Eliasza spoczął na Elizeuszu.

Inna ważna hebrajska forma czasownikowa to szakat — odpoczywać, dać wytchnienie, uciszyć się. Słowo to zostało użyte w Joz 11,23, gdzie opisano odpoczynek ziemi po wojnie prowadzonej pod wodzą Jozuego. Słowo to często pojawia się w kontekście pokoju w Księdze Jozuego i w Księdze Sędziów.

Hebrajski czasownik raga także wskazuje na odpoczynek. W ostrzeżeniach przed nieposłuszeństwem w Księdze Powtórzonego Prawa Bóg powiedział Izraelitom, że na wygnaniu nie znajdą wytchnienia (zob. Pwt 28,65). Ten sam hebrajski czasownik w formie kauzatywnej6 został użyty w Jr 50,34, gdzie jest mowa o tym, że Pan może „dać ziemi pokój”.

`Przeczytaj Pwt 31,16 i 2 Sm 7,12. O jakim odpoczynku jest tu mowa?`

W obu powyższych wersetach użyto osobliwego hebrajskiego wyrażenia pochodzącego od czasownika szakab, dosłownie oznaczającego położyć się, zasnąć. W przymierzu z Dawidem Bóg obiecał przyszłemu królowi Izraela:

— „…a gdy dopełnią się dni twoje i zaśniesz ze swoimi ojcami, Ja wzbudzę ci potomka po tobie” (2 Sm 7,12).

Długa (i wybiórczo tutaj przedstawiona) lista różnych hebrajskich czasowników oznaczających odpoczywanie pomaga nam zrozumieć, że teologiczne pojęcie odpoczynku nie jest oparte na jednym czy dwóch słowach. Odpoczynek może być zarówno osobowy, jak i zbiorowy. Odpoczynek wpływa na nasze ciało, naszą wspólnotę i nasze emocje, i nie ogranicza się jedynie do soboty.

`Śmierć jest z pewnością naszym wrogiem, ale pewnego dnia zostanie pokonana. Chociaż opłakujemy naszych bliskich i tęsknimy za nimi, jaką pociechę daje nam świadomość, że odpoczywają oni po trudach swojego życia?`