---
title:  Życie w społeczeństwie 24/7(2)
date:  26/06/2021
---

### Studium Bieżącego Tygodnia
Rdz 2,1-3; Jr 45,1-5; Wj 20,11; 2 Sm 7,12; Mk 6,30-32; Rdz 4,1-17.

> <p>Tekst Pamięciowy</p>
> „Dusza moja wzdycha i omdlewa z tęsknoty do przedsionków Pańskich. Serce moje i ciało woła radośnie do Boga żywego” (Ps 84,3).

— Tyk-tak, tyk-tak, tyk-tak… — tykał miarowo i bezlitośnie zegar.

Pozostały dwie godziny do rozpoczęcia szabatu. Maria, rozejrzawszy się po swoim niewielkim mieszkaniu, westchnęła. Dziecięce zabawki nadal leżały porozrzucane w pokoju, a w kuchni panował bałagan. Sara, jej najmłodsza córka, miała gorączkę i leżała w łóżku. Podczas sobotniego nabożeństwa Maria miała witać osoby przybywające do kościoła, więc cała rodzina musiała wyjść z domu pół godziny wcześniej niż zwykle. Mam nadzieję, że jutro znajdę trochę ciszy i spokoju — pomyślała Maria.

W tym czasie na drugim końcu miasta mąż Marii, Jozue, stał w kolejce do kasy z wózkiem pełnym cotygodniowych zakupów. Wcześniej z trudem dojechał tam zakorkowanymi ulicami. Kolejki przy kasach były długie, jakby wszyscy zmówili się na tę porę. Muszę trochę odpocząć. Dłużej tego nie wytrzymam — pomyślał Jozue. — Tak się nie da żyć!

Naszym życiem rządzą godziny szczytu, godziny pracy, wizyty u lekarzy, rozmowy przez komunikatory internetowe, zakupy i obowiązki szkolne. Bez względu na to czy posługujemy się publicznym transportem, prywatnym skuterem, czy swoim samochodem, by dojechać do pracy i zawieźć dzieci do szkoły, ciągłe obowiązki spoczywające na nas w otaczającym nas świecie grożą zagłuszeniem czy wyparciem wszystkiego tego, co jest naprawdę ważne dla nas.

Jak zatem możemy znaleźć odpoczynek w takim pośpiechu i nawale zajęć?