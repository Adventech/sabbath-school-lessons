---
title:  Jazda na oparach
date:  28/06/2021
---

Brak snu i wyczerpanie z powodu fizycznego przepracowania to prawdziwy problem. Jednak jeszcze gorzej jest, gdy czujemy, że emocjonalnie jedziemy na oparach/rezerwie. Gdy brak snu dodamy do emocjonalnych problemów, możemy odczuć bolesne zniechęcenie.

Baruch, skryba3 na usługach Jeremiasza, czuł się tak podczas ostatnich trudnych lat istnienia Jerozolimy poprzedzających chaos, cierpienie i zamieszanie po zniszczeniu miasta przez Babilończyków.

`Przeczytaj Jr 45,1-5. Napisz krótką ocenę emocjonalnego stanu Barucha.`

Czy możesz sobie wyobrazić, jak by to było, gdyby Bóg osobiście skierował do ciebie indywidualne przesłanie? Baruch otrzymał przesłanie wprost z sali tronowej w niebie (zob. Jr 45,2). Wydarzyło się to „w czwartym roku Jojakima, syna Jozjasza, króla judzkiego” (Jr 45,1), czyli około 605 lub 604 roku przed Chrystusem. W Jr 45,3 dobrze podsumowano to, jak czują się ludzie, gdy jadą na oparach.

Wszystko, co wiemy z Pisma Świętego o tym okresie, świadczy o tym, że narzekanie Barucha nie było małostkowym utyskiwaniem. Miał on powody czuć się zniechęcony i emocjonalnie wyczerpany. Działo się wtedy dużo złych rzeczy, a jeszcze gorsze miały wkrótce nastąpić.

`Jak Bóg odpowiedział na narzekania Barucha? Przeczytaj Jr 45,4-5.`

Boża odpowiedź na rzeczywiste cierpienie Barucha przypomina nam fakt, iż Bóg musiał odczuwać w nieskończenie większym stopniu rozpacz i ból. Zbudował Jerozolimę, a teraz zamierzał ją zburzyć. Zasadził Izraelitów jak winnicę (zob. Iz 5,1-7), a teraz zamierzał ich wyrwać i skazać na wygnanie. Nie tego pragnął Pan dla swojego ludu, ale wskutek buntu Izraelitów był zmuszony do tego dopuścić.

Jednak dla Barucha zapaliło się światełko nadziei na końcu tunelu. Bóg bowiem zamierzał oszczędzić go mimo powszechnego zniszczenia, klęski i niewoli.

`Przeczytaj jeszcze raz słowa skierowane przez Boga do Barucha. Jakie przesłanie znajdujemy w nich dla nas? Jak świadczą te słowa o tym, że Bóg jest z nami bez względu na zaistniałą sytuację?`