---
title:  „…a brzemię moje lekkie” (Mt 11,30)
date:  29/07/2021
---

W słowach zapisanych w Mt 11,30 Jezus posłużył się obrazem dźwigania ciężaru:

— „Albowiem jarzmo moje jest miłe, a brzemię moje lekkie”.

`Mojżesz ucieszył się ze spotkania ze swoim teściem o imieniu Jetro, gdy Izraelici opuścili Egipt i przeszli przez morze. Przeczytaj Wj 18,13-22. Jak wzajemne dźwiganie brzemienia (ciężaru) przejawia się w tej historii?`

W Wj 18,13 czytamy, że Izraelici przychodzili do Mojżesza od świtu do zmierzchu, by rozsądzał sprawy między nimi. Gdy ujrzał to teść Mojżesza, przekonał go, by ustanowił taką organizację sądowniczą, która pozwoli mu skupiać uwagę jedynie na najpoważniejszych sprawach, a drobne sprawy odda w ręce jego pomocników. Czytamy dalej, że Mojżesz usłuchał rady Jetry i wprowadził istotne zmiany usprawniające sądownictwo.

Gdy Jezus mówi, że Jego brzemię jest lekkie, chce nam przypomnieć, że możemy polegać na Nim jako Tym, który codziennie dźwiga nasze ciężary. Podobnie jak to było w przypadku Mojżesza, musimy się nauczyć dzielić naszymi ciężarami z innymi ludźmi. Przedstawiony przez apostoła Pawła w 1 Kor 12,12-16 przykład ciała Chrystusowego jest dobrą ilustracją tego, jak może wyglądać takie dzielenie się brzemionami/ciężarami. Potrzebujemy funkcjonującego ciała, by skutecznie dźwigać brzemiona/ciężary. Potrzebujemy nóg, ramion, barków, mięśni i ścięgien, by unieść cokolwiek.

`Przeczytaj Ga 6,2. Jak wzajemne noszenie brzemion/ciężarów pomaga nam wypełniać prawo Chrystusowe?`

Najbliższy kontekst tego wersetu może być nieco pomocny. W Ga 6,1 Paweł stwierdził, że jeśli jakiś współwierzący uległ pokusie i upadł, mamy podnieść taką osobę w duchu łagodności (pamiętając o Jezusie, który w Mt 11,29 powiedział, że jest łagodny). Noszenie brzemion/ciężarów oznacza podnoszenie kogoś, kto upadł, aby pomóc mu zrozumieć łaskę Bożą. Oznacza także pomaganie innym ludziom w ich trudnościach. Greckie słowa tłumaczone jako ciężar czy brzemię mogą oznaczać bardzo ciężki kamień/ładunek. Przypomina nam to, że wszyscy nosimy brzemiona/ciężary i potrzebujemy w tym pomocy. Dzielenie się brzemionami/ciężarami jest zadaniem danym przez Boga Kościołowi, wymagającym łagodności i współczucia.

`Kiedy ostatnio ktoś pomógł ci nieść brzemię/ciężar, z którym się zmagałeś? Co to dla ciebie znaczyło? Komu dzisiaj możesz pomóc w dźwiganiu jego brzemienia/ciężaru?`