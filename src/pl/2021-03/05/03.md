---
title:  „Weźcie na siebie moje jarzmo” (Mt 11,29)
date:  26/07/2021
---

`Przeczytaj Mt 11,29-30. Dlaczego Jezus wzywa nas, byśmy wzięli Jego jarzmo zaraz po tym, jak zaprosił nas do oddania Mu naszych ciężarów i znalezienia prawdziwego odpoczynku?`

Po pierwszym nakazie pójdźcie w Mt 11,28, następują dwa kolejne w Mt 11,29.

Nakazy: weźcie oraz uczcie się, kierują uwagę słuchaczy (i czytelnika) na Jezusa. Mamy wziąć Jego jarzmo i uczyć się od Niego.

Bliska więź istniejąca między Ojcem i Synem (wskazana już wcześniej w Mt 11,25-27) jest mocną ilustracją wyjaśniającą przenośnię dotyczącą jarzma, a użytą w tych wersetach. Ojciec i Syn działają jednomyślnie dla zbawienia ludzkości. Choć jarzmo jest symbolem uległości (zob. 27. rozdział Księgi Jeremiasza), to jednak jest także przenośnią wskazującą jedność celu. Poddajemy się Jego jarzmu i przyjmujemy zadania, które On nam wyznacza dla dobra naszych bliźnich. To nie my nosimy Jego jarzmo, ale dzielimy je z Nim, gdyż Jego jarzmo jest miłe, a Jego brzemię — lekkie (zob. Mt 11,30).

Drugi nakaz — „uczcie się ode mnie” (Mt 11,29) — jest powtórzeniem powyższej myśli. W grece czasownik przetłumaczony jako uczyć się wiąże się ściśle z rzeczownikiem uczeń. Gdy uczymy się od Jezusa, jesteśmy prawdziwie Jego uczniami. Posłuszeństwo i zaangażowanie są charakterystycznymi cechami uczniostwa.

`Na czym polega różnica między byciem obciążonym (zob. Mt 11,28) a przyjęciem jarzma Jezusa (zob. Mt 11,29)?`

W judaizmie jarzmo było często stosowaną przenośnią dotyczącą prawa. W Dz 15,10 przenośnia ta jest użyta konkretnie do przepisu o obrzezaniu. W Ga 5,1 Paweł porównuje wolność w Jezusie z jarzmem niewoli, co jest nawiązaniem do prawa rozumianego jako domniemany środek zbawczy. Być w jarzmie z Jezusem znaczy: być posłusznym i zaangażowanym w podążaniu za Nim oraz w uczestniczeniu w Jego misji. Choć nie możemy nic dodać do zbawienia uzyskanego dla nas przez Jezusa na krzyżu, to jednak możemy się stać Jego przedstawicielami i głosić dobrą nowinę naszym bliźnim. Interpretacja prawa przedstawiona przez Jezusa w Kazaniu na górze (zob. 5., 6. i 7. rozdział Ewangelii Mateusza) jest jeszcze bardziej zdecydowana niż ta, której dokonywali faryzeusze. Potrzebna jest więc operacja naszego serca i przemiana naszych motywów działania, a wtedy Jego jarzmo stanie się miłe, a brzemię — lekkie (zob. Mt 11,30).

`Jakże wspaniała jest to obietnica: „…odpocznienie duszom waszym” (Mt 11,29 BG)! Jak doświadczyłeś tego odpoczynku (ukojenia)? Jaki on jest? Skupiając uwagę na Jezusie i na tym, co On nam oferuje, jak możemy zacząć poznawać ten odpoczynek?`