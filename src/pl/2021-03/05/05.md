---
title:  „Albowiem jarzmo moje jest miłe” (Mt 11,30)
date:  28/07/2021
---

Użycie przez Jezusa słowa jarzmo w tym fragmencie ewangelii jest echem jego znaczenia w ówczesnym judaizmie, co znalazło wyraz także w innych fragmentach Nowego Testamentu, które odnoszą się do błędnego pojmowania prawa.

`Greckie słowo przetłumaczone jako miłe w Mt 11,30 może oznaczać także: dobre, przyjemne, użyteczne i dobroczynne. Wielu ludzi uważa prawo Boże za ciężkie, trudne do zastosowania, a czasami wręcz niepotrzebne. Jak możemy pomóc innym ludziom w odkrywaniu piękna prawa Bożego oraz pobudzać ich do miłowania Prawodawcy?`

Rodzice zazwyczaj pamiętają tę chwilę, gdy ich dziecko zrobiło pierwszy samodzielny kroczek. Po pierwszym chwiejnym kroczku następuje drugi ostrożny kroczek, a potem trzeci, ale po chwili dziecko zazwyczaj potyka się i upada. Być może poleją się wtedy łzy, a nawet pojawi się siniak, ale gdy dziecko odkryje swobodę samodzielnego przemieszczania się, będzie próbować dalej. Kilka kroczków, upadek, powstanie, znowu kilka kroczków i kolejny upadek, i tak dalej. Kolejność ta powtórzy się wiele razy, zanim malec nauczy się chodzić pewnie. A jednak mimo kolejnych bolesnych upadków malec wydaje się uśmiechać zwycięsko:

— Mamusiu, tatusiu, ja chodzę!

Chodzenie z Jezusem nie zawsze bywa łatwe, ale zawsze jest dobre i właściwe. Możemy się wielokrotnie potykać, a nawet upadać, ale powinniśmy powstawać i iść dalej u Jego boku.

`W Ga 5,1 Paweł napisał: „Chrystus wyzwolił nas, abyśmy w tej wolności żyli. Stójcie więc niezachwianie i nie poddawajcie się znowu pod jarzmo niewoli”. Co to znaczy? Jak Chrystus nas wyzwolił? Na czym polega różnica między jarzmem, które On nam proponuje, a jarzmem niewoli, przed którym ostrzega nas Paweł?`

Możemy być pewni, że cokolwiek Paweł miał na myśli, pisząc o jarzmie niewoli, nie odnosił się do posłuszeństwa prawu Bożemu — dekalogowi. Przeciwnie, to właśnie przez posłuszeństwo wiary — połączone z pewnością zbawienia na mocy okrywającej nas sprawiedliwości Chrystusa — możemy przyjąć prawdziwy odpoczynek i wolność.

`Dlaczego życie w posłuszeństwie prawu Bożemu jest życiem spokojniejszym niż życie w nieposłuszeństwie?`