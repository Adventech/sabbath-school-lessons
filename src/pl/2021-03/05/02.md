---
title:  „…a Ja wam dam ukojenie” (Mt 11,28)
date:  25/07/2021
---

Przeczytaj Mt 11,20-28, pamiętając o tym, co powiedział Jezus: — „Pójdźcie do mnie wszyscy, którzyście spracowani i obciążeni, a Ja wam sprawię odpocznienie” (BG).

`W jakim kontekście wypowiedział te słowa? W jaki sposób Jezus daje nam odpoczynek?`

Podobnie jak to jest z większością naszych wypowiedzi, także Jezus wypowiadał się w określonych sytuacjach i określonym kontekście. Aby Go zrozumieć, musimy poznać kontekst danej Jego wypowiedzi. Dzięki temu unikniemy błędów w wyjaśnianiu Jego słów.

11. rozdział Ewangelii Mateusza to punkt zwrotny w tej nowotestamentowej księdze. Słowa Jezusa potępiające ważne galilejskie miasta to jedne z najsurowszych Jego wypowiedzi jak dotąd w tej ewangelii. Jezus nikogo nie obdarza szczególnymi względami; dotyka wprost bolesnego miejsca; nie boi się przebywać ze „złymi” ludźmi (zob. Mt 9,9-13); Jego stwierdzenie, iż może odpuszczać grzechy, wywołuje oburzenie przywódców religijnych (zob. Mt 9,1-8).

Rzeczywiście, Jezus wypowiadał surowe słowa potępienia, porównując współczesnych sobie ludzi do mieszkańców Sodomy uchodzących wówczas (podobnie jak i dzisiaj) za wzorzec nikczemności:

— „Ale powiadam wam: Lżej będzie ziemi sodomskiej w dniu sądu aniżeli tobie” (Mt 11,24).

Napięcie więc narasta, ale wtedy Jezus zmienia ton i oferuje prawdziwy odpoczynek. Może to uczynić, gdyż „wszystko zostało mi przekazane przez Ojca mego i nikt nie zna Syna tylko Ojciec” (Mt 11,27). Zdolność Jezusa do udzielania odpoczynku jest oparta na Jego boskości i Jego jedności z Ojcem.

Zanim będziemy mogli uwolnić się od naszych ciężarów, musimy zrozumieć, że nie jesteśmy w stanie dźwigać ich samodzielnie. Większość z nas nie przyjdzie do Jezusa, póki nie uświadomi sobie swojego rzeczywistego stanu. Zaproszenie Jezusa jest ukierunkowane na nasze potrzeby.

Jego oświadczenie zawarte w Mt 11,28 rozpoczyna się od nakazu:

— „Pójdźcie…”

To nie propozycja z kilkoma możliwościami do wyboru, ale Jego warunek znalezienia odpoczynku. To znaczy, że mamy powierzyć Mu panowanie nad nami. W czasach, w których możemy wygodnie kontrolować wiele obszarów naszego życia przy pomocy smartfonu, przyjście do Jezusa nie jest naturalnym odruchem. Dla większości ludzi poddanie się Jezusowi jest najtrudniejszym etapem chrześcijańskiego życia.

Lubimy mówić, i słusznie, o tym wszystkim, czego Bóg dokonuje dla nas w Chrystusie, oraz o tym, że nie jesteśmy w stanie sami się zbawić. To wszystko prawda. Ale ostatecznie i tak musimy podjąć świadomą decyzję przyjścia do Jezusa, a to oznacza poddanie się Jemu. W tej sytuacji dochodzi do tego, że wolna wola staje na czele i w centrum życia chrześcijanina.

`Jakie ciężary dźwigasz? Jak możesz się nauczyć przekazywać je Jezusowi i doświadczać odpoczynku, który On oferuje, i to za wielką cenę, którą za to zapłacił?`