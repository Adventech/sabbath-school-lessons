---
title:  „Jestem cichy i pokornego serca” (Mt 11,29)
date:  27/07/2021
---

W naszych czasach łagodność, delikatność i cichość nie są należycie doceniane. Ludzie wyśmiewają pokorę. Media społecznościowe uczą nas zwracać uwagę na głośnych, hałaśliwych, dziwacznych, szalonych i bezczelnych ludzi. Większość norm tego świata jest zdecydowanym przeciwieństwem tego, co Bóg uważa za ważne i cenne.

„Poznanie prawdy zależy nie tyle od siły intelektu, ile od czystości intencji oraz prostoty gorliwej i uległej wiary. Aniołowie Boży przybliżają się do tych, którzy w pokorze serca szukają Bożego prowadzenia. Duch Święty został im dany, aby otworzyć przed nimi bogatą skarbnicę prawdy”20.

`Przeczytaj Mt 5,5; 1 P 3,4; Iz 57,15. Jak zdefiniowałbyś łagodność (potulność) i pokorę na podstawie tych wersetów?`

W 2 Kor 10,1 Paweł wskazuje na „cichość i łagodność Chrystusową”. Cichość, łagodność oraz pokora nie są cechami mięczaków — ludzi, którzy nie są w stanie trzymać się swojej racji. Sam Jezus nie dążył do konfliktów, a nierzadko wręcz ich unikał w imię wypełnienia swojej misji (zob. J 4,1-3). Jednak gdy był zmuszony przeciwstawić się niesprawiedliwości, czynił to odważnie. Mimo to nawet w takich sytuacjach przejawiał łagodność. Na przykład Jego skarga przeciwko mieszkańcom Jerozolimy nie została wypowiedziana w ostrych słowach, ale z bólem w sercu i ze łzami wylanymi nad tragiczną przyszłością miasta (zob. Łk 19,41-44).

W Nowym Testamencie Jezus jest często przedstawiany jako drugi Mojżesz. Zbawiciel, wstąpiwszy na górę, wykładał zasady swojego królestwa, (zob. Mt 5,1). Dostarczył licznemu zgromadzeniu pokarmu (zob. Mt 14,13-21). W Lb 12,3 Mojżesz został określony jako człowiek skromny, co zostało powtórzone niemal echem w Mt 11,29. Ludzie będący świadkami nakarmienia pięciu tysięcy zgromadzonych rzekli zdumieni: „Ten naprawdę jest prorokiem, który miał przyjść na świat” (J 6,14), nawiązując w ten sposób do Pwt 18,15 i roli Mojżesza jako proroka.

Pokora i łagodność Jezusa znacznie przewyższały te cechy występujące u Mojżesza. Jezus jest naszym Bogiem i Zbawicielem. Mojżesz zaoferował swoje życie w zamian za ratunek dla swojego ludu (zob. Wj 32,32), ale jego śmierć nie zdałaby się na nic, gdyż Mojżesz był jedynie człowiekiem, a ponadto sam potrzebował Zbawiciela, który weźmie na siebie te grzechy i zapłaci za nie. Choć dużo możemy się nauczyć z doświadczeń Mojżesza, to jednak zbawienie jest wyłącznie w Chrystusie.

Potrzebujemy Zbawiciela, który zajmie nasze miejsce nie tylko jako Pośrednik, ale i jako Ofiara. Wstawiennictwo jest ważne, ale tylko Bóg, który zawisł na krzyżu, dźwigając nasze grzechy i płacąc karę za nie, może nas zbawić od prawnych skutków przestępstwa prawa Bożego. Dlatego — choć Jezus jest dla nas doskonałym wzorem — nie miałoby to dla nas większego znaczenia, gdyby nie Jego ukrzyżowanie i Jego zmartwychwstanie.