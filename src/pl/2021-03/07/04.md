---
title:  Przebaczyć i zapomnieć?
date:  10/08/2021
---

Przebaczenie jest definiowane jako gotowość zrezygnowania z prawa do urazy, potępienia i zemsty wobec winowajcy czy winowajców, którzy potraktowali nas niesprawiedliwie. Dr Marilyn Armour, wykładowczyni w Szkole Pracowników Socjalnych przy Uniwersytecie Teksaskim w amerykańskim mieście Austin oraz była terapeutka rodzinna, która pracowała z ocalałymi z zagłady niemieckiej w celu dowiedzenia się, co oni uczynili, aby uporać się z tym, co ich spotkało, powiedziała:

— „Przebaczenie z założenia jest intencjonalnym dokonaniem ofiary. Nie jest czymś, co przydarza się przypadkiem”27.

Przebaczenie nie oznacza, że nie będzie konsekwencji. Przebaczenie nie oznacza pozwolenia agresorowi na kontynuowanie przemocy. Przebaczenie oznacza, że nasze rozżalenie i pragnienie zemsty oddajemy Bogu. W przeciwnym razie gniew, rozgoryczenie, rozżalenie i nienawiść jedynie pogorszą to, co uczynili nam inni ludzie.

`Jak przebaczenie okazywane innym ludziom działa na nas samych? Rozważ Mt 18,21-35.`

Niewątpliwie jednym z kluczy do nauczenia się przebaczania jest zrozumienie, jak dużo przebaczono nam w Chrystusie. Wszyscy jesteśmy grzesznikami, nie tylko wobec bliźnich, ale także wobec Boga.

Każdy grzech jest w rzeczy samej grzechem przeciwko naszemu Panu i Stwórcy, a jednak w Jezusie otrzymaliśmy zupełne przebaczenie wszystkich grzechów. I nie stało się tak dlatego, że na to zasługujemy, bo nie zasługujemy, ale jedynie dzięki łasce okazanej nam przez Boga. Gdy pojmiemy tę doniosłą prawdę i przyjmiemy przebaczenie oraz doświadczymy osobiście rzeczywistości Bożego przebaczenia, możemy zacząć odpuszczać i przebaczać innym ludziom. Przebaczamy bliźnim nie dlatego, że na to zasługują, ale czynimy tak dlatego, że sami otrzymaliśmy przebaczenie od Boga i potrzebujemy go nadal. Ponadto kto z nas zasługuje na przebaczenie?

Jak zauważaliśmy, Józef zaoferował swoim braciom szansę stworzenia rodzinnej więzi. Nie żywił wobec nich urazy ani nie wracał do tego, co wydarzyło się w przeszłości.

Niemal niemożliwe jest zacząć na nowo tworzenie więzi w rodzinie, gdy staliśmy się specjalistami w najskuteczniejszym ranieniu się nawzajem. Ale Józef zareagował inaczej. Był gotowy zostawić przeszłość za sobą i iść naprzód w miłości i akceptacji. Gdyby Józef przyjął inną postawę życiową, ta biblijna historia skończyłaby się inaczej, nie tak szczęśliwie.

`„Błogosławieni, którym odpuszczone są nieprawości i których grzechy są zakryte; błogosławiony mąż, któremu Pan grzechu nie poczyta” (Rz 4,7-8). Co Paweł napisał o tym, co otrzymaliśmy w Jezusie i jak ta wspaniała obietnica powinna wpływać na nasze postawy wobec tych, którzy nas skrzywdzili?`