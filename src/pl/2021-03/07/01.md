---
title:  Odpoczynek, więzi i uzdrowienie
date:  07/08/2021
---

### Studium Bieżącego Tygodnia
Rdz 42,7-20; Mt 25,41-46; Rdz 42,21-24; 45,1-15; Łk 23,34; Rdz 50,15-21.

> <p>Tekst Pamięciowy</p>
> „Lecz teraz nie trapcie się ani nie róbcie sobie wyrzutów, żeście mnie tu sprzedali, gdyż Bóg wysłał mnie przed wami, aby was zachować przy życiu” (Rdz 45,5).

Pewien mężczyzna został oskarżony o zgwałcenie kobiety. Owa kobieta rozpoznała go podczas policyjnego okazania. Choć dowody stawiały jego winę pod znakiem zapytania, kobieta stanowczo stwierdziła, że Jan jest winowajcą.

I tak oto Jan trafił do więzienia, gdzie spędził czternaście lat za przestępstwo, którego nie popełnił. Uniewinniono go dopiero dzięki dowodom uzyskanym z badań genetycznych, a wówczas Joanna przyznała się do swojej straszliwej pomyłki.

Po jego zwolnieniu z więzienia chciała się z nim spotkać. Co zrobi mężczyzna, który tyle wycierpiał, gdy znajdzie się twarzą w twarz z kobietą odpowiedzialną za zniszczenie mu życia?

Kobieta czekała na niego. Gdy przyszedł i spojrzał jej w oczy, wybuchła płaczem.

Jan pochylił się, ujął jej dłonie, spojrzał jej w oczy i powiedział:

— Przebaczam ci.

Nie mogła w to uwierzyć. Oto człowiek, którego nienawidziła i któremu życzyła śmierci, przebaczył jej, choć tak bardzo go skrzywdziła. Wtedy zaczęła rozumieć, czym jest łaska. Wtedy zaczęła wracać do zdrowia i doświadczyła prawdziwego odpoczynku.

W tym tygodniu przyjrzymy się przebaczeniu i temu, czego dokonuje ono w niespokojnych ludzkich sercach.