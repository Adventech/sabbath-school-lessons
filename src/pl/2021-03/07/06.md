---
title:  Odpoczynek po przebaczeniu
date:  12/08/2021
---

Rodzina Józefa wreszcie przybyła do Egiptu. Skończyły się mroczne sekrety. Bracia musieli się przyznać, że sprzedali Józefa do niewoli, gdy wyjaśnili ojcu, że syn, który rzekomo zginął, jest teraz namiestnikiem (premierem) Egiptu.

Choć nie zawsze możliwe i mądre jest przywracanie więzi, nie znaczy to, że nie możemy przebaczyć. Być może nie będziemy mogli uściskać naszego winowajcę i wypłakać się mu na ramieniu, ale możemy wyrazić nasze przebaczenie, albo bezpośrednio, albo korespondencyjnie. Możemy pozbyć się bólu w takim stopniu, w jakim jest to możliwe. Być może jakiś ból pozostanie na zawsze, ale przynajmniej możemy wkroczyć na ścieżkę wiodącą do uzdrowienia.

`Przeczytaj Rdz 50,15-21. O co martwili się bracia Józefa i dlaczego się o to martwili? Co ta obawa mówi o nich samych?`

Bracia Józefa mieszkali w Egipcie od siedemnastu lat (zob. Rdz 47,28), ale gdy ich ojciec, Jakub, zmarł, obawiali się, że Józef może się teraz zemścić na nich. Dobrze wiedzieli, jak bardzo zawinili wobec niego. Jednak Józef zapewnił ich wielokrotnie o swoim przebaczeniu i uczynił to ponownie po śmierci ich ojca. To zapewnienie było zapewne dobre dla samego Józefa, jak i dla jego braci.

Jeśli psychiczna rana jest głęboka, przypuszczalnie będziemy musieli wybaczać wiele razy. Gdy wspomnienie krzywdy przychodzi nam na myśl, musimy natychmiast udać się do Boga w modlitwie i wybrać ponownie przebaczenie.

`Przeczytaj Rdz 50,20. Jak werset ten pomaga nam wyjaśnić, przynajmniej częściowo, gotowość Józefa do przebaczenia swoim braciom grzechu popełnionego przeciwko niemu?`

Józef mocno wierzył, że jego życie było częścią wielkiego planu Boga, by ocalić ówczesny świat od śmierci głodowej, a także pomóc jego rodzinie wypełnić Bożą obietnicę, iż stanie się ona wielkim narodem. Wiedząc, że Bóg wykorzystał złe zamiary jego braci i obrócił je w dobro, Józef łatwiej mógł im przebaczyć.

`Historia Józefa skończyła się szczęśliwie. Ale co zrobić w sytuacji, gdy koniec nie jest tak szczęśliwy? A może przy szerszym spojrzeniu na to trudne zagadnienie, gdy uwzględnimy koniec grzechu, końcowy wynik wielkiego boju i gdy wszystkie problemy zostaną rozwiązane, to jednak każda sprawa będzie miała ostatecznie szczęśliwe zakończenie? Jak ta nadzieja pomaga nam znosić obecne nieszczęśliwe zakończenia?`