---
title:  Spotkanie z przeszłością
date:  08/08/2021
---

W końcu los Józefa się odmienił, i to bardzo. Nie tylko zwolniono go z więzienia, ale powierzono mu najwyższe stanowisko urzędnicze (namiestnika/premiera) w egipskiej hierarchii władzy po tym, jak wyłożył sny faraona (zob. 41. rozdział Księgi Rodzaju). Ponadto Józef ożenił się i spłodził dwóch synów (zob. Rdz 41,50-52). Dzięki niemu spichlerze Egiptu były pełne zboża, gdy zaczął się zapowiedziany głód. Pewnego dnia w Egipcie zjawili się bracia Józefa.

`Przeczytaj historię pierwszego spotkania Józefa z jego braćmi w Rdz 42,7-20. Dlaczego Józef postanowił nie przyznawać się przed nimi, kim jest? Co starał się osiągnąć podczas pierwszego spotkania z braćmi?`

Józef miał potężną władzę i mógł się zemścić na swoich braciach, nie uzasadniając tego nawet w żaden sposób. Ale Józef nie zamierzał się mścić. Troszczył się raczej o swoich krewnych. Martwił się o ojca. Chciał się dowiedzieć, czy ojciec nadal żyje, czy też jego dysfunkcyjna rodzina została pozbawiona jego kierownictwa. Józef martwił się też o swojego młodszego brata, Beniamina. Beniamin, jako ukochany syn ich ojca, znalazł się w sytuacji podobnej do tej, w jakiej wcześniej był Józef. Czy bracia przenieśli swoją niebezpieczną zazdrość na Beniamina? Józef mógł teraz zadbać o niego i postanowił to właśnie uczynić.

Praktykowanie biblijnych zasad w naszych międzyludzkich kontaktach nie znaczy, że musimy się godzić z przemocą. Każdy z nas jest drogocenny w oczach Boga. Jezus na krzyżu zapłacił najwyższą cenę za każdego z nas.

`Dlaczego Jezus traktuje przemoc i zaniedbania wobec potrzebujących opieki jako grzechy popełnione osobiście przeciwko Niemu? Przeczytaj Mt 25,41-46.`

Wszyscy zostaliśmy nabyci krwią Jezusa i z prawnego punktu widzenia należymy całkowicie do Niego. Przemoc wobec innego człowieka jest atakiem na własność Jezusa.

Przemoc seksualna, emocjonalna czy fizyczna są niedopuszczalne w rodzinie. Taka przemoc nie jest prywatną sprawą rodziny i nie może być ukrywana. Wymaga zewnętrznej pomocy i interwencji. Jeśli ty (lub ktoś) w swojej rodzinie jesteś ofiarą przemocy, to twoim obowiązkiem jest zwrócić się o pomoc do osób mających odpowiednie kwalifikacje.

`Jakie biblijne zasady musisz stosować w trudnych rodzinnych związkach, w których żyjesz?`