---
title:  Przebaczenie w praktyce
date:  11/08/2021
---

Aby przebaczyć, musimy przyznać, że zostaliśmy zranieni. Może to być trudne, gdyż czasami wolimy ukrywać nasze odczucia, zamiast się z nimi uporać. Przyznanie się przed Bogiem do niechrześcijańskiego odczucia rozżalenia czy nawet gniewu jest właściwe. Widzimy to wielokrotnie w Księdze Psalmów. Możemy powiedzieć Bogu, że nie podoba nam się to, co się stało i jak zostaliśmy potraktowani, oraz że to sprawia, iż odczuwamy smutek lub gniew.

W historii Józefa widzimy, że zapłakał on, gdy ujrzał swoich braci po raz drugi, dając upust niektórym odczuciom z przeszłości.

`Co słowa Jezusa wypowiedziane na krzyżu mówią nam o wybranym przez Niego czasie przebaczenia? Przeczytaj Łk 23,34.`

Jezus nie czekał na prośbę o przebaczenie. My także nie powinniśmy czekać, by winowajca poprosił nas o przebaczenie. Możemy przebaczać innym ludziom, nawet jeśli oni nie przyjmują naszego przebaczenia.

`Czego Łk 6,28 i Mt 5,44 uczą nas o tym, jak powinniśmy się odnosić do ludzi, którzy nas krzywdzą?`

Przebaczenie, podobnie jak miłość, zaczyna się raczej od wyboru niż od uczucia. Możemy wybrać przebaczanie, nawet jeśli nasze emocje nie są zgodne z tą decyzją. Bóg wie, że o własnych siłach ten wybór jest niemożliwy, ale „u Boga wszystko jest możliwe” (Mk 10,27). Dlatego mamy się modlić za tych, którzy nas krzywdzą. W niektórych przypadkach ludzie ci już nie żyją, ale i tak możemy się modlić o naszą zdolność przebaczenia im krzywd, które nam wyrządzili.

Niewątpliwie przebaczenie nie zawsze jest łatwe. Ból i krzywda wyrządzone nam mogą być druzgocące, okaleczające, upośledzające i przytłaczające. Uzdrowienie nastąpi, jeśli na nie pozwolimy, ale chowanie goryczy, gniewu i rozżalenia uczyni uzdrowienie znacznie trudniejszym, jeśli nie niemożliwym.

Krzyż Chrystusa jest świadectwem tego, ile przebaczenie kosztuje Boga. Skoro Bóg dla nas zgodził się na taką ofiarę, choć wiedział, że mimo to wielu ludzi Go odrzuci, to my z pewnością możemy i powinniśmy się nauczyć przebaczać.

`Komu powinieneś przebaczyć — jeśli nie ze względu na tę osobę, to ze względu na samego siebie?`