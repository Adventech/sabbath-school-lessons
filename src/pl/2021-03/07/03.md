---
title:  Przygotowanie sceny
date:  09/08/2021
---

Józef przebaczył swoim braciom. Nie wiemy, kiedy to nastąpiło, ale najwyraźniej na długo przed ich przybyciem do Egiptu. Przypuszczalnie Józef nie przetrwałby w Egipcie, gdyby nie przebaczył braciom. Gniew i rozgoryczenie przeżarłyby jego duszę i doprowadziłyby do zerwania jego łączności z Bogiem.

Przykłady osób, które doświadczyły tragedii z winy innych ludzi, świadczą, że dla tych, którzy najwięcej wycierpieli, przebaczenie było najważniejszym czynnikiem uzdrowienia i powrotu do normalnego życia. Bez przebaczenia na zawsze pozostajemy ofiarami. Przebaczenie więcej znaczy dla tego, kto przebacza, niż dla winowajcy.

Choć Józef przebaczył swoim braciom, nie zamierzał dopuścić do tego, by sytuacja w jego rodzinie wróciła do stanu, w jakim ją pozostawił przy studni w Dotanie. Musiał się przekonać, czy coś się zmieniło.

`Co podsłuchał Józef? Przeczytaj Rdz 42,21-24. Czego dowiedział się o swoich braciach?`

Rozmowa odbywała się za pośrednictwem tłumacza, więc bracia Józefa nie wiedzieli, że Józef rozumie ich, gdy rozmawiają między sobą. Józef podsłuchał wyznanie winy swoich braci. Byli oni przekonani, że pozbywając się Józefa, uwolnią się od tego, który donosił na nich ojcu. Sądzili, że nie będą musieli słuchać o jego snach ani patrzeć, jak ojciec go faworyzuje. Ale zamiast znaleźć wewnętrzny pokój, borykali się z wyrzutami sumienia przez te wszystkie lata. Ich czyn powodował niepokój i paraliżujący strach przed Bożą odpłatą. Józef odczuł współczucie dla ich cierpienia i rozpłakał się ze wzruszenia.

Józef wiedział, że klęska nieurodzaju będzie trwać przez kilka kolejnych lat, więc zażądał, by następnym razem, gdy przybędą do Egiptu, by nabyć więcej ziarna, przyprowadzili ze sobą Beniamina (zob. Rdz 42,20). Aby upewnić się, że wrócą, zatrzymał Symeona jako zakładnika (zob. Rdz 42,24).

Gdy bracia wrócili z Beniaminem, Józef zaprosił ich na posiłek, podczas którego wyraźnie faworyzował Beniamina (zob. Rdz 43,34), by przekonać się, czy starsi bracia nadal kierują się zawiścią. Ci jednak nie okazywali żadnej zazdrości. Józef wiedział, że nie można im ufać, bo potrafią udawać. Przecież przed laty udało im się zwieść całe miasto (zob. Rdz 34,13), a potem przez lata oszukiwali ojca co do losu Józefa (zob. Rdz 37,31-34). Tak więc Józef obmyślił kolejną dla nich próbę (zob. 44. rozdział Księgi Rodzaju).

`Przeczytaj Rdz 45,1-15. Co mówi to nam o uczuciach Józefa wobec braci oraz przebaczeniu, które im okazał? Czego powinniśmy się nauczyć z tej historii?`