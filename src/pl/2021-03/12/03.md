---
title:  Trzydniowy odpoczynek
date:  13/09/2021
---

Ucieczka Jonasza od Boga nie przebiegała bezproblemowo. Jego krótkotrwały odpoczynek został zakłócony, gdy Bóg w nadprzyrodzony sposób interweniował, wywołując potężną burzę. Jonasz został ocalony przez Boga przy pomocy wielkiej ryby.

Dopiero gdy Jonasz doświadczył przymusowego trzydniowego odpoczynku we wnętrzu wielkiej ryby, uświadomił sobie, jak bardzo jest zależny od Boga. Czasami musimy znaleźć się w sytuacji, w której nie możemy polegać na niczym z tego, co oferuje świat, by uświadomić sobie, jak bardzo potrzebujemy Jezusa.

`Przeczytaj modlitwę Jonasza we wnętrzu wielkiej ryby (zob. Jon 2,2-10). O co modlił się Jonasz?`

Choć Jonasz znalazł się w bardzo niebezpiecznej sytuacji, w swojej modlitwie wspomniał świątynię. Oczekiwał pomocy z Bożej świątyni. Dlaczego?

W swojej modlitwie Jonasz skupił uwagę na świątyni Bożej, ku której Izraelici kierowali swoje modlitwy. W czasach starotestamentowych to tam poszukiwano Boga. Objawiał się On w swojej świątyni (zob. Wj 15,17; 25,8). Świątynia jest centralnym punktem modlitwy i wspólnoty z Bogiem. Jednak Jonasz nie miał na myśli świątyni jerozolimskiej, ale raczej świątynię niebiańską (zob. Jon 2,8). Tam znalazł nadzieję, gdyż stamtąd oczekiwał Bożego zbawienia.

Jonasz wreszcie zrozumiał tę ważną prawdę. Doświadczył łaski Bożej. Został uratowany. Gdy wielka ryba wypluła go na ląd, zrozumiał z własnego doświadczenia miłość Boga do niego, to jest uciekającego proroka. Z pewnością nauczył się (choć w trudny sposób), że jedyną bezpieczną drogą dla wierzącego człowieka jest czynić wolę Boga.

Tak więc postanowił spełnić swój obowiązek i usłuchać Bożego polecenia. Wyruszył z wiarą ku Niniwie, temu nikczemnemu miastu, którego mieszkańcy z pewnością nie życzyli sobie, by jakiś obcy prorok mówił im, jak bardzo są źli.

`Czasami musimy oderwać się od naszej szarej rzeczywistości, by uzyskać nowe spojrzenie na wszystkie sprawy. Choć historia Jonasza, który został cudownie ocalony we wnętrzu wielkiej ryby, jest raczej skrajnym przypadkiem, jak wyjście poza nasze normalne środowisko pomaga nam spojrzeć na nie w nowy i być może właściwy sposób?`