---
title:  Dwukierunkowa ulica
date:  16/09/2021
---

Wydaje się, że Bóg miał z Jonaszem więcej problemów niż pożytku z jego służby. Owszem, Niniwa była niebezpiecznym miastem, ale w historii Jonasza to nie mieszkańcy Niniwy są problemem. Zrozumieli oni przesłanie i okazali skruchę. Wydaje się, że to Jonasz, misjonarz, był słabym ogniwem w tej misyjnej historii.

W tej historii Bóg nie odstępuje niechętnego do pracy misyjnej proroka, bo wie, że Jonasz w nie mniejszym stopniu potrzebował podróży misyjnej do Niniwy niż Niniwczycy potrzebowali usłyszeć jego przesłanie.

`Przeczytaj List Judy. Jak możemy zachować „siebie samych w miłości Bożej” (Jud 1,21)? Co to znaczy?`

W swoim krótkim liście umieszczonym pod koniec Nowego Testamentu Juda napisał nam: „Zachowajcie siebie samych w miłości Bożej, oczekując miłosierdzia Pana naszego Jezusa Chrystusa, ku życiu wiecznemu” (Jud 1,21).

Osobiste doświadczenie miłości i łaski Boga nie jest jednorazowym zdarzeniem. Jednym ze sprawdzonych sposobów zachowania siebie samych w miłości Bożej jest niesienie pomocy naszym bliźnim. W kolejnych wersetach Juda mówi nam, byśmy mieli litość i ratowali innych ludzi, „wyrywając ich z ognia” (Jud 1,23).

`Przeczytaj Jud 1,20-23. Jak te wersety wiążą się z historią Jonasza i jakie jest ich przesłanie dla nas?`

Bóg powołał Jonasza, by udał się do Niniwy, gdyż prorok przypuszczalnie przed tym powołaniem nigdy nie zastanawiał się, co mógłby uczynić dla Asyryjczyków. Wiedział tylko, że ich nie lubi, ale nie zdawał sobie sprawy z tego, jak głęboka jest jego nienawiść do nich i do czego jest w stanie się posunąć, by uniknąć z nimi spotkania, i to pomimo Bożego powołania. Jonasz nie był gotowy spotkać mieszkańców Niniwy w niebie. Nie nauczył się kochać tak, jak Bóg miłuje. On powołał Jonasza, by udał się do Niniwy nie tylko dlatego, iż Bóg miłował Asyryjczyków, ale także dlatego, iż miłował Jonasza. Pragnął, by Jonasz przez współdziałanie z Nim rozwijał się i stawał się podobny do Niego. Bóg pragnął, by Jonasz znalazł prawdziwy odpoczynek, jaki płynie ze zbawczej więzi z Nim i czynienia Jego woli, co obejmuje także działanie dla dobra innych oraz wskazywanie im wiary i nadziei, jakie są naszym udziałem.

`Ile czasu poświęcasz pracy dla zbawienia bliźnich? W duchowym sensie, jak tego rodzaju praca prowadzi nas do znalezienia prawdziwego odpoczynku w Jezusie?`