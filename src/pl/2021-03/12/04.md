---
title:  Misja wykonana
date:  14/09/2021
---

Niniwa, w porównaniu z miastami żydowskimi, jawiła się jako ogromne miasto. W oczach Jonasza była „bardzo wielkim miastem, na trzy dni drogi pieszej” (Jon 3,3).

`Przeczytaj Jon 3,1-10. Jak zareagowali mieszkańcy tego nikczemnego miasta? Czego uczy to nas w naszej pracy ewangelizacyjnej dla bliźnich?`

Chodząc ulicami miasta, Jonasz głosił Boże przesłanie:

— „Jeszcze czterdzieści dni pozostaje do zburzenia Niniwy” (Jon 3,4).

Było to bardzo rzeczowe i bezpośrednie przesłanie. Choć w Księdze Jonasza nie podano więcej szczegółów, wydaje się jasne, że przesłanie to spotkało się z uważnym przyjęciem, a mieszkańcy Niniwy (zgodnie!) uwierzyli ostrzeżeniu Jonasza.

W charakterystyczny bliskowschodni sposób król Niniwy wydał rozkaz wyrażający zmianę postępowania ludzi. Wszyscy — w tym zwierzęta — mieli pościć i pogrążyć się w żalu (jak zwierzęta miały odczuwać żal, tego w rozkazie nie wyjaśniono). Król zszedł ze swego tronu i usiadł w prochu ziemi, symbolicznie wyrażając swoją skruchę.

`Przeczytaj Jon 3,6-9. Porównaj ten fragment księgi z Jr 25,5; Ez 14,6; Ap 2,5. Jakie szczegóły znalazły się w rozkazie króla wskazujące na jego zrozumienie prawdziwej skruchy?`

Kazanie proroka było krótkie i rzeczowe, ale pełne poprawnej treści teologicznej odnoszącej się do prawdziwej skruchy. Gdy Jonasz przemawiał, Duch Święty działał z mocą na serca Niniwczyków.

Niniwczycy nie znali wszystkich historii Bożego troskliwego kierownictwa, jakie znali Izraelici, a jednak odpowiedzieli pozytywnie na Boże przesłanie. Powiedzieli niejako:

— Zdajmy się na miłosierdzie Boga, a nie nasze dokonania. Polegajmy wyłącznie na Jego dobroci i łasce.

Co dziwne, Jonasz, który doświadczył łaski Bożej w tak niesamowity sposób, przypuszczalnie nadal sądził, iż łaska ta jest czymś tak wybiórczym, iż tylko niektórzy mogą na niej polegać.

`Dlaczego skrucha jest tak ważną częścią chrześcijańskiego doświadczenia? Co to znaczy okazać skruchę z powodu grzechów, zwłaszcza tych, które popełniane są raz za razem?`