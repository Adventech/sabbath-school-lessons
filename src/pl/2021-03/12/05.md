---
title:  Rozgniewany misjonarz
date:  15/09/2021
---

Niestety, historia proroka nie kończy się 3. rozdziałem Księgi Jonasza.

`Przeczytaj Jon 4,1-11. Jaki problem miał Jonasz? Czego możemy się nauczyć z jego niedoskonałego charakteru?`

4. rozdział Księgi Jonasza zaczyna się wzmianką o tym, że prorok odczuwał gniew na Boga i to dlatego, że jego misja zakończyła się powodzeniem. Jonasz uważał, że wyszedł na głupka. Ale Bóg poświęcił uwagę swojemu prorokowi i starał się mu wytłumaczyć zaistniałą sytuację, choć ten zachowywał się jak małe dziecko trwające w niemądrym uporze i tupiące ze złości nogami.

Oto dobitny dowód na to, że nawet szczerzy wyznawcy Boga — w tym prorocy — nadal potrzebują duchowego rozwoju i pokonania wielu wad.

„Gdy Jonasz zorientował się, że Bóg zamierza oszczędzić miasto, które pomimo swej wielkiej nikczemności zostało skłonione do skruchy w worze i popiele, powinien jako pierwszy okazać radość z takich przejawów cudownej Jego łaski. Jednak zamiast tego zaczął się obawiać, że zostanie uznany za fałszywego proroka. Martwiąc się o swą reputację, stracił z oczu znacznie większą wartość — życie uratowanych mieszkańców występnego miasta”43.

Cierpliwość Boga wobec proroka jest zdumiewająca. On zamierza się posłużyć Jonaszem, a gdy ten ucieka, Bóg zsyła potężną burzę i wielką rybę, by sprowadzić go z powrotem na właściwą drogę. A nawet teraz, gdy Jonasz zachowuje się jak rozkapryszone dziecko, Bóg stara się zmienić jego niewłaściwą postawę, mówiąc:

— „Czy to słuszne, tak się gniewać?” (Jon 4,4).

`Przeczytaj Łk 9,51-56. Jak to ewangeliczne sprawozdanie przypomina to, co wydarzyło się w historii Jonasza?`

„Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16). Dlatego w Jon 4,11 Bóg mówi:

— „A Ja nie miałbym żałować Niniwy, tego wielkiego miasta, w którym żyje więcej niż sto dwadzieścia tysięcy ludzi, którzy nie umieją rozróżnić między tym, co prawe, a tym, co lewe, a nadto wiele bydła?”

Jakże wdzięczni powinniśmy być Bogu, że ostatecznie to On, a nie my, jest Sędzią serc, umysłów i pobudek działania wszystkich ludzi!

`Jak możemy nauczyć się od Boga współczucia dla bliźnich i cierpliwości wobec nich oraz jak możemy im okazywać to współczucie i tę cierpliwość?`