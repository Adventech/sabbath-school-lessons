---
title:  Ucieczka
date:  12/09/2021
---

Jonasz był zdumiewająco skutecznym misjonarzem. Z drugiej strony był także bardzo niechętnym do pracy misjonarzem, przynajmniej początkowo. Cokolwiek Jonasz zamierzał, Boże powołanie najwyraźniej stanęło w poprzek jego planów. Zamiast przyjąć Boże jarzmo i przekonać się, że jest ono lekkie (zob. Mt 11,30), Jonasz postanowił znaleźć odpoczynek na swój sposób, uciekając jak najdalej od miejsca, w które posłał go Bóg.

`Gdzie Jonasz zamierzał znaleźć spokój i odpoczynek od Bożego powołania? Jak mu się to udało? Przeczytaj Jon 1,1-2,1.`

Jonasz wyruszył w stronę przeciwną do wskazanej mu przez Boga. Nie zamierzał nawet dyskutować z Bogiem, jak inni biblijni prorocy, gdy byli powoływani, by iść w imieniu Boga (zob. Wj 4,13).

Co ciekawe, nie było to pierwsze powołanie Boże skierowane do Jonasza, jak sugeruje 2 Krl 14,25. Wydaje się, że poprzednio Jonasz wykonał to, co zlecił mu Pan. Jednak tym razem zamierzał postąpić inaczej. Dlaczego?

Zapisy historyczne i dowody archeologiczne świadczą o wyjątkowym okrucieństwie asyryjskich władców, którzy panowali na Bliskim Wschodzie w ósmym wieku przed Chrystusem, gdy Jonasz pełnił służbę w Izraelu. Około 75 lat później asyryjski król Sancheryb zaatakował Judeę. Izrael i Samaria upadły około dwudziestu lat wcześniej, a król Hiskiasz najwyraźniej przystał do lokalnego antyasyryjskiego przymierza.

Teraz Asyryjczycy postanowili wyrównać rachunki. Biblia (zob. 18. rozdział 2. Księgi Królewskiej i 36. rozdział Księgi Izajasza), historyczne asyryjskie dokumenty oraz płaskorzeźby na ścianach pałacu Sancheryba w Niniwie świadczą o okrutnym potraktowaniu mieszkańców zdobytego Lachisz, jednego z najlepiej umocnionych miast na południowej granicy Judei. Jedna z historycznych inskrypcji zawiera informację, że Sancheryb wziął ponad 200 tysięcy jeńców z 46 warownych miast, które zdobył i obrócił w gruzy. Gdy Asyryjczycy zdobyli Lachisz, tysiące jeńców wbito na pal, gorliwi zwolennicy króla Hiskasza zostali żywcem obdarci ze skóry, a prosty lud uprowadzono do Asyrii jako niewolników.

Tak więc Asyryjczycy słynęli z okrucieństwa, nawet jak na ówczesne czasy. I oto Bóg posyła Jonasza do stolicy tego imperium? Czy należy się dziwić Jonaszowi, że nie chciał usłuchać takiego polecenia?

`Uciekać przed Bogiem? Czy znasz kogoś, kto próbował czegoś takiego? Czy komukolwiek się to udało? Dlaczego taka postawa jest błędem i czego ten błąd powinien nas nauczyć?`