---
title:  Niespokojni i niecierpliwi na pustyni
date:  04/07/2021
---

Izraelici byli niespokojni i zniecierpliwieni, gdy opuścili Synaj i wędrowali do Kanaanu. Upłynął ponad rok od czasu, gdy opuścili Egipt (zob. Lb 1,1). Byli gotowi wkroczyć do Ziemi Obiecanej. Zostali policzeni i zorganizowani. Widzieli niesamowite przejawy przychylności Boga i wyraźne znaki Jego obecności. Jednak w pierwszym miejscu, w którym zatrzymali się po wyruszeniu z Synaju, zaczęli narzekać.

`Przeczytaj Lb 11,1-15. Na co utyskiwali Izraelici?`

Izraelici pożądali mięsa, ogórków, dyń, porów, cebuli i czosnku, które jadali w Egipcie:

— „Obyśmy mogli najeść się mięsa! Przypominamy sobie ryby, któreśmy jadali w Egipcie za darmo, i ogórki, dynie i pory, i cebulę, i czosnek; a teraz opadliśmy z sił, bo nie mamy nic, a musimy patrzeć tylko na tę mannę” (Lb 11,4-6).

Widocznie ich pamięć działała bardzo wybiórczo, skoro pamiętali, co jadali w Egipcie, ale zapomnieli o niewoli i ucisku, które znosili (zob. 1. rozdział Księgi Wyjścia).

Od ponad roku byli karmieni przez Boga manną, która zaspokajała ich potrzeby, a jednak teraz chcieli czegoś innego. Nawet Mojżesz uległ ich wpływowi. Kierowanie grupą burzących się ludzi nie jest łatwe. Ale Mojżesz wiedział, do kogo zwrócić się z prośbą o pomoc. „I rzekł Mojżesz do Pana:

— Dlaczego tak źle obszedłeś się ze swoim sługą? I dlaczego nie znalazłem łaski w twoich oczach, żeś włożył na mnie cały ciężar tego ludu?” (Lb 11,11).

`Jak Bóg odpowiedział na te skargi? Przeczytaj Lb 11,16-33.`

Bóg nie jest głuchy na nasze prośby, gdy zaczynamy narzekać. W przypadku Izraelitów dał im przepiórki, by nasycili swoje pragnienie spożywania mięsa. Ale tak naprawdę nie chodziło im o mięso. Gdy jesteśmy nieszczęśliwi, niespokojni i gniewni, często domniemana przyczyna jest tylko tym, co wyzwala nasze emocje, ale nie jest prawdziwą przyczyną naszego wzburzenia. Wszczynamy konflikty, bo brakuje nam czegoś głębszego, co dotyczy naszych więzi z innymi. Izraelici zbuntowali się przeciwko Bożemu prowadzeniu. To samo grozi także współcześnie nam, bez względu na obecnie istniejącą sytuację, gdyż przychodzi to nam łatwiej, niż to sobie wyobrażamy.

`Dlaczego tak łatwo przychodzi nam wspominać przeszłość jako lepszą, niż była naprawdę?`