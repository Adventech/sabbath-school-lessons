---
title:  Niepokój i nerwowość prowadzą do buntu
date:  06/07/2021
---

Ta historia zaczyna się dobrze. Izraelici wreszcie dotarli do granicy Kanaanu i wysłali dwunastu zwiadowców, aby obejrzeli kraj. Ich sprawozdanie przeszło najśmielsze oczekiwania.

`Przeczytaj sprawozdanie znajdujące się w Lb 13,27-33. Co sprawiło, że Izraelici poczuli się zawiedzeni?`

Pomimo wsparcia sprawy Bożej przez Kaleba głosy niedowiarków i wątpiących przeważyły. Izraelici nie wyruszyli na podbój obiecanego kraju. Będąc zaniepokojeni sytuacją, woleli płakać i narzekać, zamiast maszerować z okrzykiem zwycięstwa.

Gdy pozwalamy, by niepokój opanował nasze serca, to trudno nam iść naprzód w wierze. Niepokój wpływa nie tylko na nasze emocje. Naukowcy twierdzą bowiem, że istnieje ścisła zależność przyczynowo-skutkowa między brakiem odpoczynku (w tym brakiem snu) a złymi decyzjami, które prowadzą do otyłości, nałogów oraz coraz większej nerwowości i niezadowolenia.

`Przeczytaj Lb 14,1-10. Co stało się potem?`

Sytuacja pogarszała się. Rozpaczliwa prośba Kaleba: „Tylko nie buntujcie się przeciwko Panu” (Lb 14,9), nie została wysłuchana i całe zgromadzenie gotowało się do ukamienowania przywódców. Niepokój prowadzi do buntu, a bunt ostatecznie prowadzi do śmierci.

„Zdrajcy głośno oskarżali Kaleba i Jozuego i podniósł się krzyk, by ich ukamienować. Obłąkany motłoch chwytał kamienie, by uśmiercić wiernych mężów. Rzucili się naprzód z szaleńczym wyciem, gdy nagle kamienie wypadły im z rąk. Zamilkli i zaczęli się trząść ze strachu. Bóg interweniował i udaremnił ich mordercze zamiary. Chwała Jego obecności jak płonące światło oświetliła świątynię. Cały lud otrzymał znak od Pana. Oto objawił się Ktoś potężniejszy od nich i nikt nie ośmielił się trwać w uporze. Wywiadowcy, którzy złożyli fałszywe sprawozdanie, ogarnięci strachem co tchu uciekli do swych namiotów”9.

Wtedy chwała Pańska ukazała się Izraelitom. Gdy czytamy sprawozdanie biblijne zamieszczone w 14. rozdziale Księgi Liczb, wydaje się, jakby cała scena zamarła, a my słyszymy osobistą rozmowę Boga z Mojżeszem. Bóg stwierdził, że choć kamienie zostały przygotowane przeciwko Mojżeszowi, Kalebowi i Jozuemu, ostatecznie bunt był skierowany przeciwko Niemu.