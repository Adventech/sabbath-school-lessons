---
title:  Wiara a zarozumiałość
date:  08/07/2021
---

`Jakie podobieństwa dostrzegasz między wędrówką Izraelitów po pustyni a życiem ludu Bożego przed powtórnym przyjściem Jezusa? (Zob. 1 Kor 10,1-11).`

Na przestrzeni dziejów lud Boży wędrował przez pustynię w poszukiwaniu Ziemi Obiecanej. Ta pustynia różnie wyglądała. Obecnie wygląda jak niekończący się medialny potok, natłok sprzecznych przesłań i ryk jałowej rozrywki. Ta jałowa pustynia sprzedaje nam pornografię jako miłość, a materializm jako rzekome rozwiązanie naszych problemów, wciskając nam, że gdybyśmy tylko byli nieco bardziej sprawni, trochę młodsi oraz bardziej wpływowi i seksowni, to wówczas wszystkie nasze problemy dałoby się rozwiązać.

Podobnie jak to było w przypadku Izraelitów, jesteśmy zniecierpliwieni w naszym poszukiwaniu pokoju, szukając go nie tam, gdzie można go znaleźć.

`Jak Izraelici zareagowali na sąd Boży w Lb 14,39-45?`

Reakcja Izraelitów na sąd Boży jest typowa. Powiedzieli oni:

— „Teraz gotowiśmy pójść na to miejsce, o którym mówił Pan; myśmy bowiem zgrzeszyli” (Lb 14,40).

Połowiczne zaangażowanie jest jak nieskuteczna szczepionka — nie działa. Obecnie lekarze zalecają szczepienie przeciwko wirusowemu zapaleniu wątroby typu B już w pierwszej dobie po narodzeniu dziecka. Ale to tylko początek. Jeśli ten pierwszy zastrzyk nie zostanie uzupełniony dwiema lub trzema dawkami szczepionki podanymi w odpowiednim czasie i odpowiedniej dawce, to nie zapewni ochrony przed tą chorobą.

Buntownicza zmiana, jaka się dokonała w umysłach Izraelitów, opisana w ostatnich wersetach 14. rozdziału Księgi Liczb, doprowadziła do śmierci i rozczarowania tych, którzy odrzucili nowe Boże wskazówki i uparcie usiłowali ruszyć do ataku bez skrzyni przymierza i kierownictwa Mojżesza.

Zarozumiałość jest kosztowna, bo często prowadzi do śmierci. Nierzadko jest powodowana lękiem. Ponieważ czegoś się boimy, podejmujemy decyzje, których później żałujemy.

`Przypomnij sobie, jakie skutki przynosiło twoje działanie, gdy działałeś z wiarą, a jakie, gdy działałeś pod wpływem zarozumiałości. Na czym polegała najważniejsza różnica?`