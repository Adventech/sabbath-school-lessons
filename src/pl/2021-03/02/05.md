---
title:  Wstawiennictwo
date:  07/07/2021
---

`Jaką propozycję złożył Bóg Mojżeszowi po buncie ludu? Przeczytaj Lb 14,11-12.`

Bóg zaproponował, że zgładzi Izraelitów, a z potomków Mojżesza uczyni nowy naród.

`Jak Mojżesz zareagował na bunt Izraelitów nie tylko przeciwko niemu, ale przede wszystkim przeciwko Bogu? (Zob. Lb 14,13-19).`

W tej dramatycznej sytuacji sługa Boży pokazał, ile jest naprawdę wart. Odpowiedź Mojżesza zapisana na kartach Słowa Bożego wskazuje na Pośrednika niemal półtora tysiąca lat później wstawiającego się za swoimi uczniami, którzy wkrótce mieli się od Niego odwrócić (zob. 17. rozdział Ewangelii Jana). W postawie Mojżesza teolodzy i zwykli ludzie studiujący Biblię dostrzegają przykład tego, co Chrystus czyni dla ludzkości. Nasze winy, podobnie jak wina Izraelitów, są oczywiste. A jednak Mojżesz prosił Boga o przebaczenie dla nich „według wielkości twojej łaski” (Lb 14,19). Jak Pan wysłuchał wówczas Mojżesza, tak i dzisiaj przebacza nam z powodu Jezusa na mocy Jego śmierci, zmartwychwstania i wstawiennictwa za nas.

Mojżesz poprosił Pana:

— „Odpuść przeto winę tego ludu według wielkości twojej łaski, jak już przebaczałeś ludowi temu od czasu wyjścia z Egiptu aż dotąd” (Lb 14,19).

Łaska pokonuje bunt i niepokój, gasząc ich przyczynę. Przebaczenie oferuje prawdziwy nowy początek.

Jednak łaska nigdy nie jest tania — ma swoją cenę. Choć Izraelici otrzymali przebaczenie, to jednak mieli ponieść skutki swojego buntu. To pokolenie nie miało wkroczyć do Ziemi Obiecanej (zob. Lb 14,20-23).

Bóg troszczył się o nich przez 38 kolejnych lat pobytu na pustyni. Karmił ich, przemawiał do nich ze świątyni, był przy nich i prowadził ich. Jednak wszyscy oni mieli umrzeć, a nowe i młode pokolenie miało przejąć ich obowiązki i znaleźć odpoczynek w Ziemi Obiecanej.

Wydaje się, że była to kara, choć w rzeczywistości był to przejaw łaski. Jak bowiem to stare i bojaźliwe pokolenie miało zdobyć potężne kananejskie miasta, skoro nie nauczyło się ufać Bogu? Jak miało ono stać się światłością dla innych narodów, skoro samo potykało się w ciemności?

`Jakich trudnych lekcji nauczyłeś się, ponosząc skutki grzechów, które ci przebaczono?`