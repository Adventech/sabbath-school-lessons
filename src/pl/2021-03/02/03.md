---
title:  Bunt i narzekanie są zaraźliwe
date:  05/07/2021
---

`Przeczytaj Lb 12,1-3. Z jakimi zarzutami wystąpili Miriam i Aaron?`

Miriam i Aaron pozornie nie byli zadowoleni z tego, że Mojżesz poślubił Kuszytkę. Syppora była Midianitką (zob. Wj 3,1). Tak oto wśród izraelskiej elity pojawiły się przejawy naszej upadłej natury, i to w bardzo niemiły sposób (jak zwykle).

Jednak tekst biblijny wyraźnie wskazuje, iż był to jedynie zmyślony powód. Prawdziwą przyczyną ich zawiści był dar prorokowania. W poprzednim rozdziale czytamy, iż Bóg polecił Mojżeszowi wyznaczyć siedemdziesięciu starszych, którzy mieli pomagać mu w sprawowaniu przywódczych obowiązków (zob. Lb 11,16-17.24-25). Aaron i Miriam także odgrywali istotne role przywódcze (zob. Wj 4,13-15; Mi 6,4), więc poczuli się zagrożeni przez nowych przywódców. Dlatego zaczęli mówić:

— „Czy tylko przez Mojżesza przemawiał Pan? Czy także przez nas nie przemawia?” (Lb 12,2).

`Jak Bóg odpowiedział na te narzekania? Przeczytaj Lb 12,4-13. Dlaczego Bóg zareagował tak zdecydowanie?`

Odpowiedź Boga była natychmiastowa i nie pozostawia miejsca na interpretację. Dar prorokowania nie jest bronią w walce o władzę. Mojżesz nadawał się na przywódcę, bo dobrze zdawał sobie sprawę z tego, jak bardzo jest zależny od Boga.

Fakt, iż Miriam została wymieniona przed Aaronem w Lb 12,1, wskazuje, że mogła być pomysłodawczynią ataku na Mojżesza. W tamtym czasie Aaron służył już jako arcykapłan w Izraelu. Gdyby został dotknięty trądem, nie byłby w stanie sprawować służby w świątyni na rzecz Izraelitów. Ukaranie Miriam trądem wyraźnie świadczyło o niezadowoleniu Boga z powodu postawy obojga rodzeństwa i spowodowało zmianę, jaka była niezbędna w tej rodzinie. Prośba Aarona przedstawiona w imieniu Miriam potwierdza, że on także był winny (zob. Lb 12,11), ale teraz, zamiast krytykować i buntować się, poprosił Mojżesza, by wstawił się za Miriam u Boga (zob. Lb 12,11-13). Takiej postawy oczekuje Bóg od swego ludu. I wysłuchał On pokornej prośby, i uzdrowił Miriam.

`Choć zawsze łatwo jest krytykować przywództwo kościelne na każdym poziomie, o ileż lepiej działałby nasz Kościół i o ileż lepiej wyglądałoby nasze osobiste duchowe życie, gdybyśmy, zamiast narzekać, wstawiali się za naszych przywódców i polecali ich Bogu, gdy nie zgadzamy się z nimi?`