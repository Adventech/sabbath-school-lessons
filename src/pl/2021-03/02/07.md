---
title:  Do Dalszego Studium
date:  09/07/2021
---

„Zdawało się teraz, że lud szczerze żałuje za swoje grzeszne postępowanie, ale był to raczej smutek z powodu skutków jego przestępstw niż uświadomienie sobie swojej niewdzięczności i nieposłuszeństwa. Gdy zaś [Izraelici] doszli do wniosku, że Bóg nie zmieni swego postanowienia, zapanowała na nowo samowola i oświadczyli, że nie wrócą na pustynię. Bóg, rozkazując im wycofać się z ziemi wrogów, poddał próbie ich pozorną uległość i dowiódł, że nie była prawdziwa. Wiedzieli, że ciężko zgrzeszyli, pozwalając, by nieprzemyślane uczucia sprawowały nad nimi kontrolę, i dążąc do ukamienowania wywiadowców, którzy nakłaniali ich, by byli posłuszni Bogu. Byli przerażeni jedynie dlatego, że odkryli, iż popełnili straszną pomyłkę, której konsekwencje okazały się dla nich fatalne. Lecz serca ich były niezmienione i potrzebowali jedynie pretekstu, by przy jakiejś okazji wybuchnąć w podobny sposób. Taka sposobność nadarzyła się im, gdy Mojżesz, w imię autorytetu Bożego, nakazał im wrócić na pustynię”10.

„Wiara nie ma nic wspólnego z zarozumiałością, ponieważ prawdziwa wiara przed nią chroni. Zarozumiałość to szatański falsyfikat wiary. Wiara domaga się Bożych obietnic i przynosi owoce posłuszeństwa. Zarozumiałość również opiera się na obietnicach, lecz — za przykładem szatana — używa ich do usprawiedliwiania występku. Wiara mogłaby doprowadzić naszych pierwszych rodziców do ufności w miłość Boga i do posłuszeństwa Jego przykazaniom. Zarozumiałość doprowadziła ich do przestąpienia Jego prawa, mniemali bowiem, że wielka miłość Boga uchroni ich przed konsekwencjami grzechu. Wiara nie polega na domaganiu się względów nieba bez spełnienia warunków, na jakich udzielana jest łaska. Prawdziwa wiara ma swą podstawę w przyrzeczeniach i klauzulach Pisma [Świętego]”11.

**Pytania Do Dyskusji**

`1. Podczas pierwszej części nabożeństwa sobotniego omów różnicę między wiarą a zarozumiałością/bezczelnością. Dlaczego podbój Kanaanu początkowo mógłby być rozumiany jako akt wiary, a później, gdy Izraelici zaatakowali pogan samowolnie, był przejawem zarozumiałości/bezczelności? Jaką rolę odgrywają pobudki serca i okoliczności w rozróżnianiu między wiarą a zarozumiałością/bezczelnością?`

`2. Zastanów się nad faktem, że choć grzech może zostać przebaczony, to jednak musimy doświadczyć jego skutków. Jak możesz pomóc tym, którzy wiedzą, że im przebaczono, ale muszą się zmagać z następstwami grzechu, które źle oddziałują na nich i ich bliskich?`