---
title:  Odbijanie Bożego światła
date:  22/07/2021
---

Chyba najbardziej naturalnym naszym dążeniem po upokarzających upadkach i doświadczeniu przebaczenia jest usiłowanie wyparcia całego zdarzenia z pamięci. Wspomnienie o upadku może być bolesne.

`Co Dawid pragnął uczynić ze swoim bolesnym doświadczeniem? Przeczytaj Ps 51,15-21.`

Gdy cenna misa czy wazon upadają i tłuką się, zazwyczaj wzdychamy ciężko i wyrzucamy bezużyteczne kawałki. W Japonii istnieje tradycyjna sztuka zwana kintsugi (złote łączenie) polegająca na sklejaniu potłuczonej ceramiki. Cenne metale, takie jak złoto i srebro, są używane do łączenia kawałków potłuczonego naczynia, co czyni je piękniejszym i wartościowszym.

Za każdym razem, gdy Bóg przebacza nam nasze grzechy i odnawia nas, coś się w nas zmienia. Cenne Boże przebaczenie skleja nasze pęknięcia, a wówczas kierują one uwagę na Jego łaskę. Stajemy się głośnikami, przez które Bóg przemawia. „Język mój z radością wysławiać będzie sprawiedliwość twoją!” (Ps 51,16). Nie usiłujemy sami się naprawić czy zmienić na lepsze (nawet stopniowo). Nasz złamany duch i skruszone serce wystarczą, by uwielbić Boga, a jednocześnie stają się światłem dla otaczającego nas świata. Nasze doświadczenie przebaczenia przyciąga innych ludzi, którzy także go potrzebują.

`Jak 51. rozdział Księgi Psalmów wiąże się z 1 J 1,9?`

1 J 1,9 jest niejako podsumowaniem 51. rozdziału Księgi Psalmów. Podobnie jak Dawid nauczył się, że „sercem skruszonym i zgnębionym nie wzgardzisz, Boże” (Ps 51,19), tak i apostoł Jan zapewnia nas, że „jeśli wyznajemy grzechy swoje, wierny jest Bóg i sprawiedliwy i odpuści nam grzechy, i oczyści nas od wszelkiej nieprawości” (1 J 1,9). Możemy trzymać Boga za Jego słowo.

Oczywiście Dawid nie był w stanie naprawić szkód spowodowanych swoim grzechem ani odwrócić złego wpływu, jaki wywarł na swoją rodzinę. Poniósł skutki swoich decyzji i czynów. A jednak wiedział, że Bóg mu przebaczył. Wiedział, że musi ufać przez wiarę, iż pewnego dnia prawdziwy Baranek Boży przyjdzie i weźmie na siebie karę za jego grzechy.

`Jak możesz się nauczyć przyjmować obietnicę zawartą w 1 J 1,9? Jak powinieneś się czuć, wiedząc, że obietnica ta jest przeznaczona także dla ciebie?`