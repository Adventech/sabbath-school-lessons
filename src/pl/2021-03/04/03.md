---
title:  Pobudka
date:  19/07/2021
---

W tym najciemniejszym okresie życia Dawida pojawiła się dobra nowina: Bóg posłał swojego proroka. Natan i Dawid dobrze się znali. Wcześniej Natan doradzał Dawidowi w sprawie planów budowy świątyni (zob. 7. rozdział 2. Księgi Samuela). Teraz prorok przyszedł do króla z innym zadaniem.

`Jak myślisz, dlaczego Natan opowiedział przypowieść, zamiast nazwać grzech Dawida po imieniu i wprost go upokorzyć? Przeczytaj 2 Sm 12,1-14.`

Natan wiedział, co powiedzieć, i powiedział to w sposób zrozumiały dla Dawida. Opowiedział więc przypowieść, która poruszyła Dawida, byłego pasterza. Wiedział, że w głębi serca Dawid ma silne poczucie sprawiedliwości i uczciwości. W pewnym sensie Natan zastawił pułapkę, a Dawid wpadł w nią, zanim zdał sobie z tego sprawę.

Gdy Dawid nieświadomie wydał wyrok śmierci na samego siebie, Natan powiedział mu:

— „Ty jesteś tym mężem” (2 Sm 12,7).

Można to było powiedzieć na różne sposoby. Można to było wykrzyczeć, można to było powiedzieć, wskazując kogoś palcem, ale można to było wyrazić także, okazując troskę i przyjaźń. Słowa Natana były zaprawione łaską. W tamtej chwili Dawid zapewne odczuł ból, jaki odczuwa Bóg, gdy jedno z Jego dzieci świadomie łamie Jego wolę. Coś otworzyło się w umyśle Dawida. Poczuł, jak coś pękło w jego sercu.

`Dlaczego Dawid zareagował słowami: „Zgrzeszyłem wobec Pana” (2 Sm 12,13), zamiast: Zgrzeszyłem przeciw Batszebie, czy: Jestem mordercą (zob. Ps 51,6)?`

Dawid zrozumiał, że grzech, który czyni serce niespokojnym, jest przede wszystkim zniewagą Boga — Stwórcy i Odkupiciela. Grzesząc, ranimy siebie i wpływamy źle na innych. Sprowadzamy hańbę na naszą rodzinę i Kościół. Jednak ostatecznie ranimy Boga, po raz kolejny zadając Mu ból.

„Nagana proroka poruszyła sercem Dawida; obudziło się w nim sumienie; przestępstwo ukazało się w całej swej potworności. Jego dusza skłoniła się w skrusze przed Bogiem. Drżącymi wargami powiedział:

— »Zgrzeszyłem wobec Pana« (2 Sm 12,13).

Wszelkie zło wyrządzane innym wraca się od skrzywdzonego do Boga. Dawid dopuścił się potwornego grzechu zarówno wobec Uriasza, jak i Batszeby, i teraz dotkliwie to odczuł, ale nieskończenie większy był jego grzech przeciwko Bogu”17.