---
title:  Zmęczony i znużony
date:  18/07/2021
---

W ciepłe wiosenne popołudnie niespokojny król Dawid przechadzał się po tarasie swojego pałacu. Powinien był dowodzić swoim wojskiem znajdującym się po drugiej stronie Jordanu. Powinien był teraz stać na czele ludu Bożego, by pokonać Ammonitów i wreszcie zaprowadzić pokój w swoim królestwie.

`To, że Dawid nie był tam, gdzie być powinien, otworzyło drzwi pokusom. Przeczytaj w 2 Sm 11,1-5 dalszy ciąg tej historii. Co się stało i jakiego wielkiego grzechu dopuścił się Dawid?`

Z tarasu swojego królewskiego domu Dawid ujrzał kąpiącą się kobietę „wielkiej urody” (2 Sm 11,2). Tego popołudnia jego grzeszne skłonności wzięły górę. Dawid przespał się z Batszebą, żoną jednego z wiernych mu dowódców wojskowych. Podobnie jak to było z królami w starożytności, także Dawid sprawował nieograniczoną władzę. Wydawało mu się, że jako król nie musi przestrzegać zasad obowiązujących jego poddanych. Bolesna historia rodziny Dawida uświadamia nam, że nawet król nie stoi ponad prawem Bożym.

Prawo Boże służy naszej ochronie, będąc zabezpieczeniem przed złem. Każdy — także król — kto przekracza granice prawa Bożego, odczuje skutki tego przestępstwa we wszystkich obszarach swojego życia. Dawid sądził, że jego namiętna przygoda ujdzie mu bezkarnie, ale okazało się, że Batszeba poczęła, a jej mąż był daleko, na wojnie.

`Przeczytaj 2 Sm 11,6-27. W jaki sposób Dawid usiłował ukryć swój grzech?`

Tajny plan Dawida, by skłonić Uriasza do udania się do domu, spełzł na niczym. Uriasz był człowiekiem szlachetnym i wiernym zasadom, więc odpowiedział Dawidowi w sposób, który zawierał ukrytą naganę dla króla:

— „Skrzynia Boża, Izrael i Juda przebywają w szałasach, mój dowódca Joab i wojownicy mojego pana obozują w otwartym polu, a ja miałbym pójść do mojego domu, jeść, pić i obcować z moją żoną?” (2 Sm 11,11).

Ostatecznie Dawid uciekł się do morderstwa popełnionego cudzymi rękami, by zatuszować swój grzech.

`Trudno to pojąć, jak Dawid, który tak dużo otrzymał od Boga, mógł upaść tak nisko. Kimkolwiek jesteśmy, jakie ostrzeżenie powinniśmy wynieść z tej smutnej biblijnej historii?`