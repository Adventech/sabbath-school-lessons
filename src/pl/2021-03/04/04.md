---
title:  Przebaczone i zapomniane?
date:  20/07/2021
---

Po tym, jak Dawid bezwiednie wydał wyrok na samego siebie (zob. 2 Sm 12,5-6), Natan uświadomił mu potworność jego grzechu. Serce Dawida zostało skruszone i wyznał swój grzech. Prorok Natan natychmiast go zapewnił:

— „Pan również odpuścił twój grzech” (2 Sm 12,13).

Dawid otrzymał pewność przebaczenia. Nie musiał czekać na nie. Nie musiał udowodnić, że jego skrucha jest szczera, by doczekać się przebaczenia.

Jednak Natan, który wcześniej zapowiedział skutki grzechu Dawida w 2 Sm 12,10-12, dodał teraz, że dziecko, które urodzi Batszeba, umrze.

`Co to znaczy, że Bóg odpuścił grzech Dawida? Czy po prostu wymazał zapis? Czy znaczyło to, że wszyscy nagle zapomną o tym grzechu? Zastanawiając się nad odpowiedzią na te pytania, przeczytaj 2 Sm 12,10-23.`

Dawid zapewne także zastanawiał się nad tym, widząc, jak wokół niego zdarzają się kolejne nieszczęścia — śmierć jego dziecka, rozpad jego rodziny (w tym tragiczne wydarzenia spowodowane przez Amnona i Absaloma) czy zagrożenie jego własnego życia. A jednak mimo skutków jego grzechu, który dotknął niewinnych ludzi, takich jak Uriasz oraz dziecko Dawida i Batszeby, Dawid zaczął także rozumieć łaskę Bożą, dzięki której możliwe jest przebaczenie i ostateczne usunięcie skutków grzechu. W łasce Bożej znalazł też odpoczynek dla swojego udręczonego sumienia.

`Czego potrzebował Dawid i za czym tęsknił? Przeczytaj Ps 51,3-8.`

W 51. rozdziale Księgi Psalmów Dawid otworzył swoje serce i wyznał swoje grzechy. Jego wołanie o miłosierdzie zwrócone jest ku niezawodnej Bożej miłości i litości. Dawid pragnął nie tylko przebaczenia, ale także odrodzenia.

Gdy rozważamy cenę odpoczynku danego nam w Jezusie, musimy uznać, że potrzebujemy pomocy. Jako grzesznicy potrzebujemy Zbawiciela. Uznając swoje grzechy, musimy wołać do Jedynego, który może nas obmyć, oczyścić i odnowić. Gdy to czynimy, nabieramy odwagi, wiedząc, że nawet cudzołożnik, oszust i morderca — ktoś, kto celowo złamał co najmniej pięć z dziesięciorga przykazań — otrzymał obietnicę Bożego przebaczenia, gdy zrozumiał, że potrzebuje pomocy, i wołał o nią.

`Jak świadomość tego, że Bóg przebaczył Dawidowi jego zbrodnię, pomaga ci uwierzyć, że i dla ciebie jest nadzieja?`