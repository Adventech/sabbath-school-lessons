---
title:  Coś nowego
date:  21/07/2021
---

`Gdy Dawid wyznał swój grzech, nie usiłując go usprawiedliwić ani wybielić, zwrócił się z pewną prośbą do Boga. O co poprosił? Przeczytaj Ps 51,9-14.`

Nawiązanie przez Dawida do pokropienia hyzopem odnosi się do słownictwa znanego każdemu Izraelicie, który kiedykolwiek odwiedził świątynię. Dawid nawiązuje do obrzędowego oczyszczenia opisanego w prawie Mojżeszowym (zob. Kpł 14,4), wyrażając w ten sposób uznanie dla mocy Ofiary, która w przyszłości zostanie złożona dla zgładzenia grzechów świata.

Dawid prosi także o „radość i wesele” (Ps 51,10). Czy taka prośba nie brzmi nieco zuchwale w kontekście potworności jego grzechu?

Być może następujące słowa pomogą nam lepiej zrozumieć to, o co poprosił Dawid:

— Upewnij mnie o przebaczeniu, abym znowu wszedł do świątyni, gdzie usłyszę radość i wesele tych, którzy oddają Ci cześć.

`Gdy Adam i Ewa zgrzeszyli, ukryli się przed Bogiem (zob. Rdz 3,8). Dlaczego prośba Dawida po tym, jak zgrzeszył, tak bardzo różniła się od postawy naszych prarodziców? Przeczytaj Ps 51,13-14.`

Dawid nie chciał utracić bezpiecznego życia w obecności Boga. Uświadomił sobie, że bez Ducha Świętego jest bezsilny. Zrozumiał, że tak jak łatwo dopuścił się grzechu z Batszebą, tak samo łatwo może znowu popaść w inny grzech. Jego pewność siebie została starta w proch.

Dawid zrozumiał, że przeszłe zwycięstwa nie będą jego dokonaniem. Mógł je otrzymać wyłącznie od Boga pod warunkiem zupełnego polegania na Nim.

Zwycięskie chrześcijańskie życie nie jest naszym dziełem — jest nam dane przez Jezusa. Wiedząc to, mamy pragnąć Jego obecności, Jego Ducha oraz radości z Jego zbawienia. Musimy uznać naszą potrzebę odnowy i odrodzenia. Potrzebujemy Jego odpoczynku — Bożego dzieła odrodzenia. Odpoczynek stworzenia jest ściśle powiązany z przebaczeniem. Słynny werset: „Serce czyste stwórz we mnie, o Boże, a ducha prawego odnów we mnie!” (Ps 51,10), zawiera słownictwo nawiązujące do stworzenia. W Starym Testamencie tylko Bóg mógł stwarzać (hebr. bara), a ten, kto doznał odtworzenia, mógł doświadczyć także i odpoczynku.

`Jeśli nie doświadczyłeś radości i wesela wynikającego z wyzwolenia od poczucia winy, co cię od tego powstrzymuje? Jeśli powstrzymuje cię poczucie winy, jak historia Dawida może pomóc ci zrobić krok naprzód?`