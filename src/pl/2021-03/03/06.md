---
title:  Wykorzenienie niepokoju
date:  15/07/2021
---

`Przeczytaj J 14,1-6. Co możemy zrobić w naszym niepokoju, by nasze serce się nie trwożyło? Co jest kluczem do pokonania podziałów, samolubstwa, złej ambicji i obłudy oraz do znalezienia prawdziwego odpoczynku?`

Pokonanie niepokoju zawsze zaczyna się od Jezusa. On jest drogą, prawdą i życiem. On zna właściwy kierunek, gdy wędrujemy bez celu po pustyni naszego świata nasyconego środkami masowego przekazu. Jako Boski Prawodawca jest On uosobioną Prawdą, a Jego Duch prowadzi nas ku wszelkiej prawdzie (zob. J 16,13). Gdy jesteśmy zranieni, zmęczeni, wyczerpani, chorzy i zniechęceni, On jest Życiem — i to nie byle jakim życiem. On obiecuje nam życie w obfitości (zob. J 10,10). To obejmuje nasz wieczny dom i wieczne życie, ale także nową jakość życia tu i teraz. Stwórca z pewnością jest w stanie obdarzyć nas ponad miarę nawet w doczesności.

— „Niech się nie trwoży serce wasze” (J 14,1) — oto zaproszenie do życia w oczekiwaniu wszystkiego, co najlepsze.

Gdy jesteśmy przygnębieni, On może nas podnieść na duchu. Gdy zmagamy się z ciemnością i grzechem, On nie tylko rozpoczyna, ale także dokańcza w nas swoje „dobre dzieło” (Flp 1,6).

Bez względu na to, jak źle się dzieje na świecie (a dzieje się naprawdę źle), polegajmy na obietnicy danej nam w Jezusie. On przygotowuje miejsce dla nas — miejsce, gdzie nasz ból, niepokój i cierpienie na zawsze odejdą w zapomnienie. Taką nadzieję otrzymaliśmy w Jezusie Chrystusie. Jest ona oferowana każdemu człowiekowi, bez względu na to, kim jesteśmy, skąd pochodzimy i jakie było nasze dotychczasowe życie.

Jednak musimy przyjść do Boga bez względu na nasze słabości, urazy, kruchość i upadły stan, wiedząc, że On przyjmuje nas wbrew wszystkiemu. Na tym właśnie polega łaska, a my musimy uwierzyć, że ją otrzymaliśmy, jeśli prosimy o nią z wiarą.

`Przeczytaj Jr 3,22. Co Bóg nakazuje nam uczynić i co czyni następnie w odpowiedzi na to?`

Zastanów się nad słowami Jezusa:

— „A jeśli pójdę i przygotuję wam miejsce, przyjdę znowu i wezmę was do siebie, abyście, gdzie Ja jestem, i wy byli” (J 14,3).

`Co mówią nam te słowa o znaczeniu obietnicy Jego powtórnego przyjścia? Dlaczego obietnica ta jest szczególnie cenna dla nas, adwentystów, rozumiejących biblijną prawdę o stanie człowieka po śmierci?`