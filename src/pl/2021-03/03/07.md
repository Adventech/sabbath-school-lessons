---
title:  Do Dalszego Studium
date:  16/07/2021
---

„Nie może być rozwoju ani owocowania w życiu człowieka egocentrycznego. Jeśli przyjąłeś Chrystusa jako swego Zbawiciela, musisz zapomnieć o sobie i starać się pomagać innym. Mów o miłości Chrystusa, opowiadając o Jego dobroci. Spełniaj wszelkie obowiązki, jakie masz do wykonania. Weź sobie do serca odpowiedzialność za bliźnich i wszelkimi sposobami, jakie są ci dostępne, staraj się ratować zgubionych. Przyjmując Ducha Chrystusowego — Ducha niesamolubnej miłości i pracy dla bliźnich — będziesz wzrastał i wydawał owoc. Zalety Ducha będą dojrzewać w twoim charakterze. Twoja wiara będzie wzrastać, twoje przekonania będą się pogłębiać, a twoja miłość stanie się doskonała. Coraz bardziej będziesz odzwierciedlał podobieństwo do Chrystusa we wszystkim, co czyste, szlachetne i miłe”14.

W pewnym sporze między członkami zboru „dyskusje między zwaśnionymi stronami trwały godzinami. Nie tylko zmarnowali czas, ale słudzy Boży musieli tego wysłuchiwać, bo serca obu stron nie były poddane łasce. Gdyby pycha i samolubstwo zostały odłożone na bok, w pięć minut można byłoby dojść do porozumienia”15.

**Pytania Do Dyskusji**

`1. Podczas pierwszej części nabożeństwa sobotniego porozmawiajcie o praktycznych sposobach pokonywania samolubstwa. Jak możecie wspierać się nawzajem, by urzeczywistniać te pomysły?`

`2. Ambicje nie są złe same w sobie. Jak możemy oczekiwać wielkich rzeczy od Boga, a jednocześnie nie wpadać w pułapkę niepohamowanej złej ambicji?`

`3. Większość z nas nie okazuje na zewnątrz złej ambicji, obłudy, egoizmu czy zawiści. Jesteśmy bardzo sprawni w pokazywaniu tego, co korzystnie o nas świadczy. Jednak — podobnie jak to jest w przypadku rozległego systemu korzeniowego osiki — chowamy wszystkie te niemiłe cechy pod powierzchnią. Jak wygląda w praktyce przemiana charakteru pod kierunkiem Ducha Świętego? Jak możemy pokonać źródło niepokoju i znaleźć prawdziwy odpoczynek w Jezusie?`

`4. Zastanów się nad odpowiedzią na ostatnie pytanie z czwartkowej części lekcji dotyczące znaczenia powtórnego przyjścia Chrystusa. Jaką nadzieję mielibyśmy bez tej obietnicy? Na co zdałoby się pierwsze przyjście Chrystusa i wszystko, co dotąd Chrystus dla nas uczynił, gdybyśmy wiedzieli, że zapadniemy w wieczny sen bez możliwości zmartwychwstania w dniu powtórnego przyjścia Jezusa?`