---
title:  Obłuda
date:  14/07/2021
---

Obłudnik to ktoś, kto udaje — chce wyglądać na kogoś, kim nie jest. Słowo to zostało użyte siedem razy w 23. rozdziale Ewangelii Mateusza w publicznej naganie udzielonej dla uczonych w Piśmie i faryzeuszów, którzy uchodzili za religijnych przywódców ówczesnego Izraela (zob. Mt 23,13-15.23.25.27.29). Ewangelie ukazują nam Jezusa oferującego łaskę i przebaczenie cudzołożnikom, poborcom podatkowym, prostytutkom a nawet mordercom, ale bezlitośnie potępiającego obłudę (zob. liczne podobne odniesienia w Mt 6,2.5.16; 7,5; 15,7-9; 22,18).

`Przeczytaj Mt 23,1-13 i wymień cztery główne cechy obłudników wspomniane przez Jezusa.`

Jezus wskazał cztery cechy uczonych w Piśmie i faryzeuszów. Wśród wyznawców religii żydowskiej w czasach Chrystusa faryzeusze stanowili konserwatywną prawicę. Podkreślali znaczenie spisanego i ustnego prawa oraz obrzędowej czystości. Z drugiej strony religijnej wspólnoty znajdowali się saduceusze, do których należeli najzamożniejsi przywódcy żydowscy, w tym także najwyższa grupa kapłańska. Byli to ludzie w znacznym stopniu zhellenizowani (mówili po grecku i studiowali grecką filozofię). Nie wierzyli w sąd ostateczny ani życie wieczne. Możemy ich nazwać liberalną lewicą. Obie grupy religijne składały się w zasadzie z obłudników.

Według Jezusa jesteśmy obłudnikami, gdy nasze słowa nie zgadzają się z naszymi czynami, gdy czynimy religię trudniejszą dla innych, a wobec siebie stosujemy niższe wymagania, gdy liczymy na uznanie ludzi za naszą religijność oraz gdy domagamy się szacunku i uznania, które należą się wyłącznie naszemu Niebiańskiego Ojcu.

Mimo że Jego słowa były ostre i dotknęły istoty rzeczy, to jednak Jezus odnosił się do obłudników z miłością i troską, choć gardził ich obłudą.

„Boska litość malowała się na twarzy Syna Bożego, gdy rzucał pełne tęsknoty spojrzenia na świątynię, a potem na słuchaczy. Głębokim, serdecznym i wzruszonym głosem, wśród gorzkich łez, zawołał:

— »Jeruzalem, Jeruzalem, które zabijasz proroków i które kamienujesz tych, którzy do ciebie byli posyłani, ileż to razy chciałem zgromadzić dzieci twoje, jak kokosz zgromadza pisklęta swoje pod skrzydła, a nie chcieliście!« (Mt 23,37)”13.

`Dlaczego nie trzeba być przywódcą religijnym, by być winnym obłudy, jaką potępił Jezus? Jak możemy się nauczyć dostrzegać obłudę w sobie i pozbywać się jej?`