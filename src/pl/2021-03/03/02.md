---
title:  Jezus wprowadza podział
date:  11/07/2021
---

Mało kto lubi konflikty. Tęsknimy za zgodą i pokojem. Prowadzimy nawet specjalne wykłady poświęcone wprowadzaniu pokoju i rozwiązywaniu konfliktów w naszych zborach i instytucjach.

`Przeczytaj Mt 10,34-39. Co Jezus miał na myśli, gdy powiedział, że nie przyszedł przynieść pokój, ale miecz? Co to znaczy, zważywszy na to, że Jezus jest Księciem Pokoju (zob. Iz 9,5)?`

Oświadczenie Jezusa w Mt 10,34-39 jest zdumiewająco przeciwne wewnętrznemu przekonaniu (intuicji). Zbawiciel, który przyszedł na świat jako bezradne niemowlę — zamiast być potężnym Królem otoczonym przez silną gwardię — który głosił miłość zarówno do bliźnich, jak i nieprzyjaciół, teraz mówi swoim wyznawcom, że przyniósł podziały i nieprzyjaźń. Jego uczniowie i inni słuchacze mogli się wtedy zastanawiać:

— Jak to możliwe?

Mt 10,35-39 dotyczy tego, po czyjej stronie jesteśmy i komu jesteśmy wierni. Powołując się na Mi 7,6, Jezus wezwał swoich słuchaczy, by dokonali wyboru z myślą o wieczności. Dziecko powinno miłować i czcić rodziców. Wymagało tego prawo Mojżeszowe dane przez samego Boga. Jednak miłość i cześć dla rodziców nie może stać ponad poświęceniem się Jezusowi, więc czasami konieczna jest trudna decyzja. Rodzice powinni miłować dzieci i troszczyć się o nie. Jednak miłość do dziecka nie może być ważniejsza niż poświęcenie się Jezusowi. Jezus przypomina nam, że to, co jest najważniejsze, musi być traktowane jako rzecz najważniejsza.

Jezus wyraził ten wybór, wypowiadając trzy zdania, w których występuje słowo godzien. Godność nie jest oparta na wysokich wymaganiach moralnych ani nawet pokonaniu grzechu. Nasza godność jest oparta na więzi z Jezusem. Jesteśmy godni, gdy wybieramy Jego ponad wszystko i wszystkich — w tym naszych rodziców i nasze dzieci. Jesteśmy godni, gdy wybieramy cierpienie związane z niesieniem krzyża oraz podążanie za Jezusem.

„Niczego nie życzę sobie tak bardzo, jak widzieć naszą młodzież przenikniętą duchem czystej religii, która poprowadzi ich do przyjęcia krzyża i podążania za Jezusem. Idźcie naprzód, młodzi uczniowie Chrystusa, kierując się tą zasadą i będąc odziani w szaty czystości i sprawiedliwości. Wasz Zbawiciel skieruje was tam, gdzie najlepiej wykorzysta wasze talenty i gdzie będziecie najbardziej użyteczni”12.

`Czasami musimy nieść krzyż, którego nie wybieramy, a czasami sami bierzemy krzyż na siebie dobrowolnie. Tak czy inaczej, co jest kluczem do wiernego niesienia tego krzyża?`