---
title:  Korzenie niepokoju
date:  10/07/2021
---

### Studium Bieżącego Tygodnia
Mt 10,34-39; Łk 12,13-21; Flp 2,5-8; Łk 22,14-30; Mt 23,1-13.

> <p>Tekst Pamięciowy</p>
> „Bo gdzie jest zazdrość i kłótliwość, tam niepokój i wszelki zły czyn” (Jk 3,16).

Osiki to piękne liściaste drzewa osiągające od piętnastu do trzydziestu metrów wysokości. Rosną dobrze w chłodnym klimacie, w którym lato bywa niegorące. Z ich drewna robi się meble, zapałki i papier. Jelenie i inne roślinożerne zwierzęta często zjadają młode osiki podczas ciężkich zim, gdyż kora osikowa zawiera cenne składniki odżywcze. Osiki potrzebują dużo słońca i rosną bez przerwy — nawet zimą — co czyni je ważnym źródłem pokarmu dla wielu różnych zwierząt.

Jednak osiki słyną głównie z tego, iż posiadają najbardziej rozległy system korzeniowy ze wszystkich roślin. Ich korzenie rozchodzą się daleko pod ziemią, tworząc swego rodzaju kolonię, która rozszerza się dość szybko, obejmując duże tereny. Pojedyncza osika dożywa 150 lat, ale jej system korzeniowy może istnieć tysiące lat.

W lekcji tego tygodnia zwrócimy uwagę na korzenie naszego niepokoju. Wiele rzeczy może powstrzymywać nas od znalezienia prawdziwego odpoczynku w Jezusie. Niektóre z nich są oczywiste i nie wymagają większego zastanowienia. Inne mogą być mniej oczywiste dla nas, podobnie jak rozległy system korzeniowy osiki ukryty pod ziemią. Nie zawsze jesteśmy świadomi źródła naszych postaw i działań, które oddzielają nas od Zbawiciela.