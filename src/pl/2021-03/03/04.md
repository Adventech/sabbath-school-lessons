---
title:  Ambicja
date:  13/07/2021
---

Studiowanie ostatniego tygodnia życia Jezusa przed Jego ukrzyżowaniem zawsze jest źródłem wsparcia i natchnienia. Oferuje także wgląd w to, jak niepokój i ambicja sprawiają, że ludzie czynią i mówią nie to, co powinni.

`Przeczytaj Łk 22,14-30 i pomyśl, co czuł Jezus, gdy słyszał, jak Jego uczniowie spierali się podczas świątecznej wieczerzy o to, który z nich jest najważniejszy (zob. Łk 22,24). Dlaczego uczniowie nie rozumieli, w jak ważnych wydarzeniach uczestniczą, a zamiast tego zabiegali o ludzką wielkość?`

Rzadko dyskutujemy z innymi ludźmi, kto jest najważniejszy w zborze, rodzinie czy pracy. Myślimy o tym, ale mało kto mówi publicznie na ten temat.

Nie po raz pierwszy dyskusja na ten temat wywiązała się wśród uczniów Jezusa. W Mt 18,1 czytamy, że uczniowie nawet postawili Jezusowi takie pytanie, nadając mu nieco oderwaną od ziemskiej rzeczywistości wymowę:

— „Kto też jest największy w Królestwie Niebios?”

Odpowiedź udzielona przez Jezusa obejmuje lekcję poglądową. Zbawiciel przywołał małe dziecko i postawił je pośrodku grupy. Wszyscy otworzyli szeroko oczy i unieśli brwi ze zdziwienia. Zachowanie Jezusa wymagało wyjaśnienia, więc w Mt 18,3 mówi On:

— „Zaprawdę powiadam wam, jeśli się nie nawrócicie i nie staniecie jak dzieci, nie wejdziecie do Królestwa Niebios”.

Nawrócenie jest podstawą poszukiwania prawdziwego odpoczynku w Jezusie. Musimy uznać, że potrzebujemy pomocy. Musimy sobie uświadomić, że nie możemy polegać na sobie, ale musimy polegać na Jezusie. Wówczas doświadczymy przemiany naszych wartości i pragnień. Jezus mówi swoim uczniom:

— Ufajcie mi i polegajcie na mnie jak to dziecko. Prawdziwa wielkość to rezygnacja ze swoich praw i przyjęcie wartości Królestwa Bożego.

Niestety, uczniowie Jezusa nie nauczyli się tej lekcji do czasu ostatniej wieczerzy. Ich zawiść i waśnie zepsuły chwilę doskonałej wspólnoty, która nigdy więcej miała się nie powtórzyć.

A stało się to po latach ich przebywania z Jezusem, udziału w Jego służbie i słuchania Jego nauk. Oto jak zepsute jest ludzkie serce! Z drugiej strony łaska Boża jest dla nas zawsze dostępna i mimo żałosnych sporów wśród swoich uczniów Jezus nie zrezygnował z nich.

`Dlaczego rozmyślanie o ofierze Jezusa jest mocnym lekiem przeciwko pragnieniu wywyższania się, które jest właściwe naszej upadłej naturze i któremu tak łatwo ulegamy?`