---
title:  Nieprawidłowości w działaniu rodziny
date:  01/08/2021
---

Józef wiedział, co to jest dysfunkcyjna rodzina. Zaczęło się od jego pradziadka, Abrahama, i jego prababki, Sary. Gdy Sara uświadomiła sobie, że jest bezpłodna, przekonała swego męża, by spłodził dziecko z jej służącą, Hagar. Gdy Hagar zaszła w ciążę, zaczęła się rywalizacja między tymi kobietami. Wzrastając w toksycznej atmosferze, Ismael i Izaak przenieśli te napięcia do swoich własnych rodzin. Izaak obdarzał szczególnymi względami Ezawa, a Jakub usiłował zasłużyć na miłość i szacunek ojca. Później Jakub został oszukany i zmuszony do poślubienia dwóch sióstr, które nie lubiły się i rywalizowały między sobą, w tym pod względem liczby urodzonych dzieci, w czym wspomagały się swoimi służącymi, które także rodziły dzieci Jakubowi.

`Przeczytaj o dramatycznym wydarzeniu opisanym w 34. rozdziale Księgi Rodzaju. Jaki wpływ emocjonalny i dotyczący wzajemnych więzi miało to wydarzenie na całą rodzinę, a zwłaszcza na młodego Józefa?`

Rywalizacja między matkami z pewnością przeniosła się na dzieci, które wychowywały się wśród waśni i wzajemnej niechęci. Dwaj starsi bracia Józefa wymordowali wszystkich mężczyzn w mieście Sychem. Jego najstarszy brat, Ruben, lekceważył starzejącego się ojca, sypiając z Bilhą, służącą Racheli i matką kilku synów Jakuba (zob. Rdz 35,22). Brat Józefa, Juda, pomylił swoją owdowiałą synową z prostytutką i spłodził z nią bliźnięta (zob. 38. rozdział Księgi Rodzaju).

Jakub dolał oliwy do ognia rodzinnych napięć, w oczywisty sposób faworyzując Józefa, między innymi przez obdarowanie go kosztowną i wielobarwną szatą (zob. Rdz 37,3). Rodzina Jakuba była daleka od ideału.

`Dlaczego Abraham, Izaak i Jakub są wymienieni wśród bohaterów wiary w Hbr 11,17-22, skoro w ich rodzinach występowały tak poważne problemy?`

Boży bohaterowie wiary często nie dorastają do własnych i Bożych oczekiwań. Ludzie wymienieni w 11. rozdziale Listu do Hebrajczyków znaleźli się tutaj nie dzięki swoim rodzinnym problemom, ale pomimo nich. Zmagając się z trudnościami, nauczyli się — często na własnych błędach — czym jest wiara, miłość i zaufanie do Boga.

`Jakie rodzinne problemy są twoim udziałem? Jak poddanie się Panu i Jego zasadom pomaga nam przezwyciężyć niewłaściwe wzorce?`