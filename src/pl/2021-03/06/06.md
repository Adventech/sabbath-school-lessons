---
title:  Wielki bój — bezpośredni i osobisty
date:  05/08/2021
---

Jak wiemy ze sprawozdania biblijnego (zob. Rdz 39,11-20), Józef poniósł skutki swojej decyzji, by trzymać się Bożych zasad. Został fałszywie oskarżony i wtrącony do więzienia. Będąc własnością Potyfara, Józef mógł być zabity na miejscu i bez zadawania żadnych pytań. Potyfar najwyraźniej nie uwierzył swojej żonie, ale że musiał bronić swojego dobrego imienia, zdecydował się mimo to ukarać Józefa. Jednak, jak czytamy, nawet w tak trudnej sytuacji „Pan był z Józefem” (Rdz 39,21).

Życie na naszej planecie nie jest uczciwe. Dobro nie zawsze jest wynagradzane, a zło nie zawsze jest natychmiast karane. Jednak jest dobra nowina, albowiem Józef znalazł odpoczynek nawet w więzieniu, bo Bóg był z nim. W więzieniu mógł rozmyślać nad tym, jak niesprawiedliwie został potraktowany. Mógł się zamknąć w sobie, a nawet przestać ufać Bogu.

`Co Józef czynił w więzieniu? Jak odnosił się do ludzi, wśród których się znalazł? Przeczytaj Rdz 39,21-40,22.`

W więzieniu Józef działał w trudnych warunkach. Nawiązywał kontakty i pomagał innym ludziom, nawet jeśli jego sytuacja była daleka od ideału, którego mógłby sobie życzyć. Józef także potrafił poprosić o pomoc i przyznać się, że jej potrzebuje. Poprosił o pomoc podczaszego po tym, jak wyjaśnił jego sen.

`Jaki szeroki obraz więzi międzyludzkich przedstawia Paweł w Ef 6,1-13?`

Nasze więzi międzyludzkie są maleńkim odzwierciedleniem toczącego się od wieków wielkiego boju między Bogiem a szatanem. To znaczy, że na tym świecie nie istnieją więzi doskonałe. W każdej więzi musi następować rozwój. Z drugiej strony szatan usiłuje wykorzystywać wszystkie nasze więzi — a szczególnie te najbliższe — dla swojej korzyści, aby nie dopuścić do spełniania się woli Bożej w naszym życiu. Możemy być wdzięczni Bogu, że nie pozostawił nas samych w tej walce. Słowo Boże wskazuje zasady, które mają kierować naszymi więziami. Boża obietnica udzielenia nam mądrości (zob. Jk 1,5) dotyczy także obszaru naszych więzi. Jak Bóg był z Józefem, tak obiecuje być z nami w naszych skomplikowanych i trudnych relacjach.

`Zastanów się nad Bożą obietnicą zawartą w Jk 1,5 i poświęć chwilę na modlitwę o mądrość w naszych międzyludzkich kontaktach. Jak możesz być otwarty na działanie Ducha Świętego w tym, jak odnosisz się do ludzi, z którymi masz jakąś więź?`