---
title:  Wybór nowego kierunku
date:  02/08/2021
---

Do Egiptu, dokąd został zawieziony jako niewolnik, Józef zabrał ze sobą ból, pogmatwane więzi rodzinne i poczucie nieszczęścia. Nie była to radosna podróż. Józef z trudem powstrzymywał łzy.

„W tym czasie Józef wraz ze swymi ciemiężcami był w drodze do Egiptu. Gdy karawana posuwała się na południe, ku granicy Kanaanu, chłopiec z daleka mógł rozpoznać wzgórza, na których stały namioty ojca. Gorzko zapłakał na myśl o miłującym ojcu, który tam żyje opuszczony i nieszczęśliwy. Sceny z Dotanu jeszcze raz stanęły mu przed oczami. Widział rozgniewanych braci i czuł na sobie ich nienawistne spojrzenia. Zjadliwe i obelżywe słowa, jakimi odpowiadali na jego błagalne prośby, dźwięczały mu w uszach. Jego serce drżało na myśl o przyszłości. Jakaż zmiana sytuacji — od umiłowanego syna do wzgardzonego i bezradnego niewolnika! Będąc samotny i pozbawiony przyjaźni, jakiego losu mógł się spodziewać w obcym kraju, do którego go wieziono? Chwilowo ogarnęły go nieopanowany żal i przerażenie.

(...). Wtedy jego myśli zwróciły się ku Bogu jego ojca. W dzieciństwie nauczono go kochać Boga i bać się Go. Często w namiocie ojca słuchał opowiadań o widzeniu, które Jakub ujrzał, gdy opuścił dom i szedł na wygnanie. (...). Teraz wszystkie te drogocenne prawdy ożyły w jego umyśle. Józef wierzył, że Bóg jego ojca będzie też jego Bogiem. Oddał się więc całkowicie Panu i modlił się, by Stróż Izraela był z nim w kraju jego wygnania”24.

Niektóre kultury bardziej podkreślają rolę wspólnoty niż rolę jednostek, podczas gdy w innych kulturach większy nacisk kładzie się na rolę jednostek niż rolę wspólnoty. Pismo Święte ukazuje równowagę między jednostką a społeczeństwem i wyraźnie wzywa do osobistego i wspólnotowego poświęcenia się Bogu. Józef znalazł odpoczynek od swoich więzi rodzinnych, osobiście podejmując decyzję podążania za Bogiem.

`Czego poniższe wersety uczą nas o osobistym poświęceniu? Zob. Pwt 4,29; Joz 24,15; 1 Krn 16,11; Ps 14,2; Prz 8,10; Iz 55,6.`

Aby znaleźć odpoczynek, musimy podjąć osobistą decyzję pójścia za Bogiem. Nawet jeśli nasi przodkowie byli duchowymi olbrzymami, ich wiara i uduchowienie nie zostały nam przekazane w genach. Pamiętaj, że Bóg ma tylko dzieci; On nie posiada wnuków.

`Dlaczego ważne jest to, byśmy każdego dnia — a nawet w każdej chwili — wybierali poświęcenie się Bogu? Co się dzieje, jeśli tego nie czynimy?`