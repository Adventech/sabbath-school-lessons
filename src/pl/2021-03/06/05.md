---
title:  Tworzyć więzi w Boży sposób
date:  04/08/2021
---

Początkowo wydaje się, że historia Józefa w Egipcie potoczy się bardzo dobrze. Józef powierzył swój los Bogu, a Bóg pobłogosławił Józefa i pozwolił mu osiągnąć w domu Potyfara stanowisko, jakiego nie mógłby sobie wymarzyć.

`W jaki praktyczny sposób błogosławieństwa Boże przejawiały się w życiu Józefa? Jakimi zasadami kierował się Józef w kontaktach z ludźmi? Przeczytaj Rdz 39,1-6.`

Choć wydawało się, że Józef znalazł zrozumienie ze strony Potyfara i żył w zgodzie z jego domownikami, pojawił się poważny problem. Ktoś miał wobec Józefa złe zamiary.

`Wobec jakiego problemu stanął Józef? Jak postanowił się zachować w tej sytuacji? Przeczytaj Rdz 39,7-10.`

Powodem problemu Józefa była żona Potyfara. A może raczej powinniśmy powiedzieć, że to żona Potyfara miała problem ze sobą. Patrzyła na innych ludzi jak na rzeczy, którymi można w dowolny sposób się posługiwać. Uznała, że wolno jej wykorzystać Józefa. W Rdz 39,6 czytamy, że „Józef był pięknej postawy i miał piękny wygląd”. Biblia rzadko zwraca uwagę na zewnętrzne cechy ludzi, gdyż „Bóg nie patrzy na to, na co patrzy człowiek. Człowiek patrzy na to, co jest przed oczyma, ale Pan patrzy na serce” (1 Sm 16,7). W tym przypadku atrakcyjny wygląd Józefa okazał się raczej utrudnieniem niż pomocą w dążeniu do moralnej czystości i wierności Bożym zasadom.

Mimo uporu grzesznej kobiety Józef czynił coś, co mogło się wydawać nierozsądne. Stosował biblijne zasady do wszystkich więzi międzyludzkich — w tym przypadku w kontaktach z żoną Potyfara. Biblijne zasady dotyczące kontaktów międzyludzkich nie uległy przedawnieniu, o czym ci, którzy doświadczyli skutków grzechu (to znaczy wszyscy), mogą zaświadczyć.

Biblijne sprawozdanie wskazuje na to, że nie chodziło tu o pojedynczy przypadek. Żona Potyfara nagabywała Józefa raz po raz (zob. Rdz 39,10). Józef usiłował wyjaśnić jej podstawę swojej decyzji (zob. Rdz 39,8-9), ale na nic się to nie zdało.

Józef rozumiał, że nie jest w stanie panować nad wyborami innych ludzi. Jednak postanowił żyć oraz miłować bliźnich i traktować ich w sposób przynoszący chwałę Bogu. Józef nauczył się żyć w obecności Boga. Ta świadomość pomagała mu odpierać pokusy.

`Czy starasz się stosować biblijne zasady w kontaktach z ludźmi, także tymi, którzy nie zachowują się właściwie? Jak sprawdza się taka życiowa postawa? Przeczytaj Mt 5,43-48. Dlaczego ważne jest to, byśmy żyli w taki sposób?`