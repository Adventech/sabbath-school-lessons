---
title:  Znaleźć prawdziwe poczucie własnej wartości
date:  03/08/2021
---

Jeśli Józef miał jeszcze jakąś nadzieję na ucieczkę i powrót do domu, to stracił ją po przybyciu do Egiptu, gdzie został odsprzedany zamożnemu człowiekowi. W Rdz 39,1 czytamy, że „Potyfar, dworzanin faraona, dowódca straży przybocznej, Egipcjanin, kupił go od Ismaelitów”. Nagle młody człowiek znalazł się wśród ludzi posługujących się nieznanym językiem i tworzących dziwną kulturę.

Nasza rodzina i nasze więzi ogrywają kluczową rolę w rozwoju naszego poczucia własnej wartości. Józef wychował się w poczuciu swojej wyjątkowości jako najstarszy syn umiłowanej żony swego ojca (zob. Rdz 29,18). Niewątpliwie był ulubionym synem Jakuba i jako jedyny dostał od ojca wielobarwną szatę (zob. Rdz 37,3-4).

Ale kim był teraz? Niewolnikiem, którego można było dowolnie sprzedawać i kupować. Jego sytuacja nagle uległa zupełnej zmianie. W jednej chwili cały jego świat się zawalił.

Józef musiał się nauczyć tego, czego i my musimy się nauczyć. Jeśli oczekujemy od innych, iż powiedzą nam, ile jesteśmy warci, to będziemy narażeni na wstrząsy i zamieszanie, bo nie każdy będzie nas lubił i cenił. Powinniśmy szukać naszej wartości raczej w tym, co Bóg myśli o nas i jak nas postrzega, a nie w rolach, które obecnie odgrywamy.

`Jak Bóg postrzega każdego z nas? (Zob. Iz 43,1; Ml 3,17; J 1,12; 15,15; Rz 8,14; 1 J 3,1-2).`

Bóg patrzy na nas wszystkich przez okulary łaski. Widzi w nas zadatki na rozwój, różne zalety i talenty, jakich nie jesteśmy w stanie sobie wyobrazić. W końcu On przecież umarł za nas, abyśmy mogli żyć wiecznie i stać się takimi, jakimi mieliśmy być. Ofiara Chrystusa wskazuje nam naszą grzeszność i ogromną cenę naszego odkupienia, ale z drugiej strony ukazuje nam też wielką wartość, jaką Bóg w nas dostrzega. Niezależnie od tego, co myślą o nas inni, a nawet, co my myślimy o sobie sami, Bóg miłuje nas i pragnie nas odkupić nie tylko z mocy grzechu, ale także od wiecznej śmierci, którą ściąga na nas grzech.

Kluczowe pytanie pozostaje zawsze to samo:

— Jak odpowiadamy na prawdziwą Bożą miłość objawioną w Jezusie Chrystusie?

`Wielu ludzi wmawia nam, że powinniśmy kochać sami siebie takich, jakimi jesteśmy, i akceptować siebie w sposób bezkrytyczny. Dlaczego taka postawa jest zwiedzeniem? Dlaczego ważne jest to, że nasza wartość pochodzi spoza nas samych — od Tego, który nas stworzył i zna nasze prawdziwe zdolności?`