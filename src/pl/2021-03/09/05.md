---
title:  Kolejny powód, by odpocząć
date:  25/08/2021
---

Izraelici obozowali na wschodnim brzegu Jordanu. Zajęli już ziemię króla Baszanu i ziemie dwóch królów amorejskich. Po raz kolejny, w tym ważnym momencie, Mojżesz zwołał Izraelitów i przypomniał im przymierze zawarte na Synaju przez Boga nie tylko z ich rodzicami, ale także z nimi. Następnie powtórzył dziesięć przykazań, by utrwalić je w ich pamięci.

`Porównaj Wj 20,8-11 z Pwt 5,12-15. Jaka jest różnica w sposobie wyrażenia sobotniego przykazania?`

W Wj 20,8 sobotnie przykazanie zaczyna się słowem pamiętaj. W Pwt 5,12 występuje słowo przestrzegaj. Słowo pamiętaj pojawia się nieco później w treści sobotniego przykazania (zob. Pwt 5,15). Mojżesz przypomina tam Izraelitom, że byli niewolnikami. Choć to pokolenie wychowało się na wolności, miało pamiętać, że gdyby nie cudowne Boże wyzwolenie, urodziłoby się w niewoli, jak poprzednie pokolenia. Przykazanie sobotnie miało przypominać Izraelitom, że ten sam Bóg, który dokonał stworzenia, dokonał także ich wyzwolenia: „Pan, twój Bóg, wyprowadził cię stamtąd ręką możną i ramieniem wyciągniętym” (Pwt 5,15).

Ta prawda pasuje do ówczesnej sytuacji Izraelitów stojących po raz drugi na granicy Ziemi Obiecanej około czterdziestu lat po tym, jak ich ojcowie zawiedli haniebnie. Teraz Izraelici byli tak samo bezsilni w kwestii podboju tego kraju, jak ich ojcowie w kwestii ucieczki z Egiptu. Potrzebowali Boga, który działa ręką możną i ramieniem wyciągniętym.

Sobota miała teraz nabrać dodatkowego znaczenia. Ponieważ Bóg jest Bogiem Wyzwolenia, Izraelici mieli święcić sobotę (zob. Pwt 5,15).

Oczywiście stworzenie jest podstawą sobotniego przykazania także w 5. rozdziale Księgi Powtórzonego Prawa. Wyzwolenie Izraelitów jest tylko kolejnym powodem święcenia soboty. W pewnym sensie wyzwolenie Izraelitów z Egiptu jest nowym stworzeniem podobnym do stworzenia opisanego w Księdze Rodzaju. Izraelici — wyzwoleni przez Boga z niewoli egipskiej — zostali niejako na nowo stworzeni przez Niego (zob. Iz 43,15).

Ponieważ wyzwolenie z Egiptu jest symbolem wyzwolenia z grzechu, czyli odkupienia, sobota jest symbolem zarówno stworzenia, jak i odkupienia. Tak więc w szczególny sposób sobota wskazuje na Jezusa — naszego Stwórcę i Odkupiciela.

`Przeczytaj J 1,1-13. Czego wersety te uczą o Jezusie jako naszym Stwórcy i Odkupicielu?`