---
title:  Wstęp do odpoczynku
date:  22/08/2021
---

Bóg był tam na początku. On powiedział i stało się. Światło oddzieliło dzień od nocy. Drugiego dnia rozpięte zostało niebo i sklepienie rozdzielające wody. Trzeciego dnia ukazał się suchy ląd i ziemia pokryła się roślinnością. W ten sposób Bóg utworzył podstawową tkankę czasu i geografii, a potem wypełnił ją w ciągu trzech kolejnych dni. Światła na niebie wyznaczają dni i noce. Biblijna historia stworzenia — w odróżnieniu od opisów stworzenia w większości starożytnych kultur — wyraźnie wskazuje, że słońce, księżyc i gwiazdy nie są bóstwami. Pojawiły się one dopiero czwartego dnia i są podległe słowu Boga.

Opis piątego i szóstego dnia stworzenia (zob. Rdz 1,20-31) jest pełen życia i piękna. Ptaki, ryby i inne zwierzęta wypełniają przestrzeń przygotowaną przez Boga.

`Jak Boża ocena świadczy o stworzeniu? Przeczytaj Rdz 1,1-31.`

Bóg stworzył nie jakieś tam miejsce — On stworzył doskonałe miejsce. Ziemię napełniło mnóstwo stworzeń. Dlatego jak refren pieśni Bóg powtarzał każdego dnia, że to, co stworzył, było dobre.

`Czym różniło się stworzenie ludzi od stworzenia innych istot? Przeczytaj Rdz 1,26-27; 2,7.21-24.`

Bóg pochylił się i zaczął lepić ludzką postać z prochu ziemi. Stworzenie człowieka na obraz Boga jest przykładem zażyłości, poufałości i bliskości. Bóg przybliżył swoje oblicze do twarzy Adama i tchnął w jego nozdrza dech życia, a wówczas Adam stał się żywą istotą. Szczególne ukształtowanie Ewy z żebra Adama dodaje następny ważny element do historii stworzenia. Małżeństwo jest częścią Bożego planu dla ludzkości — świętym partnerstwem (wspólnotą) między mężczyzną (hebr. isz) i kobietą (hebr. iszsza).

Tym razem, gdy Bóg popatrzył na wszystko, co stworzył szóstego dnia, refren zabrzmiał inaczej: „I spojrzał Bóg na wszystko, co uczynił, a było to bardzo dobre” (Rdz 1,31).

`Pomyśl, jak bardzo różni się biblijny opis stworzenia od tego, czego uczą ludzie odrzucający Słowo Boże. Jak świadczy to o potrzebie polegania na Piśmie Świętym w kwestii zrozumienia prawdy?`