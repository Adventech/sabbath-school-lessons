---
title:  Przykazanie dotyczące odpoczywania
date:  23/08/2021
---

Stworzenie było bardzo dobre, ale jeszcze niekompletne. Stworzenie zakończyło się Bożym odpoczynkiem i szczególnym błogosławieństwem dla siódmego dnia, soboty (szabatu): „I pobłogosławił Bóg dzień siódmy, i poświęcił go, bo w nim odpoczął od wszelkiego dzieła swego, którego Bóg dokonał w stworzeniu” (Rdz 2,3).

Sobota jest nieodłącznym elementem Bożego stworzenia. W gruncie rzeczy jest ukoronowaniem stworzenia. Bóg stworzył odpoczynek i przestrzeń, w której ludzkość (w tamtym czasie Adam i Ewa) może się zatrzymać w swoich powszednich zajęciach i odpocząć u boku Stwórcy.

Niestety, grzech wkroczył na świat i wszystko zmienił. Ustała bezpośrednia łączność człowieka z Bogiem. Pojawiły się bolesne porody, ciężka praca, kruche i zaburzone więzi i tym podobne rzeczy — całe mnóstwo przejawów przekleństwa, które tak dobrze znamy, żyjąc na tym upadłym świecie. A jednak mimo to Boża sobota pozostała jako trwały symbol stworzenia oraz znak nadziei odrodzenia. Skoro ludzie potrzebowali sobotniego odpoczynku nawet przed upadkiem, to tym bardziej potrzebują go po upadku.

Wiele wieków później, gdy Bóg wyprowadził Izraelitów z niewoli egipskiej, przypomniał im o tym szczególnym dniu.

`Przeczytaj Wj 20,8-11. Czego uczy to nas o znaczeniu soboty w powiązaniu ze stworzeniem?`

W tym przykazaniu Bóg wzywa nas do pamiętania o naszym pochodzeniu. Wbrew powszechnym wierzeniom nie jesteśmy dziełem przypadku i produktem ślepych sił wszechświata. Przeciwnie, jesteśmy istotami stworzonymi na obraz Boga. Istniejemy po to, by mieć więź z Bogiem. Bez względu na to, że Izraelici byli traktowani jak niewolnicy niemający większej wartości, to jednak każdej soboty w szczególny sposób byli wezwani do pamiętania, kim naprawdę są — istotami stworzonymi przez samego Boga, i to na Jego obraz.

„Ponieważ sobota stanowi pamiątkę stworzenia świata, jest dowodem miłości i mocy Chrystusowej”35.

`Pomyśl, jak ważna jest prawda o stworzeniu świata w ciągu sześciu rzeczywistych dni. Jest to prawda tak ważna, iż Bóg nakazał nam poświęcić siódmą część naszego życia — każdy siódmy dzień tygodnia — by tę prawdę upamiętnić. Czego uczy to nas o znaczeniu pamiętania o naszym pochodzeniu objawionym nam w Księdze Rodzaju?`