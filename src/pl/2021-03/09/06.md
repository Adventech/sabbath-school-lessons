---
title:  Święcenie soboty
date:  26/08/2021
---

Bóg nakazał swojemu ludowi święcić dzień sobotni. Obok zakazu mordowania i kradzieży występuje nakaz pamiętania o sobocie, choć Biblia nie podaje szczegółowych przepisów jej świętowania.

`Jaką atmosferę powinniśmy tworzyć i wspierać w sobotę? Zob. Ps 92,1-16 oraz Iz 58,13.`

Ponieważ święcenie soboty jest upamiętnieniem stworzenia i odkupienia, atmosfera tego dnia powinna być atmosferą radości i przyjemności w Panu, a nie ponurej powagi.

Pamiętanie o sobocie nie zaczyna się z nastaniem siódmego dnia. Jak pierwsza sobota była ukoronowaniem tygodnia stworzenia, tak powinniśmy pamiętać o dniu sobotnim przez cały tydzień i planować to święto tak, by nie wykonywać w tym dniu powszedniej pracy, ale święcić sobotę zgodnie z przykazaniem. Celowe przygotowania czynione w ciągu tygodnia, a zwłaszcza w dniu przygotowania (zob. Mk 15,42), czyli w piątek, są bardzo ważne i umilają oczekiwanie na ten szczególny dzień.

`Jaki ważny element soboty został podkreślony w Kpł 19,3?`

Święcenie soboty sprzyja także podtrzymywaniu naszych więzi z członkami rodziny i przyjaciółmi. Bóg daje nam czas na wspólnotę z całą rodziną, a odpoczynek obejmuje także służbę i zwierzęta domowe (zob. Wj 20,8-11). Sobota i rodzina idą ze sobą w parze.

Choć odpoczynek i spędzanie czasu z rodziną są ważne, to jednak sobota jest przeznaczona także na uczestniczenie w zbiorowym nabożeństwie wraz z miejscowym zgromadzeniem współwierzących. Jezus, żyjąc na ziemi, uczestniczył w takich nabożeństwach, w tym także czynnie. (Zob. Kpł 23,3; Łk 4,16; Hbr 10,25).

Jeśli nasze plany zajęć w powszednie dni tygodnia są napięte, to w głębi serca pragniemy sobotniego odpoczynku i łączności z naszym Stwórcą. Pamiętanie o odłożeniu powszednich spraw i o poświęceniu czasu Bogu oraz naszym bliskim pozwala nam wkroczyć w rytm sobotniego odpoczynku.

`Jakie są twoje doświadczenia związane ze święceniem soboty i z błogosławieństwami z tego płynącymi? W jaki sposób możesz jeszcze lepiej korzystać z tego świętego czasu?`