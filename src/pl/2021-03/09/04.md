---
title:  Nowa sytuacja
date:  24/08/2021
---

Po czterdziestu latach wędrowania po pustyni dorosło nowe pokolenie, które niewolę egipską znało tylko z opowiadań. Ludzie ci mieli zupełnie inne doświadczenie życiowe niż ich rodzice. To nowe pokolenie doświadczało raz po raz braku wiary swoich rodziców i musiało wędrować po pustyni, póki stare pokolenie nie wymarło.

Izraelici mieli przywilej posiadania świątyni w środku obozu. Widzieli obłok i słup ognia unoszący się nad przybytkiem i wskazujący na obecność Boga. Gdy obłok podnosił się, zwijali obóz i wyruszali za nim. Obłok dawał im cień za dnia, a słup ognia — ciepło i światło nocą, przypominając im nieustannie o miłości i opiece Boga.

`Jakie związane z indywidualnymi potrzebami przypomnienie o sobotnim odpoczynku otrzymali Izraelici na pustyni? Przeczytaj Wj 16,14-31.`

Wbrew szeroko spopularyzowanej teologii wersety te świadczą o tym, że siódmy dzień tygodnia, sobota, był dobrze znany Izraelitom jeszcze przed nadaniem prawa na Synaju.

O czym jest mowa w tym fragmencie księgi?

Szczególny pokarm dostarczony Izraelitom przez Boga był przypomnieniem faktu, iż Stwórca podtrzymuje istnienie swojego stworzenia. Bóg w bardzo wyraźny sposób zatroszczył się o potrzeby Izraelitów. Każdego dnia w cudowny sposób pokarm pojawiał się przed świtem i topniał wraz ze wschodem słońca. Jeśli ktoś próbował go zgromadzić na zapas, pokarm gnił i cuchnął, ale w piątek zbierano podwójną jego porcję, tak by wystarczyło na sobotę, a wówczas manna pozostawała świeża i smaczna.

Izraelici mogli korzystać także ze służby świątynnej z jej przepisami i prawami zapisanymi w Księdze Kapłańskiej i Księdze Liczb. A jednak sędziwy Mojżesz zwołał ich wszystkich i osobiście powtórzył im ich dzieje oraz przypomniał prawo nadane przez Boga (zob. Pwt 5,6-22).

Wreszcie to nowe pokolenie było gotowe do wejścia do Ziemi Obiecanej. Wkrótce miał się zmienić przywódca Izraelitów, więc Mojżesz chciał się upewnić, że będą pamiętać, kim są i jaka jest ich misja. Uczynił wszystko, by pomóc im uniknąć błędów popełnionych przez ich przodków. Tak więc Mojżesz powtórzył im prawo Boże. Dekalog został przypomniany po to, by pokolenie stojące na granicy Kanaanu nigdy o nim nie zapomniało.

`Z punktu widzenia naszego osobistego doświadczenia powtórne przyjście Jezusa jest tak bliskie, jak bliska jest chwila naszej śmierci. Zatem Jego powtórne przyjście jest zawsze bliskie — bliższe niż jesteśmy to w stanie sobie wyobrazić. Jak święcenie soboty przypomina nam nie tylko o tym, czego Bóg dokonał dla nas w przeszłości, ale także o tym, czego Chrystus dokona dla nas, gdy przyjdzie powtórnie?`