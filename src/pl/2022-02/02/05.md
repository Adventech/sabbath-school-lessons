---
title:  Los węża
date:  06/04/2022
---

`„I ustanowię nieprzyjaźń między tobą a kobietą, między twoim potomstwem a jej potomstwem; ono zdepcze ci głowę, a ty ukąsisz je w piętę” (Rdz 3,15). Co Bóg zapowiedział wężowi i jaka nadzieja dla nas jest zawarta w tej zapowiedzi?`

Bóg rozpoczął swój sąd od węża, gdyż to od niego zaczął się cały dramat. Ponadto wąż jest jedyną istotą przeklętą w tym opowiadaniu.

Dochodzi tu do wyraźnej zmiany w stworzeniu. Stworzenie prowadziło do życia, uznania dobra i błogosławieństwa, natomiast sąd prowadzi do śmierci, zła i przekleństwa, ale także do nadziei i obietnicy zbawienia. Do trzeźwiącego obrazu poniżonego węża jedzącego proch (zob. Rdz 3,14) dołączona jest jasna nadzieja zbawienia ludzkości podana w formie proroctwa. Przed potępieniem Adama i Ewy Bóg dał im nadzieję odkupienia (zob. Rdz 3,15). Owszem, zgrzeszyli i mieli ponieść konsekwencje grzechu, a w końcu umrzeć. Ale mimo to mogli mieć ostatecznie nadzieję ratunku.

`Porównaj Rdz 3,15 z Rz 16,20; Hbr 2,14; Ap 12,17. Jak plan zbawienia i wielki bój są ukazane w tych wersetach?`

Zwróć uwagę na podobieństwo występujące między Rdz 3,15 i Ap 12,17 — na nieprzyjaźń (gniew) węża (smoka), potomstwo oraz kobietę (niewiastę). Konflikt (wielki bój) przeniesiony do Edenu wraz z upadkiem ludzi będzie trwał do końca świata. Jednak obietnica pokonania szatana została dana już w Edenie wraz z zapowiedzią zmiażdżenia jego głowy, a temat ten został rozwinięty w Apokalipsie Jana, która przedstawia ostateczne pokonanie szatana (zob. Ap 20,10). Tak więc od początku ludzie otrzymali nadzieję wyjścia z potwornego kryzysu, jaki nastąpił wraz z poznaniem zła — otrzymali nadzieję, w której wszyscy możemy mieć udział.

`Dlaczego pocieszająca jest świadomość, że już w Edenie, gdzie zaczęły się grzech i zło na ziemi, Bóg zaczął objawiać swój plan zbawienia?`