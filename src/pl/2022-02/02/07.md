---
title:  Do Dalszego Studium
date:  08/04/2022
---

Rozważ powiązanie między drzewem życia oraz drzewem poznania dobra i zła. To powiązanie jest zasugerowane przez fakt, iż oba drzewa znajdowały się „w środku ogrodu” (Rdz 2,9). Jednak wiązało je coś więcej niż miejsce, w którym wyrosły. Wskutek zjedzenia owoców drzewa poznania dobra i zła, a tym samym okazania nieposłuszeństwa Bogu, ludzie stracili dostęp do drzewa życia i nie mogli już żyć wieczne, przynajmniej nie w tym stanie. To powiązanie wskazuje na ważną zasadę. Moralne i duchowe wybory wywierają wpływ na biologiczne życie, co zauważył Salomon w pouczeniu skierowanym do syna: „Nie zapominaj mojej nauki, a twoje serce niech przestrzega moich przykazań, bo one przedłużą ci dni i lata życia oraz zapewnią ci pokój” (Prz 3,1-2). To powiązanie występuje w przyszłym niebiańskim Jeruzalem, gdzie jedynie drzewo życia znajduje się „na środku ulicy jego” (Ap 22,2).

„Gdy Bóg stworzył Ewę, postanowił, że nie będzie ona ani mniej ważna, ani ważniejsza od mężczyzny, ale pod każdym względem równa mu. W ich świętym związku miała istnieć ścisła wspólnota zainteresowań, ale każde z nich miało zachować swoją indywidualność w myśleniu i działaniu. Jednak gdy Ewa zgrzeszyła, jako pierwsza dopuszczając się przestępstwa, Pan powiedział jej, że odtąd Adam będzie panował nad nią. Miała być poddana mężowi — było to częścią przekleństwa, które ją spotkało. Pod wieloma względami przekleństwo to uczyniło los kobiety trudnym, a jej życie stało się ciężarem. Wyższa pozycja, którą Bóg dał mężczyźnie, była przez niego nadużywana na wiele sposobów i zmieniła się w samowolną władzę. Nieskończona mądrość ułożyła plan odkupienia, który daje ludzkości szansę, kolejną próbę”7.

**Pytania Do Dyskusji**

`1. Bóg spotkał się z Adamem w Edenie i zadał mu pytania, by nie tylko uświadomić mu jego winę, ale także doprowadzić go do skruchy. Ten sposób działania powtórzył się w przypadku Kaina (zob. Rdz 4,9-10), w czasie potopu (zob. Rdz 6,5-8), w przypadku wieży Babel (zob. Rdz 11,5) oraz w Sodomie i Gomorze (zob. Rdz 18,21). Jak idea sądu śledczego została ukazana w tych przypadkach?`

`2. Dlaczego Ewa sądziła, że zjedzenie owocu drzewa poznania dobra i zła da jej mądrość? Jak możemy uniknąć podobnego błędu polegającego na otwartym sprzeciwianiu się Słowu Bożemu w nadziei na uzyskanie czegoś „lepszego” niż to, co oferuje nam Bóg?`