---
title:  Wąż
date:  03/04/2022
---

`Przeczytaj Rdz 3,1; 2 Kor 11,3; Ap 12,7-9. Kim jest wąż i jak zwiódł Ewę?`

1. werset 3. rozdziału Księgi Rodzaju zaczyna się od węża. Składnia akcentuje słowo wąż jako pierwsze słowo w tym zdaniu. Ponadto słowo to ma rodzajnik określony, co wskazuje, że chodzi tu o znaną postać, której tożsamości czytelnik jest świadomy. Tak więc realność tej istoty jest potwierdzona już przez pierwsze słowo rozdziału.

Oczywiście Pismo Święte przedstawia węża jako nieprzyjaciela Boga (zob. Iz 27,1) i wyraźnie nazywa go „diabłem i szatanem” (Ap 12,9). Na starożytnym Bliskim Wschodzie wąż uosabiał moc zła.

„Aby zamaskować swoje działanie, szatan wybrał węża jako medium — przebranie doskonale nadające się do jego zwodniczych zamiarów. Wąż był wówczas jednym z najmądrzejszych i najpiękniejszych zwierząt na ziemi. Miał skrzydła, a gdy latał w powietrzu, jego ciało koloru wypolerowanego złota rzucało wokoło oślepiający blask”6.

Mówiąc o diable, w jakiejkolwiek postaci się on pojawia, Biblia nie stosuje przenośni. W Piśmie Świętym szatan jest przedstawiony jako rzeczywista istota, a nie retoryczny symbol czy abstrakcyjna zasada oznaczająca zło czy ciemną stronę człowieczeństwa.

Wąż nie przedstawił się jako wróg Boga. Przeciwnie, nawiązał do słów Boga, które powtórzył, sprawiając wrażenie, że je akceptuje. To znaczy, że od początku widzimy, iż szatan lubi cytować Boga i, jak się potem przekonamy, cytuje nawet Słowo Boże (zob. Mt 4,6).

Zwróć uwagę na to, że wąż nie wdał się w bezpośredni spór z kobietą, ale zadał pytanie, które miało wskazywać, że wierzy on w to, co Bóg powiedział ludziom. W końcu zapytał:

— „Czy rzeczywiście Bóg powiedział (...)?” (Rdz 3,1).

Tak więc od początku widzimy, jak przebiegły i zwodniczy jest diabeł. Jak się przekonamy, jego przebiegłe zachowanie odniosło skutek.

`Skoro szatan był w stanie zwieść bezgrzeszną Ewę w Edenie, o ileż bardziej bezbronni jesteśmy my? Jaka jest nasza najlepsza obrona przed diabelskimi zwiedzeniami?`