---
title:  Upadek
date:  02/04/2022
---

### Studium Bieżącego Tygodnia
Rdz 3,1-24; 2 Kor 11,3; Ap 12,7-9; J 8,44; Rz 16,20; Hbr 2,14; 1 Tm 2,14-15.

> <p>Tekst Pamięciowy</p>
> „I ustanowię nieprzyjaźń między tobą a kobietą, między twoim potomstwem a jej potomstwem; ono zdepcze ci głowę, a ty ukąsisz je w piętę” (Rdz 3,15).

Po wszystkim, co Bóg dał naszym prarodzicom w Edenie, udzielił im także ostrzeżenia:

— „Z każdego drzewa tego ogrodu możesz jeść, ale z drzewa poznania dobra i zła nie wolno ci jeść, bo gdy tylko zjesz z niego, na pewno umrzesz” (Rdz 2,16-17).

To ostrzeżenie przed spożywaniem owoców drzewa poznania dobra i zła wskazuje na to, że ludzie mieli znać tylko dobro, a nigdy nie mieli poznać zła.

Czy jesteśmy w stanie zrozumieć, dlaczego tak miało być?

Groźba śmierci zawarta w ostrzeżeniu przed nieposłuszeństwem (zob. Rdz 2,17) była realna — ludzie rzeczywiście mieli umrzeć (zob. Rdz 3,19). Po akcie nieposłuszeństwa zakazano im spożywać owoce z drzewa żywota i wypędzono ich z Edenu (zob. Rdz 3,24), aby nie mieli dostępu do drzewa życia i nie przedłużali w nieskończoność swojego grzesznego istnienia (zob. Rdz 3,22).

Jednak po tragicznym zdarzeniu dana im została nadzieja wyrażona w Rdz 3,15, a zwana protoewangelią, czyli pierwszą obietnicą ewangelii. Tak, ten werset jest pierwszą ewangeliczną obietnicą zapisaną w Biblii — pierwszym przypadkiem, gdy ludzie otrzymali zapewnienie, że pomimo upadku Bóg przygotował drogę ratunku dla wszystkich.