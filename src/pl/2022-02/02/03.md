---
title:  Zakazany owoc
date:  04/04/2022
---

`Przeczytaj Rdz 2,16-17; 3,1-6 (zob. także J 8,44). Porównaj słowa Bożego przykazania danego Adamowi ze słowami węża skierowanymi do Ewy. Czym różnią się te dwie wypowiedzi i co oznacza różnica między nimi?`

Zwróć uwagę na podobieństwo rozmowy Boga z Adamem (zob. Rdz 2,16-17) i rozmowy Ewy z wężem. Wygląda na to, że wąż zachowywał się tak, jakby zajął miejsce Boga i był lepiej poinformowany niż sam Bóg. Początkowo jedynie zadał pytanie, sugerując, jakoby kobieta przypuszczalnie błędnie zrozumiała Boga. Jednak potem szatan otwarcie zakwestionował intencje Boga, a nawet sprzeciwił się Mu.

Atak szatana dotyczył dwóch zagadnień — śmierci oraz poznania dobra i zła. Podczas gdy Bóg wyraźnie i stanowczo stwierdził, że w przypadku nieposłuszeństwa ludzie na pewno umrą (zob. Rdz 2,17), to szatan powiedział, że nie tylko nie umrą, ale wręcz są nieśmiertelni (zob. Rdz 3,4). Podczas gdy Bóg zakazał Adamowi spożywać owoce „drzewa poznania dobra i zła” (Rdz 2,17), to szatan zachęcił Ewę do ich zjedzenia, twierdząc, że dzięki temu stanie się taka „jak Bóg” (Rdz 3,5).

Dwa argumenty szatana — nieśmiertelność i bycie jak Bóg — przekonały Ewę do zjedzenia owocu. Niepokojące jest to, że gdy kobieta postanowiła okazać nieposłuszeństwo Bogu i zjeść zakazany owoc, zaczęła się zachowywać tak, jakby Bóg przestał istnieć, a ona zajęła Jego miejsce. Tekst biblijny sugeruje tę podmianę. Ewie zostało przypisane słownictwo odnoszące się wcześniej do Boga. Oceniając zakazany owoc, Ewa „zobaczyła, że (…) to (…) dobre” (Rdz 3,6), co przypomina to, jak Bóg ocenił na przykład światłość, którą stworzył: „Widział (…), że (…) była dobra” (Rdz 1,4).

Te dwie pokusy — pokusa nieśmiertelności i pokusa bycia jak Bóg — są korzeniem pojęcia nieśmiertelności w religii starożytnego Egiptu i Grecji. Pragnienie nieśmiertelności, którą uważano za boski przymiot, skłaniało ludzi do poszukiwania boskiego statusu w celu (jak sądzili) uzyskania nieśmiertelności. Zdumiewające jest to, że taki sposób myślenia przeniknął do judaizmu i chrześcijaństwa, dając początek wierze w nieśmiertelną duszę, wyznawanej przez większość chrześcijańskich Kościołów.

`Pomyśl o poglądach, które zakładają, że w człowieku jest coś niezbywalnie nieśmiertelnego. Jak nasze zrozumienie ludzkiej natury i stanu człowieka po śmierci chroni nas przed tym niebezpiecznym zwiedzeniem?`