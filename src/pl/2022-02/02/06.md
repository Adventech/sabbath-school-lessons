---
title:  Przeznaczenie ludzkości
date:  07/04/2022
---

`Przeczytaj Rdz 3,15-24. Co stało się z Adamem i Ewą wskutek upadku?`

Choć sąd Boży nad wężem został wyraźnie przedstawiony jako przekleństwo (zob. Rdz 3,14), to jednak sąd nad kobietą i mężczyzną nie był przekleństwem. Słowo przeklęta odnosi się wyłącznie do ziemi (zob. Rdz 3,17). Bóg miał inny plan wobec mężczyzny i kobiety, w przeciwieństwie do węża. Zaoferował im nadzieję, jakiej nie dał wężowi.

Ponieważ grzech kobiety wynikał z jej kontaktu z wężem, werset opisujący sąd Boga nad kobietą został powiązany z sądem nad wężem. Rdz 3,16 nie tylko następuje zaraz po Rdz 3,15, ale podobieństwo obu proroctw wyraźnie wskazuje na to, że proroctwo o kobiecie zawarte w Rdz 3,16 należy odczytywać w powiązaniu z mesjańskim proroctwem zawartym w Rdz 3,15. Sąd Boga nad kobietą, w tym dolegliwości związane z brzemiennością i rodzeniem, należy rozumieć w pozytywnej perspektywie zbawienia (por. 1 Tm 2,14-15).

Ponieważ mężczyzna zgrzeszył, bo usłuchał kobiety zamiast Boga, ziemia, z której został wzięty, stała się przeklęta (zob. Rdz 3,17). Wskutek tego mężczyzna miał ciężko pracować (zob. Rdz 3,17-19), a w końcu wrócić do ziemi, z której został uczyniony (zob. Rdz 3,19), co nigdy przecież wcześniej nie miało nastąpić, gdyż nie było częścią pierwotnego Bożego planu.

Istotne jest to, że wobec tej beznadziejnej perspektywy śmierci Adam miał zwrócić się ku kobiecie w nadziei życia przez rodzenie (zob. Rdz 3,20). Tak więc nawet wobec wyroku śmierci miał widzieć/dostrzegać nadzieję na życie.

Tymczasem, jak każdy miłujący rodzic, Bóg pragnął dobra dla ludzi. Jednak teraz, gdy poznali zło, Bóg zamierzał uczynić wszystko, co w Jego mocy, by ich uratować. Zatem mimo surowego sądu wciąż była jeszcze nadzieja dla naszych prarodziców, mimo iż okazali rażące nieposłuszeństwo wobec Boga, i to w raju, gdzie nie mieli zupełnie żadnego powodu, by Mu nie ufać i wątpić w Jego słowa czy podważać Jego miłość do nich.

`Choć zazwyczaj traktujemy poznanie jako coś dobrego, dlaczego nie zawsze nowo uzyskana wiedza jest dobra? O czym byłoby lepiej nie wiedzieć?`