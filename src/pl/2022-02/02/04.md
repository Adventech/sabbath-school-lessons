---
title:  Ukrywanie się przed Bogiem
date:  05/04/2022
---

`Przeczytaj Rdz 3,7-13. Dlaczego Adam i Ewa usiłowali ukryć się przed Bogiem? Dlaczego Bóg zadał Adamowi pytanie:`

`— „Gdzie jesteś?” (Rdz 3,9).`

`Jak Adam i Ewa starali się usprawiedliwić swoje zachowanie?`

Po upadku Adam i Ewa zauważyli, że są nadzy, gdyż utracili szatę chwały odzwierciedlającą obecność Boga (zob. Ps 8,6; por. Ps 104,1-2). Obraz Boga w nich został zniekształcony przez grzech. Czasownik zrobić/uczynić w wyrażeniu „zrobili sobie przepaski” (Rdz 3,7), do tej pory odnoszony był wyłącznie do Boga jako Stwórcy (zob. Rdz 1,7.16.25 itd.). Nasi prarodzice zachowywali się tak, jakby usiłowali zająć miejsce Stwórcy i ukryć swój grzech, co apostoł Paweł nazywa usprawiedliwieniem z uczynków (zob. Ga 2,16).

Gdy Bóg przyszedł do nich, zadał im retoryczne pytanie:

— „Gdzie jesteś?” (Rdz 3,9).

Było to podobne pytanie, jakie w przyszłości miał zadać Kainowi (zob. Rdz 4,9). Oczywiście Bóg znał odpowiedzi na te pytania. Jego pytania zostały zadane dla dobra winowajców, by pomóc im uświadomić sobie, co uczynili, a jednocześnie doprowadzić ich do skruchy i przyjęcia zbawienia. Od chwili, gdy ludzie zgrzeszyli, Pan działał dla ich zbawienia i odkupienia.

W gruncie rzeczy cały ten dochodzeniowy scenariusz odzwierciedla ideę sądu śledczego, który zaczyna się od sędziego przesłuchującego winowajcę (zob. Rdz 3,9), by przygotować wydanie wyroku (zob. Rdz 3,14-19). Ale Bóg czyni to także po to, by skłonić winowajców do skruchy i przywieść ich do zbawienia (zob. Rdz 3,15). Ten motyw jest widoczny w całej Biblii.

Początkowo, jak to bywa z grzesznikami, Adam i Ewa starali się uniknąć oskarżenia, zrzucając winę na innych. Na pytanie Boga Adam odpowiedział, że to kobieta, którą dał mu Bóg (zob. Rdz 3,12), doprowadziła go do grzechu. Adam zasugerował, że to była jej wina (a pośrednio także Boga), a nie jego.

Ewa odpowiedziała, że to wąż ją zwiódł. Hebrajski czasownik nasza (zwieść/omamić) w Rdz 3,13 oznacza: dawać ludziom fałszywą nadzieję i wmówić im, że robią coś dobrego, podczas gdy czynią zło (zob. 2 Krl 19,10; Iz 37,10; Jr 49,16).

Adam obwinił żonę, twierdząc, że to ona dała mu owoc (zgodnie z prawdą), a Ewa obwiniła węża, twierdząc, że to on ją zwiódł (także zgodnie z prawdą). Jednak ostatecznie każdy ponosi odpowiedzialność za swoje czyny.

`Usiłować obwinić kogoś za swoje czyny? Dlaczego tak łatwo wpadamy w pułapkę takiego postępowania?`