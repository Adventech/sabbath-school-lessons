---
title:  Żona dla Izaaka
date:  18/05/2022
---

W 24. rozdziale Księgi Rodzaju czytamy o zaślubinach Izaaka z Rebeką po śmierci Sary. Te dwa wydarzenia są ze sobą powiązane.

`Przeczytaj 24. rozdział Księgi Rodzaju. Dlaczego Abraham tak bardzo zabiegał o to, by jego syn nie poślubił Kananejki?`

Jak Abraham pragnął nabyć ziemię w celu pochowania żony ze względu na daną mu obietnicę, iż jego potomkowie posiądą ten kraj, tak teraz nalegał, by Izaak nie osiedlił się poza granicą Ziemi Obiecanej (zob. Rdz 24,7). Ponadto fakt, iż Izaak wprowadził swoją oblubienicę do namiotu, który niegdyś należał do Sary, a także wzmianka, że Rebeka stała się pocieszeniem dla Izaaka „po śmierci matki” (Rdz 24,67), wskazują wstecz na śmierć Sary i ból Izaaka po stracie matki.

Historia ta jest pełna modlitw i spełnionych próśb kierowanych do Boga oraz obfituje w lekcje dotyczące Bożej opatrzności i ludzkiej wolności wyboru. Zaczyna się od słów Abrahama. Zaprzysięgając Eliezera „na Pana, Boga nieba i Boga ziemi” (Rdz 24,3), Abraham uznał Boga przede wszystkim jako Stwórcę (zob. Rdz 1,1; 14,19), myśląc przy tym o swoich potomkach, w tym o samym Mesjaszu.

Nawiązanie do anioła Bożego i Pana, „Boga niebios” (Rdz 24,7), wskazuje na Anioła Pańskiego, który zstąpił z nieba, by uratować Izaaka przed śmiercią (zob. Rdz 22,11). Bóg, który panuje nad wszechświatem — Anioł Pański, który ocalił Izaaka — miał gwarantować powodzenie w realizacji małżeńskiego planu.

Oczywiście Abraham dopuszczał możliwość, że wybrana kobieta nie odpowie na Boże powołanie. Mimo że Bóg jest potężny, to nie przymusza ludzi do posłuszeństwa. Choć Bożym planem było to, by Rebeka usłuchała Eliezera, to jednak wybór należał do niej. Było zupełnie możliwe, że nie zdecyduje się ona przyjąć propozycji małżeństwa z Izaakiem, w takim razie żaden przymus czy nacisk na nią nie wchodził w rachubę.

Widzimy w tym mocny przykład tej wielkiej tajemnicy, iż Bóg dał nam, ludziom, wolną wolę i wolność wyboru, której nawet On sam nie złamie. (Gdyby to uczynił, nie byłaby wolnością). A jednak mimo realności ludzkiej wolnej woli i licznych złych wyborów, jakich ludzie dokonują, posługując się wolną wolą, możemy ufać, że ostatecznie miłość i dobroć Boga zwyciężą.

`Dlaczego tak bardzo pocieszająca jest świadomość, że choć nie wszystko dzieje się zgodnie z wolą Boga, to jednak On wciąż panuje nad otaczającą nas rzeczywistością? Jak proroctwa, takie jak na przykład to z 2. rozdziału Księgi Daniela, dowodzą panowania Boga nad światem?`