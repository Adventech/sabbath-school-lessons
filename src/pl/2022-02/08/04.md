---
title:  Śmierć Sary
date:  17/05/2022
---

W Rdz 22,23 czytamy o narodzinach Rebeki, która w przyszłości miała zostać żoną Izaaka (zob. 24. rozdział Księgi Rodzaju). Podobnie opis śmierci i pogrzebu Sary (zob. 23. rozdział Księgi Rodzaju) poprzedza małżeństwo Abrahama z Keturą (zob. Rdz 25,1-4).

`Przeczytaj 23. rozdział Księgi Rodzaju. Jaką rolę pełni historia śmierci i pogrzebu Sary w wypełnieniu Bożej obietnicy danej Abrahamowi?`

Wzmianka o śmierci Sary po historii ofiarowania Izaaka sugeruje, że to wydarzenie mogło negatywnie wpłynąć na jej stan zdrowia. W pewnym sensie Sara uczestniczyła w próbie, jakiej poddany został jej mąż, jako że była jego towarzyszką w jego wędrówce i uczestniczką jego wzlotów i upadków w wierze (zob. Rdz 12,11-13).

Choć nie wiemy, jak dużo Sara wiedziała o zdarzeniu na górze Moria, to jednak możemy wnioskować, że z czasem dowiedziała się, co tam zaszło. Sara nie była kobietą, która milczałaby w sprawach mających tak istotne znaczenie i powodujących jej niepokój (por. Rdz 16,3-5; 18,15; 21,9-10). Jej nieobecność, milczenie, a nawet czas jej śmierci po tym dramatycznym wydarzeniu mówią więcej o jej stanowisku wobec tego wydarzenia niż fizyczna obecność. Fakt, iż wspomniany został zaawansowany wiek Sary (zob. Rdz 23,1) w powiązaniu z wiekiem Abrahama (zob. Rdz 24,1), wskazuje na jej znaczenie w historii Abrahama.

W gruncie rzeczy Sara jest jedyną kobietą w Starym Testamencie, której wiek został wspomniany, co świadczy o jej zaangażowaniu w zaistniałe wydarzenia. Opis zakupu miejsca pochówku Sary (obejmujący większość rozdziału), a nie samej jej śmierci, akcentuje jej powiązanie z Ziemią Obiecaną.

Mojżesz podkreśla, że Sara umarła „w ziemi kananejskiej” (Rdz 23,2), co służy skojarzeniu śmierci Sary z Bożą obietnicą dotyczącą tej ziemi. Sara jest pierwszą osobą z rodziny Abrahama zmarłą i pochowaną w Ziemi Obiecanej. Troska Abrahama o jego status przybysza (zob. Rdz 23,4) oraz jego spór z Chetytami wskazują na to, że patriarcha był zainteresowany nie tyle nabyciem miejsca pochówku, ile osiedleniem się na stałe w tym kraju.

`Przeczytaj Rdz 23,6. Co ten werset mówi o reputacji Abrahama wśród mieszkańców Kanaanu? Dlaczego jest to ważne dla zrozumienia misji zleconej mu przez Boga?`