---
title:  Druga żona Abrahama
date:  19/05/2022
---

`Przeczytaj Rdz 24,67-25,8. Jakie jest znaczenie wydarzeń z ostatniego okresu życia Abrahama?`

Po śmierci Sary Abraham ożenił się ponownie. Podobnie jak Izaak, także Abraham znalazł pocieszenie po śmierci Sary (zob. Rdz 24,67). Pamięć o Sarze z pewnością pozostała żywa w umyśle patriarchy, tak samo jak w umyśle jej syna.

Niedużo wiemy o nowej żonie Abrahama. Fakt, że w genealogii wymieniono synów Ketury wraz z synami Hagar, nie przytaczając przy tym imienia Ketury, sugeruje, że ową Keturą mogła być (jak twierdzą niektórzy komentatorzy) sama Hagar. Jednak nie możemy być tego pewni. Ciekawe jest to, że Abraham postępował z synami Ketury tak samo, jak postąpił z synem Hagar — odesłał ich, by uniknąć ich duchowego wpływu na Izaaka, i dokonał wyraźnego rozróżnienia między synem Sary i pozostałymi swoimi synami.

Ponadto „Abraham oddał Izaakowi całe swoje mienie” (Rdz 25,5), podczas gdy „synów nałożnic (...) obdarował” (Rdz 25,6). Zaliczenie do nałożnic wskazuje na to, że Ketura, podobnie jak Hagar, miała jedynie status konkubiny. Domyślna tożsamość Ketury jako Hagar może także wyjaśniać delikatną aluzję do wspomnienia o Sarze we wstępie do opisu małżeństwa Abrahama z Keturą-Hagar.

Znaczące jest także to, że w Rdz 25,1-4.12-18 podana jest lista dzieci Abrahama z Keturą, a także lista dzieci Ismaela. Cel genealogii Abrahama po małżeństwie z Keturą, która urodziła mu sześciu synów — więcej niż dwóch synów, których miał dotąd (Izaaka i Ismaela) — jest przypuszczalnie taki, iż stanowi ona bezpośredni dowód spełnienia Bożej obietnicy, iż Abraham będzie ojcem wielu narodów.

Druga genealogia dotyczy potomków Ismaela, którzy także dali początek dwunastu plemionom (por. Rdz 17,20), podobnie jak miało się to stać w przypadku synów Jakuba/Izraela (zob. Rdz 35,22-26). Jednak Boże przymierze miało być ograniczone do potomstwa Izaaka (zob. Rdz 17,21) i nie obejmowało potomków Ismaela, co Pismo Święte podkreśla bardzo wyraźnie.

Opis śmierci Abrahama umieszczony między dwiema genealogiami (zob. Rdz 25,7-11) także świadczy o Bożym błogosławieństwie. Ukazuje spełnienie się obietnicy danej przez Boga Abrahamowi przed laty, iż umrze on „w późnej starości” (Rdz 15,15) i „syty dni” (Rdz 25,8; por. Koh 6,3).

Tak więc Pan dotrzymał obietnic łaski danych swojemu wiernemu słudze Abrahamowi, którego wiara jest przedstawiona w Piśmie Świętym jako wielki przykład — być może najlepszy starotestamentowy przykład zbawienia przez wiarę (zob. Rz 4,1-12).