---
title:  Bóg upatrzy…
date:  16/05/2022
---

`Przeczytaj Rdz 22,8.14.18. Jak Bóg spełnił swoją obietnicę, iż zatroszczy się o Abrahama i jego potomków? Co im zapewnił?`

Gdy Izaak zapytał o zwierzę na ofiarę, Abraham udzielił intrygującej odpowiedzi:

— „Bóg upatrzy sobie jagnię na całopalenie” (Rdz 22,8).

Hebrajskie zdanie może znaczyć także: Bóg dostarczy siebie jako baranka. Hebrajski czasownik jireh lo (upatrzyć sobie) został użyty tak, iż może znaczyć: dostarczyć siebie (dosł. upatrzyć siebie).

Dostrzegamy tu istotę planu zbawienia, w ramach którego sam Bóg cierpi i spłaca osobiście karę za nasze grzechy!

`Przeczytaj J 1,1-3 oraz Rz 5,6-8. Jak te fragmenty Nowego Testamentu pomagają nam zrozumieć, co stało się na krzyżu, a zostało zapowiedziane w ofierze na górze Moria?`

Tam, na górze Moria, wiele wieków przed ukrzyżowaniem Chrystusa, ofiarny baranek, „który rogami uwikłał się w krzakach” (Rdz 22,13), wskazywał na Jezusa. To Jego ujrzał wówczas Abraham i powiedział potem, że „Jahwe ukazuje się na górze” (Rdz 22,14 BKR). Jezus wskazał na te prorocze słowa Abrahama, gdy powiedział:

— „Abraham, ojciec wasz, cieszył się, że miał oglądać dzień mój, i oglądał, i radował się” (J 8,56).

„Bóg rozkazał Abrahamowi uśmiercić swego syna nie tylko po to, by wypróbować jego wiarę, ale także by wpoić w jego umysł rzeczywistość ewangelii. Śmiertelna udręka, którą przeżył w ciągu tych mrocznych dni strasznej próby, została dopuszczona, by z własnego doświadczenia mógł zrozumieć wielkość ofiary poniesionej przez nieskończonego Boga dla odkupienia człowieka”29.

`Jak to wydarzenie pomaga nam lepiej zrozumieć ofiarę Chrystusa i to, co Bóg wycierpiał dla nas? Jak powinniśmy odpowiedzieć na Boże dokonania dla naszego zbawienia?`