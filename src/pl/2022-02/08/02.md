---
title:  Góra Moria
date:  15/05/2022
---

`Przeczytaj Rdz 22,1-12 oraz Hbr 11,17. Jakie znaczenie miała ta próba? Jakie duchowe lekcje zawiera to niezwykłe wydarzenie?`

22. rozdział Księgi Rodzaju to fragment tej księgi, który wszedł do kanonu literatury światowej, stając się inspiracją nie tylko dla teologów, ale także filozofów i artystów. Trudno do końca pojąć znaczenie próby, jakiej Bóg poddał Abrahama. Ten Boży nakaz był przeciwny literze biblijnego zakazu składania ofiar z ludzi (zob. Kpł 18,21), a przy tym udaremniał Bożą obietnicę wiecznego przymierza poprzez Izaaka (zob. Rdz 15,5).

Zatem w jakim celu Bóg zażądał czegoś takiego od Abrahama? Dlaczego poddał go tak surowej próbie?

Biblijne pojęcie próby (hebr. nissah) łączy dwie przeciwne idee. Odwołuje się do sądu, który ma określić, co jest w sercu tego, kto zostaje poddany próbie (zob. Pwt 8,2; por. Rdz 22,12). Jednak niesie także zapewnienie łaski Bożej dla człowieka poddanego próbie (zob. Wj 20,18-20).

W tym przypadku wiara Abrahama w Boga skłoniła patriarchę do podjęcia ryzyka utraty przyszłości (dziedzica). Jednak Abraham ufał Bogu tak, iż zamierzał uczynić to, co On mu nakazał, bez względu na to, jak trudne do zrozumienia było to dla niego. Czymże jest wiara, jeśli nie zaufaniem mimo braku pełnego zrozumienia?

Ponadto biblijna wiara nie dotyczy aż tak bardzo naszej zdolności oddania czy ofiarowania czegoś Bogu, choć niewątpliwie i to wchodzi w rachubę (zob. Rz 12,1), ale raczej zdolności zaufania Mu i przyjęcia Jego łaski przy zrozumieniu, jak bardzo na nią nie zasługujemy.

Ta prawda została potwierdzona w tym, co nastąpiło w związku z próbą Abrahama. Wszystkie dokonania Abrahama — jego liczne gorliwe działania, przykra wędrówka z synem i wreszcie gotowość ofiarowania Bogu tego, co najlepsze — choć były pouczające, nie mogły go zbawić. Dlaczego? Gdyż to sam Pan dostarczył baranka na zaplanowaną ofiarę, wskazując w ten sposób Jezusa jako jedyną nadzieję zbawienia.

Tak więc Abraham musiał rozumieć, czym jest łaska. To nie nasze uczynki dla Boga nas zbawiają, ale dokonania Boga dla nas (zob. Ef 3,8; por. Rz 11,33), choć, jak Abraham, jesteśmy powołani do działania na rzecz Boga, o czym dobitnie świadczą czyny Abrahama (zob. Jk 2,2-23).

`Co historia ofiarowania Izaaka mówi ci o twojej wierze i tym, jak ją okazujesz?`