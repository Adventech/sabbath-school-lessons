---
title:  Wiara Abrahama
date:  08/05/2022
---

`Przeczytaj Rdz 15,1-21 oraz Rz 4,3-4.9.22 W jaki sposób Abraham okazał, co znaczy żyć przez wiarę? Jakie jest znaczenie ofiary, którą złożył Abraham na polecenie Boga?`

W odpowiedzi na zatroskanie Abrahama o swojego dziedzica (zob. Rdz 15,1-3) Bóg zapewnił go, że patriarcha będzie miał syna, który „będzie pochodził z [jego] wnętrzności” (Rdz 15,4). Podobne słownictwo zostało użyte przez proroka Natana w związku z przyszłym mesjańskim królem (zob. 2 Sm 7,12). Abraham otrzymał zapewnienie i „uwierzył Panu” (Rdz 15,6), gdyż zrozumiał, że wypełnienie Bożej obietnicy nie zależy od jego sprawiedliwości, ale od sprawiedliwości Boga (zob. Rdz 15,6; por. Rz 4,5-6).

To spostrzeżenie było niezwykłe, zwłaszcza w ówczesnej kulturze. Na przykład w religii starożytnych Egipcjan sąd odbywał się na podstawie sumy sprawiedliwych dokonań człowieka w porównaniu ze sprawiedliwością bogini Maat, która reprezentowała boską sprawiedliwość. Krótko mówiąc, trzeba było zapracować na „zbawienie”.

Potem Bóg polecił Abrahamowi przygotować szczególną ceremonię ofiarniczą. Ostatecznie symboliczne ofiary wskazują na śmierć Chrystusa za nasze grzechy. Ludzie są zbawieni z łaski przez dar Bożej sprawiedliwości, co symbolizowały ofiary. Jednak ta szczególna ceremonia nakazana Abrahamowi zawierała konkretne przesłania skierowane do patriarchy. Ptaki drapieżne usiłujące porwać zwierzęta ofiarne (zob. Rdz 15,9-11) oznaczały, że potomkowie Abrahama będą cierpieć w niewoli „przez czterysta lat” (Rdz 15,13) albo przez cztery pokolenia (zob. Rdz 15,16). Następnie w czwartym pokoleniu potomkowie Abrahama wrócą tutaj (zob. Rdz 15,16).

Ostatnia scena ceremonii ofiarniczej jest szczególnie dramatyczna: „Oto ukazał się dymiący piec i płonąca pochodnia, które przesuwały się między owymi połaciami” (Rdz 15,17). To niesamowite zjawisko miało oznaczać zaangażowanie Boga w spełnienie Jego obietnicy przymierza — przekazanie kraju potomkom Abrahama (zob. Rdz 15,18).

Granice Ziemi Obiecanej — „od rzeki egipskiej aż do wielkiej rzeki Eufrat” (Rdz 15,18) — przywodzą na myśl granice ogrodu Eden (por. Rdz 2,13-14). Tak więc proroctwo to ma znaczenie głębsze niż wyjście Izraelitów z Egiptu do Ziemi Obiecanej. W dalekim horyzoncie tego proroctwa, zapowiadającego objęcie w posiadanie Kanaanu przez potomków Abrahama, jawi się ostateczne zbawienie ludu Bożego, który wróci do ogrodu Eden.

`Jak możemy się nauczyć polegać na Chrystusie i Jego sprawiedliwości jako jedynej nadziei zbawienia? Co się dzieje, gdy zaczynamy liczyć na nasze dobre uczynki?`