---
title:  Przymierze z Abrahamem
date:  07/05/2022
---

### Studium Bieżącego Tygodnia
Rdz 15,1-19,29; Rz 4,3-4.9.22; Ga 4,21-31; Rz 4,11; 9,9; Am 4,11.

> <p>Tekst Pamięciowy</p>
> „Wtedy Abram odpowiedział: Panie Boże, cóż mi możesz dać, gdy ja schodzę bezdzietny, a dziedzicem domu mego będzie Eliezer z Damaszku” (Rdz 15,2).

W 15. rozdziale Księgi Rodzaju opisany jest ważny etap historii Abrahama, gdy Bóg formalizuje swoje przymierze z patriarchą. Przymierze z Abrahamem jest drugim przymierzem po przymierzu z Noem.

Podobnie jak to było z przymierzem z Noem, także przymierze z Abrahamem obejmuje wszystkie narody, jako że ostatecznie przymierze z Abrahamem jest częścią wiecznego przymierza zaoferowanego przez Boga całej ludzkości (zob. Rdz 17,7; Hbr 13,20).

To wydarzenie w życiu Abrahama jest związane z lękiem i jednocześnie śmiechem. Abraham boi się (zob. Rdz 15,1), podobnie jak Sara (zob. Rdz 18,15) i Hagar (zob. Rdz 21,17). Abraham śmieje się (zob. Rdz 17,17), podobnie jak Sara (zob. Rdz 18,12) i Ismael (zob. Rdz 21,9). Rozdziały te tchną ludzką wrażliwością i ciepłem. Abraham zabiega o ratunek dla nikczemnych mieszkańców Sodomy, okazuje troskę o Sarę, Hagar i Lota oraz przejawia gościnność wobec trzech nieznajomych przybyszów (zob. Rdz 18,2-6).

W tym kontekście Abram, którego imię sugeruje szlachetność i powszechne poważanie, otrzymał nowe imię — Abraham — które znaczy: ojciec mnóstwa narodów (zob. Rdz 17,5). Tak więc dostrzegamy tu kolejną wskazówkę dotyczącą powszechnej natury tego, czego Bóg zamierzał dokonać przez przymierze z Abrahamem.