---
title:  Syn obietnicy
date:  11/05/2022
---

Obrzezanie obejmowało wszystkich. Nie tylko Ismael, ale wszyscy mężczyźni w domu Abrahama zostali obrzezani (zob. Rdz 17,23-27). Hebrajskie słowo kol (wszyscy, każdy) zostało powtórzone czterokrotnie (zob. Rdz 17,23.27). To właśnie w takich okolicznościach Bóg ukazał się Abrahamowi, by potwierdzić obietnicę dotyczącą narodzenia jego syna, Izaaka.

`Przeczytaj Rdz 18,1-15 oraz Rz 9,9. Jakiej lekcji gościnności uczymy się z tego, jak Abraham przyjął nieznajomych przybyszów? Jak wyjaśnisz odpowiedź Boga na gościnność Abrahama?`

Nie jest jasne, kiedy Abraham zdał sobie sprawę z tego, kim są jego goście (zob. Hbr 13,2), choć zachowywał się wobec nich, jakby sam Bóg był wśród nich. Abraham „siedział u wejścia do namiotu w skwarne południe” (Rdz 18,1), a ponieważ na pustyni rzadko zdarzają się goście, najwyraźniej pragnął spotkać się z nimi. Abraham wybiegł na spotkanie przybyszom (zob. Rdz 18,2), choć był wówczas 99-letnim starcem. Ponadto jednego z przybyszów nazwał po hebrajsku: Adonaj, czyli: Pan mój (zob. Rdz 18,3), słowem często odnoszonym do Boga (zob. Rdz 20,4; Wj 15,17). Abraham osobiście dopilnował przygotowania posiłku dla gości (zob. Rdz 18,6-7) i stanął przy nich, by im usługiwać (zob. Rdz 18,8).

Zachowanie Abrahama wobec niebiańskich przybyszów stało się inspirującym wzorem gościnności (zob. Hbr 13,2). Postawa polegająca na poważaniu okazana przez Abrahama wyraża filozofię gościnności. Okazywanie szacunku i troski nawet wobec nieznajomych jest czymś więcej niż miłym gestem uprzejmości. Biblia kładzie nacisk na taką postawę jako religijny obowiązek — tak ważny, jakby był obowiązkiem wobec samego Boga (por. Mt 25,35-40). Ciekawe jest to, że Bóg bardziej utożsamia się z głodnymi i potrzebującymi przybyszami niż ze szczodrym gospodarzem, który ich przyjmuje.

Z drugiej strony wkroczenie Boga w ludzką sferę oznacza Jego łaskę i miłość wobec ludzkości. To pojawienie się Boga jest zapowiedzią przyjścia Chrystusa, który opuścił swój niebiański dom i stał się ludzkim sługą, by dotrzeć w ten sposób do ludzkości (zob. Flp 2,7-8). Pojawienie się Boga jest także dowodem pewności Jego obietnicy (zob. Rdz 18,10). Bóg widział Sarę, która ukryła się i „podsłuchiwała u wejścia do namiotu” (Rdz 18,10), i znał jej najskrytsze myśli (zob. Rdz 18,12). Wiedział, że roześmiała się w duchu, a słowo śmiałaś się, jest Jego ostatnim słowem podczas tego spotkania. Jej powątpiewanie jest tłem dla spełnienia Jego słowa.

`Zastanów się nad stwierdzeniem, że Bóg bardziej utożsamia się z głodnymi i potrzebującymi przybyszami niż ze szczodrym gospodarzem, który ich przyjmuje. Dlaczego ważne jest to, byśmy o tym pamiętali?`