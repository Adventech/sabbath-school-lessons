---
title:  Do Dalszego Studium
date:  13/05/2022
---

Cierpliwe i uparte prośby Abrahama kierowane do Boga w intencji mieszkańców Sodomy (zob. Rdz 18,22-33) powinny zachęcać nas do modlitwy za bezbożnych, nawet jeśli wydaje się nam, że są beznadziejnie pogrążeni w grzechu. Ponadto cierpliwa odpowiedź Boga na upór Abrahama oraz gotowość przebaczenia ze względu na choćby dziesięciu sprawiedliwych jest rewolucyjną koncepcją, jak wskazuje adwentystyczny teolog Gerhard F. Hasel (1935-1994): „W niezwykle rewolucyjny sposób dawne kolektywne/zbiorowe/grupowe myślenie, które kazało obejmować karą niewinnych członków społeczności winowajcy, zostało przełożone na coś nowego — obecność reszty sprawiedliwych ma posłużyć jako powód uratowania wszystkich. (...). Ze względu na sprawiedliwą resztę Jahwe w swojej sprawiedliwości (hebr. cedaqah) przebaczy bezbożnemu miastu. Ta zasada jest w znacznym stopniu rozszerzona w proroczej zapowiedzi Sługi Jahwe, który dokona zbawienia wielu”27.

„Wokoło nas są ludzie, którzy kroczą ku zgubie tak beznadziejnej i tak strasznej jak ta, która spotkała Sodomę. Każdego dnia kończy się dla niektórych czas próby. W każdej godzinie ktoś przekracza miarę miłosierdzia. A gdzie są głosy ostrzeżenia i zachęty błagające grzeszników, by uciekli przed swym strasznym losem? Gdzie są ręce wyciągnięte, aby ich wyrwać śmierci? Gdzie są ci, którzy z pokorą i wytrwałą wiarą błagają Boga za bliźnimi?

Duch Abrahama był duchem Chrystusa. Syn Boży sam jest Wielkim Orędownikiem Grzeszników. Ten, kto zapłacił cenę ich odkupienia, zna wartość ludzkiej duszy”28.

**Pytania Do Dyskusji**

`1. Jedynie tęcza i obrzezanie zostały nazwane znakami przymierza. Jakie są podobieństwa i różnice między tymi dwoma przymierzami?`

`2. Choć Abraham został powołany przez Boga i jest w Nowym Testamencie wzorem życia przez wiarę, zdarzały mu się zwątpienia i upadki. Czego powinniśmy się nauczyć od Abrahama, a czego nie powinniśmy naśladować?`

`3. Niektórzy ludzie twierdzą, że Bóg nie ukarze potępionych, gdyż byłoby to niezgodne z Jego miłością. Jak my, którzy wierzymy, że Bóg ukarze potępionych, możemy odpowiedzieć na twierdzenia tych, którzy wierzą, że tak się nie stanie?`