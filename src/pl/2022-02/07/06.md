---
title:  Lot w Sodomie
date:  12/05/2022
---

`Przeczytaj Rdz 18,16-19,29. Jak prorocka służba Abrahama wpływała na jego obowiązek wobec Lota?`

Abraham został ponownie upewniony o Bożej obietnicy dotyczącej narodzenia syna. Jednak zamiast cieszyć się dobrą nowiną, wdał się w emocjonalną dyskusję z Bogiem dotyczącą losu Lota w Sodomie. Abraham był nie tylko prorokiem, któremu Bóg objawił swoją wolę, ale także prorokiem wstawiającym się za grzesznikami. Hebrajskie wyrażenie: stał przed Panem (zob. Rdz 18,22), jest idiomem oznaczającym modlitwę.

Abraham rzucił wyzwanie Bogu i układał się z Nim o ocalenie Sodomy, w której mieszkał jego bratanek. Zaczynając od pięćdziesięciu sprawiedliwych, Abraham wynegocjował w końcu dziesięciu — gdyby tylko tylu znalazło się w Sodomie, zostałaby ocalona.

Gdy czytamy dalszy ciąg historii i dowiadujemy się, jak potraktowano aniołów, którzy przybyli, by ostrzec Lota i go uratować (zob. Rdz 19,1-10), to możemy zrozumieć, jak wstrętni i źli stali się mieszkańcy tego miasta. Było to grzeszne miejsce — niestety, ale typowe dla okolicznych narodów, które w przyszłości miały zostać wypędzone z tego kraju (zob. Rdz 15,16).

„Nadeszła ostatnia noc Sodomy. Chmury pomsty rzucały już swój cień na miasto skazane na zniszczenie. Ludzie niczego jednak nie przeczuwali. Gdy aniołowie zbliżali się już z misją zniszczenia, ludzie śnili o dobrobycie i przyjemnościach. Ostatni dzień był taki sam jak wszystkie poprzednie. Wieczór zapadał w ślicznej scenerii i poczuciu bezpieczeństwa. Niezrównanej piękności kraina skąpana była w promieniach zachodzącego słońca. Wieczorny chłód wywabił mieszkańców miasta z domów. Mnóstwo ludzi, korzystając z przyjemnych godzin wieczornych, chodziło tam i z powrotem w poszukiwaniu rozrywek”26.

Jedynymi osobami, które udało się wyprowadzić z miasta, byli Lot, jego żona i dwie córki (zob. Rdz 19,15), a więc sporo osób zabrakło do dziesięciu sprawiedliwych. Niedoszli zięciowie Lota nie potraktowali poważnie ostrzeżenia i zostali w mieście (zob. Rdz 19,14).

Ten piękny kraj został zniszczony. Hebrajski czasownik hafach (odwrócić/wywrócić/obalić/zburzyć) występuje kilka razy w tym fragmencie księgi (zob. Rdz 19,21.25.29) i charakteryzuje zniszczenie Sodomy (zob. Pwt 29,22; Am 4,11). Chodzi o to, że kraina ta została odwrócona. Jak potop odwrócił pierwotne stworzenie (zob. Rdz 6,7), tak zniszczenie Sodomy było odwróceniem ogrodu Eden (zob. Rdz 13,10). W zniszczeniu Sodomy mamy zapowiedź zniszczenia świata w czasie końca (zob. Jud 1,7).