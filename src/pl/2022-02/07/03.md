---
title:  Zwątpienie Abrahama
date:  09/05/2022
---

`Przeczytaj Rdz 16,1-16. Jakie znaczenie ma decyzja Abrahama, by spłodzić potomka z Hagar, wbrew obietnicy danej mu przez Boga? Jak dwie kobiety — Sara i Hagar — przedstawiają dwie postawy wobec wiary (zob. Ga 4,21-31)?`

Gdy Abraham zwątpił (zob. Rdz 15,2), wtedy Bóg stanowczo zapewnił go, że będzie miał syna. Jednak czas upływał, a Abraham wciąż nie mógł się doczekać swojego potomka. Pomimo ostatniego przejmującego proroctwa danego mu przez Boga Abraham stracił wiarę — nie wierzył już, że może mieć syna z Sarą25. Sara także uznała, że sytuacja jest beznadziejna, więc podjęła inicjatywę i namówiła Abrahama, by uciekł się do powszechnej praktyki stosowanej na starożytnym Bliskim Wschodzie i spłodził dziecko z surogatką (matką zastępczą). Hagar, służąca Sary, została wybrana w tym celu. Udało się. Jak na ironię ten ludzki sposób wydawał się skuteczniejszy niż Boże obietnice.

Fragment Księgi Rodzaju opisujący stosunki/relacje Sary z Abrahamem nawiązuje do historii Adama i Ewy w Edenie. Te dwa teksty Księgi Rodzaju mają szereg wspólnych motywów (Sara podobnie jak Ewa przejmuje inicjatywę, zaś Abraham jak Adam wydaje się być biernym), a także zawierają podobne czasowniki i wyrażenia: usłuchać rady, wziąć, dać (zob. Rdz 16,2-3). To podobieństwo dwóch opowiadań wskazuje na niezadowolenie Boga z biegu wydarzeń.

Apostoł Paweł nawiązał do tej historii w swoim rozważaniu o uczynkach jako przeciwieństwie łaski (zob. Ga 4,23-26). W obu przypadkach skutek jest podobny: natychmiastowa nagroda ludzkich uczynków niezgodnych z wolą Boga prowadzi do problemów w przyszłości. Zwróć uwagę, że w biegu zdarzeń Bóg wydaje się nieobecny. Sara mówi o Bogu, ale nie radzi się Go. Bóg nie przemawia ani do Sary, ani do Abrahama. Ta nieobecność Boga jest uderzająca, zwłaszcza po tym, jak intensywna była obecność Boga w poprzednim rozdziale.

Bóg objawia się Hagar, ale dopiero po tym, jak opuściła ona dom Abrahama. To niespodziewana aktywność Boga ujawnia Jego obecność mimo ludzkich dążeń do działania bez Niego. Nawiązanie do anioła Jahwe (zob. Rdz 16,7) oznacza najczęściej obecność samego Boga/Jahwe (zob. Rdz 18,1.13.22). Tym razem to Bóg podejmuje inicjatywę i oznajmia Hagar, że urodzi syna, Ismaela, którego imię znaczy: Bóg słyszy (zob. Rdz 16,11). Jak na ironię historia ta kończy się wątkiem usłyszenia (hebr. szama), co nawiązuje do jej początku, gdy Abraham usłuchał (hebr. szama) głosu/rady Sary (zob. Rdz 16,2).

`Dlaczego tak łatwo przejawiamy niewiarę podobną do Abrahamowej?`