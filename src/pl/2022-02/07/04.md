---
title:  Znak przymierza z Abrahamem
date:  10/05/2022
---

`Przeczytaj Rdz 17,1-19 oraz Rz 4,11. Jakie jest duchowe i prorocze znaczenie obrzędu obrzezania?`

Brak wiary Abrahama, widoczny w poprzednim wydarzeniu (16. rozdział Księgi Rodzaju), zakłócił bieg duchowej wędrówki patriarchy z Bogiem. W tym czasie Bóg milczał. Teraz po raz pierwszy Bóg znowu przemówił do Abrahama. Bóg na nowo nawiązał więź z nim i znowu przywiódł go z powrotem do punktu, w którym zawarł z nim przymierze (zob. Rdz 15,18).

Teraz jednak Bóg dał Abrahamowi znak przymierza. Bibliści od dawna dyskutują na temat znaczenia obrzezania, ale ponieważ obrzęd ten obejmuje przelanie krwi (zob. Wj 4,25), może być rozumiany w kontekście ofiary i oznaczać, że sprawiedliwość została przypisana temu, kto przyjmuje ten znak (por. Rz 4,11).

Istotne jest także to, że owo przymierze, którego znakiem stało się obrzezanie, zostało opisane w słowach kierujących uwagę na pierwsze mesjanistyczne proroctwo (por. Rdz 17,7 z Rdz 3,15). Podobieństwo tych dwóch wersetów sugeruje, że Boża obietnica dana Abrahamowi dotyczy czegoś więcej niż fizycznych narodzin ludzi — zawiera także duchową obietnicę zbawienia dla wszystkich ludów ziemi. Obietnica przymierza wiecznego (zob. Rdz 17,7) odnosi się do dzieła Mesjasza-Potomka, czyli ofiary Chrystusa zapewniającej życie wieczne wszystkim, którzy przyjmują tę ofiarę przez wiarę i to wszystko, co wiąże się z wiarą (por. Rz 6,23; Tt 1,2).

Interesujące jest to, że ta obietnica wiecznej przyszłości została powiązana ze zmianą imion Abrahama i Sary. Wcześniejsze ich imiona (Abram i Saraj) odnosiły się do ich aktualnego statusu. Imię Abram oznacza wywyższonego ojca, a Saraj — moją księżniczkę (to znaczy księżniczkę Abrama). Zmiana ich imion na Abraham i Sara dotyczyła przyszłości. Imię Abraham oznacza ojca wielu narodów, a Sara to po prostu księżniczka (dla wszystkich). Podobnie, choć nie bez pewnej ironii, imię Izaak (będzie się śmiał) jest przypomnieniem śmiechu Abrahama (pierwszego śmiechu zanotowanego w Piśmie Świętym — zob. Rdz 17,17). Był to śmiech powątpiewania, a może zdziwienia. Tak czy inaczej, choć Abraham najwyraźniej wierzył w to, co Pan mu obiecał, to jednak patriarcha nadal zmagał się z praktycznym życiem zgodnym z tą wiarą i ufnością.

`Jak możemy się nauczyć wierzyć Bogu, nawet jeśli czasami zmagamy się z tą wiarą, podobnie jak Abraham? Dlaczego ważne jest to, byśmy się nie poddawali mimo okresowo nawiedzającego nas zwątpienia?`