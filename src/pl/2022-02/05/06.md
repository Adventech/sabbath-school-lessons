---
title:  Odkupienie przez wygnanie
date:  28/04/2022
---

`Przeczytaj Rdz 11,8-9; 9,1; por. Rdz 1,28. Dlaczego rozproszenie ludzi przez Boga miało wymiar odkupienia?`

Plan Boga i Jego błogosławieństwo dla ludzi zakładały, że mają oni się rozmnażać i napełniać ziemię (zob. Rdz 9,1; por. Rdz 1,28). Jednak wbrew planowi Bożemu budowniczowie wieży Babel woleli trzymać się razem jako jeden lud. Jednym z powodów, dla którego postanowili wybudować miasto, było to, by „nie rozproszyli się po całej ziemi” (Rdz 11,4). Nie chcieli odejść stamtąd, gdyż sądzili, że razem będą silniejsi niż jako rozdzieleni i rozproszeni. W pewnym sensie mieli rację.

Niestety, zamierzali swoją połączoną siłę wykorzystać na rzecz zła, a nie dobra. Chcieli uczynić sobie imię, co odzwierciedlało wyraźnie ich arogancję i pychę. Kiedykolwiek ludzie wypierający się Boga usiłują uczynić sobie imię, to możemy być pewni, że nie wyjdzie z tego nic dobrego, bo nigdy nie wyszło.

Tak więc osądzając ów otwarty bunt, Bóg rozproszył ich „po całej powierzchni ziemi” (Rdz 11,9), czyli tak, jak oni nie chcieli.

Ciekawe jest to, że nazwa Babel, dosłownie Brama Boga, jest powiązana z hebrajskim czasownikiem balal — pomieszać (zob. Rdz 11,9). Ponieważ ludzie ci uważali się za bramę Boga i chcieli zająć Jego miejsce, to skończyli tak, że doznali pomieszania języka i stali się słabsi niż na początku.

„Ludzie z Babel postanowili powołać rząd niezależny od Boga. Chociaż byli wśród nich tacy, którzy bali się Pana, to jednak zostali zwiedzeni kłamstwami bezbożnych i wciągnięci w ich knowania. Przez wzgląd na te wierne dusze Pan opóźnił swój sąd i dał ludziom czas, by odkryli prawdziwy charakter bezbożników. Gdy to nastąpiło, synowie Boży starali się odwrócić bezbożnych od ich zamiarów, jednak ludzie ci byli jednomyślni w swoich buntowniczych postanowieniach. Gdyby im nie przeszkodzono, zdemoralizowaliby cały świat. Ich konfederacja była oparta na buncie, królestwo budowali na samowywyższeniu, a Bóg nie miał w nim panować ani być uczczony”17.

`Dlaczego musimy zachować ostrożność, by nie pobłażać pragnieniu uczynienia sobie imienia?`