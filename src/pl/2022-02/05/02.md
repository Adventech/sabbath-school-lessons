---
title:  Przekleństwo Chama
date:  24/04/2022
---

`Przeczytaj Rdz 9,18-27. Jakie jest przesłanie tego dziwnego zdarzenia?`

Postępowanie Noego w jego winnicy przypomina postępowanie Adama w ogrodzie Eden. Te dwie historie zawierają podobne motywy — zjedzenie owocu i wynikającą z tego nagość, a następnie okrycie, przekleństwo i błogosławieństwo. Noe nawiązał w ten sposób do swojego pochodzenia od Adama i, niestety, kontynuował historię upadku.

Fermentowanie owoców nie było częścią pierwotnego Bożego planu. Noe wypił wino — sfermentowany sok, stracił panowanie nad sobą i odkrył swoją nagość. Fakt, że Cham zobaczył jego nagość, nawiązuje do Ewy, która także zobaczyła drzewo z zakazanymi owocami (zob. Rdz 3,6). To podobieństwo sugeruje, że Cham nie przelotnie i nie przypadkiem ujrzał nagość ojca. Następnie poszedł i opowiedział o tym, nie próbując nawet zaradzić problemowi. Jego bracia zareagowali inaczej — okryli ojca — podczas gdy Cham zostawił go nagiego, co źle świadczy o jego postępowaniu.

W tej sprawie chodzi o szacunek dla rodziców. Brak czci dla rodziców, którzy reprezentują twoją przeszłość, wpływa na twoją przyszłość (zob. Wj 20,12; por. Ef 6,2). Stąd przekleństwo, które miało wpłynąć na przyszłość Chama i jego syna Kanaana.

Oczywiście wielkim teologicznym błędem i etycznym przestępstwem jest posługiwanie się tym tekstem w celu usprawiedliwiania rasistowskich teorii przeciwko komukolwiek. Proroctwo odnosiło się ściśle do Kanaana, syna Chama. Mojżesz, autor Księgi Rodzaju, z pewnością miał na myśli niemoralne praktyki Kananejczyków (zob. Rdz 19,5-7.31-35).

Ponadto przekleństwo zawiera obietnicę błogosławieństwa zawartą w grze słów związaną z imieniem Kanaan pochodzącym od hebrajskiego czasownika kana (poddać). To przez podporządkowanie sobie Kananejczyków lud Boży, potomkowie Sema, wejdą do Ziemi Obiecanej i przygotują drogę na przyjście Mesjasza, który uczyni miejsce dla potomków Jafeta „w namiotach Sema” (Rdz 9,27). Jest to prorocze nawiązanie do rozciągnięcia przymierza Bożego na wszystkie narody, które przyjmą od Izraelitów przesłanie zbawienia dla ludzkości (zob. Dn 9,27; Iz 66,18-20; Rz 11,25). Tak więc przekleństwo Chama miało być błogosławieństwem dla wszystkich narodów, w tym potomków Chama i Kanaana, którzy przyjmą zbawienie zaoferowane im przez Boga.

`Noe, bohater potopu, pijany? Co mówi to nam o naszej słabości i potrzebie łaski Bożej w każdej chwili naszego życia?`