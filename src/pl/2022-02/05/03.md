---
title:  Genealogia w Księdze Rodzaju
date:  25/04/2022
---

Chronologiczna informacja o wieku Noego uświadamia nam, że Noe jest ogniwem łączącym cywilizację przedpotopową z cywilizacja popotopową. Dwa ostatnie wersety 9. rozdziału Księgi Rodzaju kierują nas do ostatniego ogniwa genealogii Adama (zob. Rdz 5,32). Ponieważ Adam umarł, gdy Lamech, ojciec Noego, miał 56 lat, Noe z pewnością dużo wiedział o Adamie i przekazał to swoim potomkom po potopie.

`Przeczytaj 10. rozdział Księgi Rodzaju. Jaki jest cel zamieszczenia tej genealogii w Biblii? (Zob. także Łk 3,23-38).`

Biblijna genealogia pełni trzy funkcje. Po pierwsze uwypukla historyczną naturę biblijnych wydarzeń związanych z rzeczywistymi ludźmi, którzy żyli i umarli, i których wiek życia dość dokładnie znamy. Po drugie ukazuje ciągłość od początku świata do czasów współczesnych autorowi, w tym przypadku czasów Mojżesza, tworząc wyraźne ogniwo między przeszłością i teraźniejszością. Po trzecie przypomina nam o naszej ludzkiej kruchości i tragicznych skutkach przekleństwa grzechu oraz jego śmiercionośnym wpływie na wszystkie ludzkie pokolenia.

Zwróć uwagę, że podział na Chamitów, Semitów i Jafetytów nie odbywa się według jasnych kryteriów. Wspomnianych tu siedemdziesiąt narodów jest pewną analogią siedemdziesięciorga członków rodu Jakuba (zob. Rdz 46,27) i siedemdziesięciu starszych Izraela podczas wędrówki po pustyni (zob. Wj 24,9). Wyraźna analogia między siedemdziesięcioma narodami i siedemdziesięcioma starszymi izraelskimi sugeruje też misję Izraela wobec wszystkich narodów: „Gdy Najwyższy przydzielał dziedzictwa narodom, gdy rozdzielał synów ludzkich, już ustalał granice ludów według liczby synów izraelskich” (Pwt 32,8). Podobnie Jezus wysłał siedemdziesięciu uczniów z misją głoszenia ewangelii (zob. Łk 10,1).

Te informacje ukazują nam bezpośrednie powiązanie między Adamem i patriarchami — wszyscy oni byli historycznymi postaciami i prawdziwymi ludźmi, począwszy od Adama. To pomaga nam także zrozumieć, że patriarchowie mieli bezpośredni dostęp do świadków, którzy osobiście widzieli i doskonale pamiętali dawne wydarzenia.

`Przeczytaj Mt 1,1-17. Czego genealogie/rodowody uczą nas o historyczności biblijnych postaci? Dlaczego ważne jest dla naszej wiary wiedzieć i wierzyć, że byli to prawdziwi ludzie?`