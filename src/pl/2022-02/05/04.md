---
title:  Jeden język
date:  26/04/2022
---

`Przeczytaj Rdz 11,1-4. Dlaczego mieszkańcy całej ziemi tak bardzo zabiegali o jedność?`

Wyrażenie cała ziemia odnosi się do stosunkowo niewielkiej liczby ludzi, którzy zdążyli się urodzić po potopie. Powód ich zjednoczenia jest wyraźnie wskazany — pragnęli zbudować wieżę sięgającą nieba (zob. Rdz 11,4). W gruncie rzeczy ich zamiarem było zajęcie miejsca Boga, Stwórcy. Ciekawe, że opis ich intencji i działań jest niejako echem intencji i działań Boga przedstawionych w opisie stworzenia: mówili/rzekli (zob. Rdz 11,3-4; por. Rdz 1,6.9.14 itd.), wyrabiajmy/uczyńmy (zob. Rdz 11,3-4; por. Rdz 1,26). Ich intencja została wyraźnie przedstawiona:

— „Uczyńmy sobie imię” (Rdz 11,4).

Występujące tu hebrajskie wyrażenie jest używane wyłącznie w odniesieniu do Boga (zob. Iz 63,12.14).

Krótko mówiąc, budowniczowie wieży Babel przejawiali chorą ambicję zastąpienia Boga, Stwórcy. (Wiemy, czyja inspiracja za tym stała, nieprawdaż? Zob. Iz 14,14). Pamięć o potopie z pewnością odgrywała dużą rolę w tym projekcie. Budowali oni wysoką wieżę, by przetrwać kolejny potop, którego spodziewali się w odpowiedzi na swój bunt, wbrew Bożej obietnicy. Pamięć o potopie została zachowana w babilońskiej tradycji, choć wypaczona, w powiązaniu z budową miasta Babel (Babilonu). Ten wysiłek skierowany w górę, obliczony na sięgnięcie do nieba oraz roszczenie pretensji do roli Boga stał się charakterystyczną cechą Babilonu.

Dlatego też historia wieży Babel jest ważnym motywem także w Księdze Daniela. Nawiązanie do kraju Synear, o którym jest mowa we wstępie do historii wieży Babel (zob. Rdz 11,2), występuje także na początku Księgi Daniela, by określić miejsce, w które Nebukadnesar zabrał przedmioty i sprzęty ze świątyni jerozolimskiej (zob. Dn 1,2). Pośród wielu fragmentów Księgi Daniela fakt wzniesienia przez Nebukadnesara złotego posągu — przypuszczalnie na tym samym miejscu (na tej samej równinie) — wyraźnie akcentuje określone nastawienie umysłu. W swojej wizji końca Daniel ujrzał podobny scenariusz, w którym narody ziemi jednoczą się przeciwko Bogu (zob. Dn 2,43; 11,43-45; por. Ap 16,14-16), ale ich próba buntu okaże się nieskuteczna, podobnie jak to się stało w przypadku budowniczych wieży Babel.

`Słynny francuski filozof Jean-Paul Sartre (1905-1980) napisał kiedyś, że wielkim celem ludzkości jest usiłowanie, „by stać się Bogiem”15. Co takiego jest w nas, począwszy od Ewy w Edenie (zob. Rdz 3,5), że próbujemy wierzyć w to niebezpieczne kłamstwo, iż możemy zająć miejsce Boga?`