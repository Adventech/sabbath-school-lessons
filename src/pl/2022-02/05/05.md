---
title:  Zstąpmy
date:  27/04/2022
---

`Przeczytaj Rdz 11,5-7 i Ps 139,7-12. Dlaczego Bóg zstąpił na ziemię w tej sytuacji? Jakie wydarzenie spowodowało taką reakcję ze strony Boga?`

Jak na ironię, gdy ludzie usiłowali wspiąć się w górę, Bóg musiał zstąpić do nich na dół. Zstąpienie Boga na ziemię jest potwierdzeniem Jego wyższości/zwierzchnictwa/supremacji. Bóg zawsze pozostaje poza zasięgiem ludzi. Wszelkie ludzkie wysiłki zmierzające do sięgnięcia do Boga i spotkania się z Nim w niebie są bezużyteczne i śmieszne. Właśnie dlatego, aby nas zbawić, Jezus musiał zstąpić do nas. Nie było innego sposobu.

Wielka ironia w opisie wieży Babel jest zawarta w słowach: „Wtedy zstąpił Pan, aby zobaczyć miasto i wieżę” (Rdz 11,5). Bóg nie musiał zstępować, by ujrzeć wieżę Babel (zob. Ps 139,7-12; por. Ps 2,4), ale uczynił to i tak. Podkreśla to zaangażowanie Boga w los ludzkości.

`Przeczytaj Łk 1,26-33. Czego ten fragment ewangelii uczy nas o Bogu zstępującym do nas?`

Zstąpienie Boga przypomina nam także o zasadzie sprawiedliwości przez wiarę i działaniu łaski Bożej. Zanim cokolwiek zrobimy dla Boga, On musi najpierw zstąpić do nas, by spotkać się z nami. Nie to, co robimy dla Boga, wynosi nas do Niego i daje nam odkupienie. To Bóg zwraca się do nas i zbawia nas. Księga Rodzaju dwukrotnie mówi o Bogu zstępującym, co wskazuje, że On troszczy się o to, co dzieje się z ludźmi.

Według tekstu biblijnego Pan pragnął położyć kres niewłaściwej głęboko zakorzenionej jedności, która — zważywszy na upadły stan ludzkości — mogła doprowadzić jedynie do jeszcze większego zła. Dlatego Bóg postanowił pomieszać język ludzi i udaremnić ich wspólne dążenie.

„Knowania budowniczych wieży Babel zakończyły się hańbą i porażką. Pomnik ich pychy stał się pamiątką ich głupoty. Mimo to ludzie nadal naśladują ich sposób postępowania, polegają na sobie i odrzucają prawo Boże. Jest to zasada, którą szatan usiłował wprowadzić w niebie, i którą kierował się Kain, składając Bogu swoją ofiarę”16.

`Jak wydarzenia związane z wieżą Babel ilustrują ludzką pychę i nieuchronność, z jaką wiedzie ona do upadku? Czego osobiście nauczyłeś się z tej historii?`