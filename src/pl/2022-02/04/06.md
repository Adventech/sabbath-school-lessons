---
title:  Przymierze (cz. II)
date:  21/04/2022
---

`Przeczytaj Rdz 8,21-9,1. Jakie znaczenie ma fakt, iż Bóg pragnął zachować życie na ziemi? Jak Boże błogosławieństwo wyraża to pragnienie?`

Boże pragnienie zachowania życia było aktem łaski, a nie wynikiem zasług ludzi. Bóg postanowił ocalić ludzi na ziemi wbrew ludzkiemu złu (zob. Rdz 8,21). W Rdz 8,22 czytamy dosłownie: „Przez wszystkie dni ziemi” (PSP), to znaczy tak długo, póki ta ziemia będzie istnieć w obecnym stanie, pory roku będą następować po sobie, a życie będzie trwać. Krótko mówiąc, Bóg w tym momencie dziejów nie porzucił swojego stworzenia.

W Rdz 9,1, w którym jest mowa o Bożym błogosławieństwie, autor Księgi Rodzaju kieruje naszą uwagę ku pierwotnemu stworzeniu i błogosławieństwu, jakim zostało stworzenie obdarzone (zob. Rdz 1,22.28; 2,3). Pan w pewnym sensie dał ludzkości szansę rozpoczęcia wszystkiego na nowo — nowego początku.

`Przeczytaj Rdz 9,8-17. Co oznacza tęcza? Jak ten znak przymierza (zob. Rdz 9,13) ma się do innego znaku przymierza — soboty?`

Wyrażenie ustanawiam przymierze, zostało powtórzone trzykrotnie (zob. Rdz 9,9.11.17), co oznacza zwieńczenie i spełnienie pierwotnej Bożej obietnicy (zob. Rdz 6,18). Podobnie jak to było z poprzednią częścią Księgi Rodzaju, która jest paralelna do opisu szóstego dnia stworzenia, także i ta część Księgi Rodzaju jest paralelna do opisu siódmego dnia, soboty. W rozważanym tekście siedmiokrotne powtórzenie słowa przymierze jest zbieżne z sobotą, siódmym dniem. Podobnie jak to jest z sobotą, także tęcza jest znakiem przymierza (zob. Rdz 9,13-14.16; por. Wj 31,12-17). Także podobnie jak to jest z sobotą, tęcza ma ogólnoświatowy zasięg — przymierze, które oznacza, odnosi się do całego świata. Jak sobota jest znakiem stworzenia, a więc jest przeznaczona dla wszystkich ludzi na całej ziemi, tak i obietnica, iż nie będzie nigdy więcej potopu, jest przeznaczona dla wszystkich.

`Gdy następnym razem ujrzysz tęczę, pomyśl o Bożych obietnicach danych ludziom. Dlaczego możemy ufać tym obietnicom i jak tęcza przypomina nam o tym?`