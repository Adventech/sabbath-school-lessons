---
title:  Do Dalszego Studium
date:  22/04/2022
---

Porównanie mentalności i postępowania ludzi oraz stanu świata przed potopem i w naszych czasach jest niezwykle pouczające. Ludzka nikczemność z pewnością nie jest nowym zjawiskiem. Przyjrzyj się podobieństwom tamtych czasów i naszych.

„Takie same grzechy, jakie wołały o pomstę do nieba w przedpotopowych czasach, są popełniane również dzisiaj. Bojaźń Boża opuściła serca ludzi, a prawo Boże jest traktowane z obojętnością i lekceważeniem. Zeświecczenie przedpotopowych ludzi nie było większe od zeświecczenia ludzi żyjących na ziemi obecnie. (...). Bóg nie potępił mieszkańców przedpotopowego świata za to, że jedli i pili (...). Ich grzech polegał na tym, że korzystali z tych darów bez okazywania wdzięczności Dawcy i upadlali samych siebie przez folgowanie nieumiarkowanemu apetytowi. Ludzie mieli też prawo żenić się i wydawać za mąż. Sam Bóg ustanowił małżeństwo jako jedną z pierwszych instytucji i pobłogosławił je. Dał też szczegółowe zalecenia dotyczące tego związku, czyniąc go świętym i pięknym, ale te zalecenia zostały zapomniane, a małżeństwo uległo wypaczeniu, służąc tylko zaspokajaniu namiętności.

Podobny stan istnieje i dzisiaj. To, co jest dozwolone, doprowadzane jest do przesady. (...). Oszustwo, przekupstwo i złodziejstwo bezkarnie wkrada się do wysokich i niskich miejsc. Gazety pełne są doniesień o najgorszych zbrodniach — morderstwach tak krwawych i bezsensownych, iż wydaje się, jakoby ich sprawcy zupełnie wyrzekli się człowieczeństwa. (...). Duch anarchii przenika wszystkie narody, a wybuchające od czasu do czasu powstania, bunty i rewolucje są zaledwie zapowiedzią pożaru namiętności i bezprawia, które wymknąwszy się spod kontroli, napełnią ziemię nieszczęściem i zniszczeniem. Obraz świata przedpotopowego, jaki przekazuje natchnione Słowo, wyraźnie przedstawia stan, do jakiego szybko zmierza współczesna cywilizacja. Już teraz w pozornie chrześcijańskich krajach codziennie popełniane są przestępstwa tak haniebne i straszne jak te, za które zniszczeni zostali przedpotopowi grzesznicy”14.

**Pytania Do Dyskusji**

`1. Jakie są wspólne cechy ludzkości przed potopem i obecnie? Czego te wspólne cechy uczą o łasce Bożej, dzięki której bez względu na wszystko Bóg miłuje ludzkość i stara się uratować każdego człowieka?`

`2. Niektórzy twierdzą, że potop w czasach Noego był jedynie lokalnym wydarzeniem. Dlaczego ten pogląd jest błędny? Gdyby to była prawda, dlaczego każda lokalna powódź (i każda tęcza) oznaczałyby, że Bóg jest kłamcą?`