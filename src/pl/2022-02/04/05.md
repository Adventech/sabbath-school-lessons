---
title:  Przymierze (cz. I)
date:  20/04/2022
---

Teraz obiecane Noemu przymierze miało się wypełnić:

— „Ale z tobą ustanowię przymierze moje i wejdziesz do arki ty i synowie twoi, i żona twoja, i żony synów twoich z tobą” (Rdz 6,18).

W przeciwieństwie do Bożej groźby zniszczenia (zob. Rdz 6,17) to przymierze było obietnicą życia.

`Przeczytaj Rdz 8,20. Co Noe zrobił, gdy wyszedł z arki? Dlaczego?`

Podobnie jak to było w przypadku Adama i Ewy, którzy z pewnością oddali cześć Bogu w sobotę, bezpośrednio po sześciu dniach stwarzania, także Noe oddał cześć Bogu natychmiast po potopie, po kolejnym stwórczym wydarzeniu. Jednak jest różnica między tymi dwoma aktami oddania czci Bogu. W przeciwieństwie do Adama i Ewy, którzy oddawali cześć Bogu bezpośrednio, Noe uczynił to, składając ofiarę. W związku z tą ofiarą Pismo Święte po raz pierwszy wspomina o ołtarzu. Ofiara jest ofiarą całopalną (hebr. olah), najstarszą i najczęściej składaną. Dla Noego ofiara ta była jednocześnie ofiarą dziękczynną (por. Lb 15,1-11) złożoną w celu wyrażenia wdzięczności Stwórcy, który go ocalił.

`Przeczytaj Rdz 9,2-4. Jak potop wpłynął na skład pokarmu ludzi? Jaka zasada przyświeca ograniczeniom ustanowionym przez Boga w tej sprawie?`

W wyniku potopu pokarm roślinny nie był dostępny w takiej ilości i różnorodności, jak przedtem. Dlatego Bóg pozwolił ludziom spożywać także mięso zwierząt. Ta zmiana pokarmu doprowadziła do zmiany stosunku ludzi do zwierząt, który odtąd stał się inny niż wcześniej. W opisie stworzenia czytamy, że ludzie, podobnie jak zwierzęta, odżywiali się wyłącznie roślinami. Ludzie nie zagrażali zwierzętom ani zwierzęta ludziom. Jednak w świecie popotopowym zabijanie zwierząt na pokarm sprawiło, że na zwierzęta padł lęk przed człowiekiem (zob. Rdz 9,2). Gdy ludzie zaczęli jadać mięso zwierząt, w ich postawie wobec zwierząt zaszła znacząca zmiana w porównaniu z tą, jaką mieli w Edenie.

Jednak z tym Bożym przyzwoleniem wiązały się także dwa ograniczenia. Po pierwsze nie wszystkie zwierzęta nadawały się na pokarm. Dlatego Bóg podał rozróżnienie na zwierzęta czyste i nieczyste, częściowo wynikające z porządku stworzenia (zob. Rdz 8,19-20; por. Rdz 1,21.24). Drugie zastrzeżenie dotyczyło spożywania krwi, jako że życie zwierząt jest w ich krwi (zob. Rdz 9,4).