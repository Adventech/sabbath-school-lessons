---
title:  Koniec potopu
date:  19/04/2022
---

Rdz 7,22-24 opisuje globalny skutek działania wód, przez które „zgładził Bóg wszystkie istoty (…) na powierzchni ziemi” (Rdz 7,23). Wody podnosiły się na całej ziemi nieprzerwanie przez „sto pięćdziesiąt dni” (Rdz 7,24). Pośród tego zupełnego unicestwienia i beznadziejności „wspomniał Bóg…” (Rdz 8,1). To wyrażenie znajduje się w środku opisu potopu, co wskazuje na to, że jest centralnym przesłaniem tej biblijnej historii.

`Przeczytaj Rdz 8,1. Co to znaczy, że „wspomniał Bóg na Noego”?`

Hebrajski czasownik zachar (wspomnieć) znaczy, że Bóg nie zapomniał. Oznacza coś więcej niż proces myślowy. W biblijnym kontekście myśl o Bogu, który wspomina, oznacza spełnienie Bożej obietnicy i często odnosi się do zbawienia (zob. Rdz 19,29). W kontekście potopu to, że wspomniał Bóg…, znaczy, że wody przestały wzbierać (zob. Rdz 8,2), a Noe miał wkrótce wyjść z arki (zob. Rdz 8,16).

Choć Noe nie otrzymał jeszcze bezpośredniego polecenia opuszczenia arki, to jednak podjął inicjatywę i wypuścił najpierw kruka, a potem gołębicę, by wybadać stan ziemi. Gdy ostatecznie gołębica nie powróciła, Noe zrozumiał, że „wyschły wody na ziemi. Zdjął tedy Noe dach arki i zobaczył…” (Rdz 8,13).

Postępowanie Noego jest źródłem cennej nauki. Z jednej strony uczy nas ufać Bogu nawet wtedy, gdy nie przemawia do nas wprost. Z drugiej strony wiara nie wyklucza potrzeby myślenia i badania. Wiara nie uwalnia nas od obowiązku analizowania, poszukiwania i sprawdzania, czy to, czego się nauczyliśmy, jest prawdą.

Jednak Noe wyszedł z arki dopiero wtedy, gdy Bóg mu to polecił (zob. Rdz 8,15-19). Choć wiedział, że bezpiecznie byłoby wyjść, to jednak polegał na Bogu i czekał na Jego sygnał, by wyjść z arki. Cierpliwie przebywał wewnątrz niej. „Ponieważ wszedł do niej na rozkaz Boży, czekał też na specjalne polecenie jej opuszczenia. W końcu anioł zstąpił z nieba, otworzył masywne drzwi i nakazał patriarsze oraz jego rodzinie wyjść na ziemię i wyprowadzić wszystkie zwierzęta”13.

`Przeczytaj Rdz 8,1; 19,29; Ps 106,4. Co oznacza wyrażenie: Bóg wspomniał? Co ta prawda oznacza dla nas? Jak Bóg dowiódł, że pamięta o tobie?`