---
title:  Przygotowanie do potopu
date:  17/04/2022
---

`Przeczytaj Rdz 6,13-7,10. Czego możemy się nauczyć z tego zdumiewającego zapisu wczesnej historii ludzkości?`

Podobnie jak to było z Danielem, Noe był prorokiem przepowiadającym koniec świata. Hebrajskie słowo tewah, przetłumaczone jako arka (zob. Rdz 6,14), zostało zapożyczone z języka egipskiego i jest rzadko używanym słowem, które zostało użyte w przypadku koszyka (zob. Wj 2,3), w którym ukryty został mały Mojżesz, ocalony, by wyzwolić Izraelitów z Egiptu.

Ponadto w ogólnej konstrukcji arki Noego niektórzy dostrzegają podobieństwo do skrzyni przymierza (zob. Wj 25,10). Jak arka w czasie potopu zapewniła ocalenie ludzkości, tak arka przymierza, jako znak obecności Boga pośród Jego ludu (zob. Wj 25,22), wskazuje na Boże dzieło zbawienia Jego ludu.

Zdanie: „I uczynił Noe wszystko tak, jak mu rozkazał Bóg; tak uczynił” (Rdz 6,22), kończy część poświęconą przygotowaniu do potopu. Hebrajski czasownik asah (uczynić), odnoszący się tutaj do działań Noego, odpowiada hebrajskiemu czasownikowi asah (zbudować, zrobić, uczynić) w poleceniu Boga rozpoczynającym tę część Księgi Rodzaju (zob. Rdz 6,14) i powtórzonemu pięciokrotnie w Rdz 6,14-16. To skojarzenie Bożego polecenia z odpowiedzią Noego sugeruje absolutne posłuszeństwo Noego temu, co Bóg mu polecił zrobić (hebr. asah). Ciekawe jest także to, że to samo hebrajskie słowo zostało użyte w kontekście budowy skrzyni przymierza (zob. Wj 39,32.42; 40,16).

„Bóg podał Noemu dokładne wymiary arki i szczegółowe instrukcje dotyczące wszystkich jej elementów. Ludzka mądrość nie mogła zaplanować tak mocnej i wytrzymałej konstrukcji. Bóg był Projektantem, a Noe — wykonawcą”12.

Podobieństwo obu konstrukcji — arki Noego i skrzyni przymierza — potwierdza ich wspólna zbawienna funkcja. Posłuszeństwo Noego jest więc opisane jako część Bożego planu zbawienia. Noe został ocalony, bo miał wiarę, by uczynić to, co Bóg mu nakazał (zob. Hbr 11,7). Jest on jednym z pierwszych przykładów wiary przejawiającej się posłuszeństwem — jedynej wiary, która się liczy (zob. Jk 2,20).

Krótko mówiąc, choć Noe „znalazł łaskę w oczach Pana” (Rdz 6,8), to jednak odpowiedział na tę łaskę, postępując wiernie i posłusznie według Bożego nakazu. Czy nie tak powinno być z nami wszystkimi?

`Przeczytaj 2 P 2,5-9. Dlaczego tylko rodzina Noego została uratowana? Czego możemy się nauczyć z historii Noego o naszej roli w ostrzeganiu świata przed nadchodzącym sądem?`