---
title:  Potop
date:  18/04/2022
---

Hebrajski czasownik asah (uczynić), odnoszący się do działań Noego, jest także kluczowym słowem w opisie stworzenia w Księdze Rodzaju (zob. Rdz 1,7.16.25-26.31; 2,2). Działania Noego przejawiające się w posłuszeństwie Bogu są jak działania Boga podczas procesu stwarzania. To powiązanie wskazuje na to, że potop jest nie tylko karą Bożą dla ludzkości, ale także zbawczym dokonaniem Boga.

`Przeczytaj 7. rozdział Księgi Rodzaju. W jaki sposób opis potopu przypomina opis stworzenia? Czego możemy się nauczyć z podobieństw między tymi dwoma wydarzeniami?`

Uważna lektura tekstu biblijnego o potopie pozwala zauważyć wiele słów i wyrażeń podobnych do tych, które zostały użyte w opisie stworzenia: siedem (zob. Rdz 7,2-4.10; por. Rdz 2,1-3), samiec i samica (zob. Rdz 7,2-3.9.16; por. Rdz 1,27), według rodzaju (zob. Rdz 7,14; por. Rdz 1,11-12.21.24-25), zwierzęta, ptactwo, płazy (zob. Rdz 7,8.14.21.23; por. Rdz 1,24-25) i tchnienie życia (zob. Rdz 7,15.22; por. Rdz 2,7).

Tak więc opis potopu czyta się nieco podobnie jak opis stworzenia. Te echa opisu stworzenia w opisie potopu pomagają zrozumieć, że ten Bóg, który stwarza, jest tym samym Bogiem, który także niszczy (zob. Pwt 32,39). Ale echa te zawierają także przesłanie nadziei: Potop miał być nowym stworzeniem, z wody, prowadzącym do nowego życia.

Wypływ/wytryśnięcie mas wody wskazuje na to, że to wydarzenie stwórcze jest w gruncie rzeczy odwróceniem dzieła stworzenia z 1. rozdziału Księgi Rodzaju. W przeciwieństwie do 1. rozdziału Księgi Rodzaju, gdzie opisane jest rozdzielenie wód na dole i u góry (zob. Rdz 1,7), potop obejmuje ich połączenie, gdy przełamały one wyznaczone im granice (zob. Rdz 7,11).

Proces ten zawiera paradoksalne przesłanie: Bóg musi zniszczyć to, co było, by dokonać nowego stworzenia. Stworzenie nowej ziemi wymaga zniszczenia starej. Potop jest więc zapowiedzią przyszłego zbawienia świata w czasie końca: „I widziałem nowe niebo i nową ziemię; albowiem pierwsze niebo i pierwsza ziemia przeminęły” (Ap 21,1; por. Iz 65,17).

`Co w nas musi zostać zniszczone, abyśmy doznali odrodzenia? (Zob. Rz 6,1-6).`