---
title:  Oszukany oszust
date:  24/05/2022
---

`Przeczytaj Rdz 29,1-30. Dlaczego Bóg dopuścił do tego, iż Jakub został oszukany przez Labana? Czego Jakub nauczył się z tego doświadczenia?`

Pierwszą rzeczą, jaką Jakub ujrzał, gdy dotarł na miejsce przeznaczenia, był wielki kamień — przypuszczalnie nawiązujący do kamienia z Betel oznaczającego obecność Boga (zob. Rdz 28,18-19). To ten kamień dał Jakubowi okazję do poznania Racheli. Gdy Jakub dowiedział się od pasterzy, że Rachela właśnie nadchodzi, by napoić swoje stada, nakazał pasterzom otworzyć studnię. Gdy odmówili, Jakub uczynił to własnoręcznie i przedstawił się Racheli (zob. Rdz 29,11).

Gdy Rachela dowiedziała się, kim jest Jakub, pobiegła powiedzieć o nim swoim bliskim. Jakub zakochał się w Racheli od pierwszego wejrzenia (zob. Rdz 29,18), więc pracował siedem lat dla Labana, byle dostać ją za żonę, a te lata upłynęły mu „jak kilka dni” (Rdz 29,20).

Jednak po siedmiu latach Jakuba czekało gorzkie rozczarowanie. Został oszukany. Po nocy poślubnej okazało się, że ta, którą pojął, nie była Rachelą, ale była to jej starsza siostra, Lea. Laban zaplanował to oszustwo i zmusił swoje córki, by wzięły w nim udział. Ciekawe jest to, że Jakub, nazywając ten czyn swojego wujka, posłużył się tym samym hebrajskim słowem oznaczającym oszustwo (zob. Rdz 29,25), jakiego Izaak użył, opisując postępowanie Jakuba wobec ojca i brata (zob. Rdz 27,35).

Zwróć uwagę, że podobny sposób myślenia przyświeca prawu odpłaty (lex talionis)33 — „oko za oko, ząb za ząb” (Wj 21,24; por. Rdz 9,6) — które zmusza winowajcę do utożsamienia się z jego ofiarą w ten sposób, iż wyrządzona mu zostaje krzywda, jaką on wyrządził ofierze.

Jakub odczuł na własnej skórze, co to znaczy paść ofiarą oszustwa. Jak na ironię, przez oszustwo Labana Bóg nauczył Jakuba, czym było oszustwo, którego Jakub kiedyś się dopuścił. Choć Jakubowi, jako oszustowi (zob. Rdz 27,12), wydawało się, że wie, co znaczy oszustwo, to jednak był zaskoczony, gdy sam padł jego ofiarą. Tak więc zadał pytanie Labanowi: „Dlaczego oszukałeś mnie?” (Rdz 29,25), co wskazuje na to, że dobrze wiedział, iż oszustwo jest złem.

`Jakub, który był oszustem, sam został oszukany. Jak możemy się nauczyć ufać Bogu, gdy spotyka nas niesprawiedliwość, a złoczyńcy pozostają bezkarni, podczas gdy niewinni cierpią?`