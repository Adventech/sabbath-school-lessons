---
title:  Drabina Jakuba
date:  23/05/2022
---

Gdy Ezaw dowiedział się, że Jakub otrzymał błogosławieństwo ojca, zrozumiał, że został oszukany przez brata (zob. Rdz 27,36), więc w gniewie postanowił go zabić (zob. Rdz 27,42). Rebeka przeraziła się, więc postanowiła zapobiec zbrodni, której skutki byłyby fatalne dla obu synów (zob. Rdz 27,45). Tak więc z pomocą Izaaka (zob. Rdz 28,5) namówiła Jakuba, by uciekł przed Ezawem i schronił się u jej krewnych (zob. Rdz 27,43). W czasie ucieczki Jakub otrzymał sen od Boga w miejscu zwanym Betel (dom Boży) i złożył tam ślub wierności Bogu.

`Przeczytaj Rdz 28,10-22 (por. Rdz 11,1-9). Czym Betel różniło się od Babel? Czego możemy się nauczyć o naszej więzi z Bogiem na podstawie doświadczenia Jakuba w Betel jako przeciwieństwa tego, co stało się w Babel?`

We śnie Jakub ujrzał niezwykłą drabinę sięgającą z ziemi do Boga. Ten sam hebrajski czasownik nacaw został użyty w połączeniu z drabiną, która była ustawiona (zob. Rdz 28,12), i w połączeniu z Panem, który stał (zob. Rdz 28,13), jakby drabina i Pan stanowili jedno.

Drabina wyraźnie nawiązuje do budowniczych wieży Babel, którzy usiłowali dostać się do nieba. Jednak ta drabina tutaj rzeczywiście sięgała bramy nieba. Wieża Babel oznacza ludzkie dążenie do wywyższenia się i sięgnięcia do Boga, zaś drabina z Betel świadczy, że dostęp do Boga jest możliwy nie przez ludzkie działania, ale jedynie dzięki temu, że to On zniża się do nas.

Kamień, na którym Jakub położył głowę, gdy miał proroczy sen, stał się symbolem bet-El (hebr.) — domu Boga (zob. Rdz 28,17; por. Rdz 28,22), co wskazuje na świątynię jako ośrodek zbawczego działania Boga dla ludzkości.

Jednak Jakub nie ograniczył uwielbienia Boga jedynie do duchowego i mistycznego przeżycia czy odczucia bojaźni z powodu tego, co go spotkało. Odpowiedział w konkretny sposób. Postanowił oddawać Bogu dziesięcinę — nie po to, by zyskać Boże błogosławieństwo, ale z wdzięczności za dar Boży, który otrzymał. Jest to dowód, iż idea dziesięciny istniała na długo przed pojawieniem się narodu izraelskiego.

`Przeczytaj jeszcze raz Rdz 28,22. Jakub obiecał Bogu oddawać dziesięcinę ze wszystkiego, co otrzyma. Jaka ważna lekcja o dziesięcinie jest zawarta w tej obietnicy Jakuba?`