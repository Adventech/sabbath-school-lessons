---
title:  Do Dalszego Studium
date:  27/05/2022
---

Bóg wybrał Jakuba nie dlatego, że ten na to zasługiwał, ale ze względu na swoją łaskę. A jednak Jakub ciężko pracował, by zasłużyć na łaskę, co samo w sobie jest sprzecznością. Gdyby na coś zasługiwał, nie byłoby to z łaski, ale z uczynków (zob. Rz 4,1-5), a więc niezgodnie z ewangelią. Dopiero z czasem Jakub zaczął rozumieć znaczenie łaski Bożej i zaufania do Boga, życia przez wiarę i zupełnego polegania na Nim. Doświadczenie Jakuba zawiera ważną lekcję dla ambitnych ludzi, by nie usiłowali wywyższać się kosztem innych.

„Jakub postanowił wyłudzić przywilej pierworództwa, dopuszczając się oszustwa, ale spotkało go z tego powodu jedynie rozczarowanie. Doszedł do wniosku, że stracił wszystko — więź z Bogiem, rodzinę i swoją przyszłość — stając się jedynie nic nieznaczącym wygnańcem. Ale czy Bóg zrezygnował z niego? Wejrzał na niego w jego beznadziejnym stanie, ujrzał jego rozpacz i uznał, że jest on dobrym kandydatem do przynoszenia chwały Bogu. Gdy Jakub uświadomił sobie swój stan, Bóg ukazał mu we śnie tajemniczą drabinę symbolizującą Jezusa Chrystusa. Oto człowiek utracił więź z Bogiem, ale Bóg Niebios wejrzał na niego i uznał, że Chrystus przerzuci most nad przepaścią spowodowaną przez grzech. Patrzymy na siebie i myślimy: Pragnę nieba, ale jak mam dotrzeć do niego? Nie widzę żadnej drogi. Tak właśnie myślał Jakub, a Bóg ukazał mu we śnie drabinę łączącą ziemię z niebem, symbol Jezusa Chrystusa. Człowiek może wspiąć się w górę, bo drabina sięga aż do ziemi i prowadzi do samego nieba”35.

**Pytania Do Dyskusji**

`1. Przyjrzyj się charakterom ludzi takich jak: Izaak, Rebeka, Jakub, Ezaw, Laban, Rachela czy Lea — bohaterów biblijnej historii. Pomyśl o wszystkich kłamstwach i oszustwach, jakich się dopuścili. Czego uczy to nas o naturze człowieka i łasce Boga?`

`2. Czytając historię Jakuba, jakie znajdujesz dowody na to, że jego charakter dojrzewał i pozytywnie się rozwijał?`

`3. W jaki sposób my, adwentyści dnia siódmego, możemy być narażeni na przyjęcie postawy podobnej do tej, jaką Ezaw przejawiał w stosunku do swojego pierworództwa? Jak możemy się upewnić, że nigdy nie przestaniemy miłować i cenić światła danego nam przez Boga?`