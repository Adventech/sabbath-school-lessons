---
title:  Powrót Jakuba
date:  26/05/2022
---

W tej historii Jakub, który zwiódł swojego ojca i brata, by uzyskać pierworództwo, a następnie wyłudził błogosławieństwo Izaaka przeznaczone dla starszego syna, mimo to zachowywał się ulegle wobec Labana i służył mu wiernie. Jakub wiedział dobrze, że został oszukany przez swojego teścia, a jednak pogodził się z tym. Trudno zrozumieć tę bierność Jakuba, zważywszy na jego wcześniejszą niecierpliwość. Jakub powinien był się zbuntować albo przynajmniej targować się z Labanem. Nie uczynił tego jednak. Robił to, czego zażądał Laban, choć było to nieuczciwe.

Po narodzinach pierwszego syna Racheli, Józefa, Jakub wypełnił swoje zobowiązania wobec Labana (zob. Rdz 30,26) i postanowił powrócić do Ziemi Obiecanej. Zamierzał odtąd zatroszczyć się o przyszłość swego rodu (zob. Rdz 30,30).

`Przeczytaj Rdz 30,25-32. O czym jest mowa w tych wersetach i jakiego rodzaju rozumowanie przedstawia Jakub? Jak odpowiedział na to Laban?`

Pobyt Jakuba na wygnaniu i jego rozłąka z domem rodzinnym z pewnością trwały znacznie dłużej, niż to pierwotnie planował. Na pewno wyobrażał sobie, że wróci znacznie wcześniej, ale wydarzenia potoczyły się tak, iż pozostawał na wygnaniu wiele długich lat. Jednak wreszcie uznał, że nadszedł czas powrotu, i przygotował do tego swoją liczną rodzinę.

Ponadto nadzwyczajne podporządkowanie się Jakuba Labanowi świadczy o tym, że Jakub bardzo się zmienił. Zrozumiał lekcję wiary. Tak więc cierpliwie czekał, aż Bóg da mu znak, by wrócił do Ziemi Obiecanej. Dopiero gdy Bóg przemówił do niego, Jakub postanowił wyruszyć w podróż.

Jakubowi ukazał się Bóg z Betel. Nakazał mu opuścić dom Labana i wrócić do „rodzinnej ziemi” (Rdz 31,13), podobnie jak niegdyś wezwał Abrahama, by odszedł „od rodziny swojej” (Rdz 12,1).

Dodatkowym argumentem przemawiającym za odejściem była postawa Labana i jego synów (zob. Rdz 31,1-2). „Jakub dawno by już opuścił swego przebiegłego teścia, gdyby nie bał się spotkania z Ezawem. Teraz jednak czuł, że grozi mu niebezpieczeństwo ze strony synów Labana, którzy, uważając jego dobra za swoje, mogli sięgnąć po nie siłą”34.

Tak więc Jakub zabrał swoją rodzinę, swoje sługi i swoje stada i wyruszył w drogę, rozpoczynając kolejny etap w wielkiej historii Bożego ludu przymierza.