---
title:  Jakub i Ezaw
date:  22/05/2022
---

`Przeczytaj Rdz 25,21-34. Porównaj osobowości Jakuba i Ezawa. Jakie cechy Jakuba czyniły go podatnym do otrzymania błogosławieństwa Izaaka?`

Gdy Jakub i Ezaw byli jeszcze w łonie swojej matki, Bóg zapowiedział, że będą się różnić między sobą i rywalizować ze sobą. Ezaw stał się biegłym myśliwym kochającym przestrzeń i przygodę, zaś Jakub wyrósł na spokojnego domatora i myśliciela. Hebrajskie słowo tam, przetłumaczone jako spokojny (zob. Rdz 25,27), zostało użyte także w odniesieniu do Hioba (zob. Hi 1,8) i Noego (zob. Rdz 6,9), gdzie przetłumaczono je odpowiednio jako nienaganny oraz nieskazitelny.

Ta różnica charakterów wyraźnie uwidoczniła się w ich dalszym życiu (zob. Rdz 27,1-28,5). Gdy pewnego dnia wyczerpany i głodny Ezaw powrócił z polowania, Jakub gotował soczewicę. Dla Ezawa doraźna potrzeba zaspokojenia głodu była ważniejsza niż przyszłe błogosławieństwo związane z pierworództwem (por. Hbr 12,16-17).

„Obietnice dane Abrahamowi i przekazane jego synowi Izaak i Rebeka uważali jako wielki cel swych pragnień i nadziei. Ezaw i Jakub zostali z nimi zapoznani. Pouczono ich, że pierworodztwo jest sprawą wielkiej wagi, ponieważ obejmuje nie tylko dziedziczenie ziemskich dóbr, ale także duchowe pierwszeństwo. Ten, kto je ma, będzie kapłanem swego rodu, a w jego linii przyjdzie na świat Odkupiciel”32.

Jakub, w przeciwieństwie do swojego brata, był zainteresowany duchowym znaczeniem błogosławieństwa. Niestety, namówiony przez matkę (zob. 27. rozdział Księgi Rodzaju), Jakub dopuścił się oszustwa wobec ojca, powołując się przy tym na Pana, Boga Izaaka (zob. Rdz 27,20), by uwiarygodnić swoje oszustwo. Popełnił ów straszliwy czyn, usprawiedliwiając to tym, że uczynił to w dobrym celu.

Jednak skutek tego był tragiczny — dołożył bowiem w ten sposób kolejnych problemów rodzinie już obarczonej problemami.

`Jakub pragnął czegoś dobrego i wartościowego, a jego pragnienie nie było niczym złym (zwłaszcza w porównaniu z postawą jego brata). Jednak usiłując zrealizować to pragnienie, Jakub uciekł się do oszustwa i kłamstwa. Jak możemy uniknąć pułapki usprawiedliwiania niewłaściwych postępków działaniem w dobrej wierze?`