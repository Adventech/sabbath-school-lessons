---
title:  Błogosławieństwo rodziny
date:  25/05/2022
---

Dla Jakuba siedem ostatnich lat na wygnaniu było szczególnie trudnym okresem jego życia, ale także bardzo owocnym. W tych latach Jakubowi urodziło się jedenastu z dwunastu synów, którzy mieli się stać przodkami dwunastu plemion starotestamentowego ludu Bożego.

Część życia Jakuba, opisana od Rdz 29,31 do Rdz 30,22, stanowi centrum historii tego patriarchy (zob. Rdz 25,19-35,26), a zaczyna się i kończy kluczowymi wyrażeniami: Bóg „uczynił płodnym łono jej” (Rdz 29,31), co odnosi się do Lei, i: „uczynił ją płodną” (Rdz 30,22), co odnosi się do Racheli. Po takich stwierdzeniach następuje opis narodzin, co dowodzi, że narodziny te są wynikiem cudownego działania Boga.

`Przeczytaj Rdz 29,31-30,22. Jak dzisiaj możemy zrozumieć to, co zostało opisane w tym fragmencie Księgi Rodzaju?`

Bóg uczynił płodnym łono Lei i urodziła Rubena, którego imię zawiera hebrajski czasownik raah (widzieć). Ponieważ Bóg widział, że Lea nie była kochana przez Jakuba (zob. Rdz 29,31), dziecko miało być wynagrodzeniem za jej emocjonalny ból i cierpienie.

Drugiemu synowi nadała imię Symeon, które zawiera hebrajski czasownik szama (usłyszeć), gdyż Bóg usłyszał głębię jej żalu i zlitował się nad nią, podobnie jak usłyszał płacz Hagar (zob. Rdz 29,33). Imię Symeona, syna Lei, współbrzmi także z imieniem Ismaela, syna Hagar, które znaczy: „Pan usłyszał” (Rdz 16,11).

Gdy Lea urodziła swojego ostatniego syna, nazwała go Juda (sława). Teraz Lea już nie odwoływała się do swojego bólu ani nawet otrzymanego błogosławieństwa. Myślała tylko o dobroci Boga i oddała Mu chwałę za Jego łaskawość.

Rzeczą dziwną jest to, że gdy Lea przestała rodzić, Bóg wspomniał na Rachelę „i uczynił ją płodną” (Rdz 30,22). Rachela, umiłowana żona Jakuba, musiała czekać siedem lat na zaślubiny, a potem jeszcze czternaście lat po zaślubinach z Jakubem, by urodzić swojego pierwszego syna (zob. Rdz 29,18.27; por. Rdz 30,25). Nadała mu imię Józef, by zaznaczyć: „Zdjął [hebr. asaf] Bóg hańbę moją” (Rdz 30,23), i wyrazić życzenie:

— „Oby Pan dodał [hebr. jasaf] mi jeszcze jednego syna” (Rdz 30,24).

Mimo że niektóre poczynania ludzi nie były dobre, to jednak Bóg był w stanie posłużyć się nawet nimi, choć ich nie pochwalał, by stworzyć naród z potomków Abrahama.

`W jaki sposób historia ta świadczy, że Boże zamierzenia zostaną spełnione w niebie i na ziemi niezależnie od ludzkich słabości i błędów?`