---
title:  Obowiązki ludzkości
date:  31/03/2022
---

Gdy Bóg stworzył pierwszego człowieka — mężczyznę, dał mu trzy dary: ogród Eden (zob. Rdz 2,8), pokarm (zob. Rdz 2,16) i kobietę (zob. Rdz 2,22).

`Przeczytaj Rdz 2,15-17. Jaki są obowiązki człowieka wobec stworzenia i wobec Boga? Jak te dwa obowiązki wiążą się ze sobą nawzajem?`

Pierwszy obowiązek człowieka dotyczy świata przyrody, w którym Bóg go umieścił, „aby go uprawiał i strzegł” (Rdz 2,15). Hebrajski czasownik awad (uprawiać) odnosi się do pracy. Nie wystarczy przyjąć dar. Musimy pracować nad nim i czynić go owocnym. Jezus powtórzył tę lekcję w swojej przypowieści o talentach (zob. Mt 25,14-30). Hebrajski czasownik szamar (strzec) wskazuje natomiast na odpowiedzialność za zachowanie tego, co zostało nam dane.

Drugi obowiązek dotyczy pokarmu. Musimy pamiętać, że to Bóg dał ludziom pokarm (zob. Rdz 1,29). Bóg także powiedział Adamowi:

— „Z każdego drzewa tego ogrodu możesz jeść” (Rdz 2,16).

Ludzie nie stworzyli drzew ani owoców. Były one darem łaski Bożej. Ale wiązało się z tym także przykazanie. Ludzie mieli korzystać z owoców wszystkich drzew, ale w ramach tej łaski Bóg ustanowił pewne ograniczenie. Nie wolno im było spożywać owoców jednego drzewa. Gdyby złamali ten zakaz, musieliby umrzeć. Ta zasada obowiązywała w Edenie i pod wieloma względami obowiązuje także dzisiaj.

Trzeci obowiązek dotyczył kobiety, trzeciego daru Boga:

— „Opuści mąż ojca swego i matkę swoją i złączy się z żoną swoją, i staną się jednym ciałem” (Rdz 2,24).

To niezwykłe stwierdzenie jest mocnym wyrażeniem wskazującym obowiązek człowieka wobec przymierza małżeńskiego i celu, jakim jest bycie jednym ciałem, czyli jednością (por. Mt 19,7-9).

A dlaczego to akurat mężczyzna ma opuścić rodziców, a kobieta nie? Otóż generalnie przykazania Boże w Biblii podawane są w rodzaju męskim, a odnoszą się również do kobiet. Stąd i to przykazanie odnosi się także do kobiety. Tak czy inaczej, więź małżeńska, choć jest darem Bożym, wiąże się z odpowiedzialnością ludzi za przyjęty dar — odpowiedzialnością spoczywającą zarówno na mężczyźnie, jak i kobiecie, za wierne wypełnianie swoich obowiązków.

`Pomyśl o wszystkim, co otrzymałeś od Boga. Jaka jest twoja odpowiedzialność za to, co otrzymałeś?`