---
title:  Stworzenie ludzkości
date:  30/03/2022
---

Stworzenie ludzi było ostatnim dokonaniem Boga w dziele stworzenia świata, jak wynika z opisu stworzenia w Księdze Rodzaju. Ludzie są zwieńczeniem całego ziemskiego stworzenia — celem, dla którego nasz świat został stworzony.

`Przeczytaj Rdz 1,26-29; 2,7. Jakie jest powiązanie między tymi dwiema wersjami opisu stworzenia ludzkości?`

To, że Bóg stworzył ludzi na swój obraz, jest jednym z najśmielszych stwierdzeń Biblii. Jedynie ludzie zostali stworzeni na obraz Boga. Choć „uczynił Bóg dzikie zwierzęta według rodzajów ich” (Rdz 1,25), to jednak „stworzył Bóg człowieka na obraz swój” (Rdz 1,27). Często interpretowano te słowa jako odnoszące się jedynie do duchowej natury ludzi, oznaczające, że obraz Boga to jedynie administracyjna/zarządcza funkcja polegająca na reprezentowaniu Boga albo duchowa funkcja umożliwiająca ludziom więź z Bogiem i ze sobą nawzajem.

Choć to zrozumienie jest poprawne, to jednak nie uwzględnia ważnego fizycznego elementu stworzenia. Oba wymiary zostały uwzględnione w dwóch słowach — obraz oraz podobieństwo — użytych w opisie stworzenia w Rdz 1,26. Podczas gdy hebrajskie słowo celem (obraz) odnosi się do konkretnego kształtu fizycznego ciała, to hebrajskie słowo demut (podobieństwo) odnosi się do abstrakcyjnych cech podobnych do cech Boga.

Tak więc hebrajska wzmianka o obrazie Boga powinna być rozumiana w całościowym sensie biblijnego poglądu na naturę człowieka. Tekst biblijny potwierdza, że ludzie (mężczyźni i kobiety) zostali stworzeni na fizyczny obraz Boga i Jego duchowe podobieństwo. Ellen G. White wyraziła to dobitnie: „Gdy Adam został stworzony przez Boga, fizyczne, umysłowe i duchowe cechy upodabniały go do Stwórcy”4.

To całościowe zrozumienie obrazu Boga, obejmujące także fizyczne podobieństwo, zostało potwierdzone w drugim opisie stworzenia, według którego „stał się człowiek istotą żywą” (Rdz 2,7), po hebrajsku nefesz chaja, czyli dosłownie „duszą żyjącą” (DBG), w wyniku dwóch Bożych działań — Bóg ukształtował człowieka i tchnął w niego życie. Zwróć uwagę, że tchnienie/dech często odnosi się do wymiaru duchowego, ale jest także ściśle związane z biologiczną zdolnością oddychania, funkcją fizycznego człowieka ukształtowanego z prochu ziemi. Dech życia jest zarówno tchnieniem (duchowym), jak i życiem (fizycznym).

Potem Bóg dokonał trzeciego aktu, stwarzając kobietę z fragmentu ciała mężczyzny (zob. Rdz 2,21-22), aby podkreślić, że jej natura jest identyczna z naturą mężczyzny.