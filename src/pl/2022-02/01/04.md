---
title:  Sobota
date:  29/03/2022
---

`Przeczytaj Rdz 2,2-3 i Wj 20,8-11. W jaki sposób sobota wiąże się ze stworzeniem? Jak to powiązanie wpływa na nasze świętowanie soboty?`

Ponieważ Bóg ukończył swoje dzieło stworzenia, ustanowił sobotę. Tak więc siódmy dzień tygodnia, sobota, jest wyrazem naszej wiary w to, że Bóg ukończył swoje dzieło i uznał je za bardzo dobre. Świętowanie soboty jest przyłączeniem się do Boga w uznaniu wartości i piękna Jego stworzenia.

Możemy odpocząć po swojej pracy, jak Bóg odpoczął po swojej. Świętowanie soboty oznacza uznanie dla Bożego bardzo dobrego stworzenia, w tym nas samych jako fizycznych istot. W przeciwieństwie do pewnych dawnych i współczesnych poglądów nic w Piśmie Świętym nie wskazuje na to, by ciało było czymś złym samo w sobie. Ten pogański pogląd jest daleki od biblijnej wizji człowieka. Ci, którzy świętują sobotę, są wdzięczni Bogu za Jego stworzenie, do którego się zaliczają. Dlatego mogą doceniać Boże stworzenie i troszczyć się o nie.

Sobota, która wyznacza pierwszy koniec w historii ludzkości, jest także znakiem nadziei dla cierpiącej ludzkości i umęczonego świata. Ciekawe, że wyrażenie dokonać dzieła/dokończyć robotę pojawia się także w związku z zakończeniem budowy świątyni na pustyni (zob. Wj 40,33) i ponownie po wzniesieniu świątyni Salomona (zob. 1 Krl 7,40.51) — przybytków, które miały służyć nauczaniu ewangelii zbawienia.

Po upadku naszych prarodziców sobota kończąca tydzień wskazuje na cud zbawienia, który może nastąpić wyłącznie jako cud nowego stworzenia (zob. Iz 65,17; Ap 21,1). Sobota jest znakiem powtarzającym się w każdym tygodniu, że cierpienia i próby tego świata kiedyś się skończą.

Dlatego Jezus wybrał sobotę jako najbardziej stosowny dzień uzdrawiania chorych (zob. Łk 13,13-16). Wbrew tradycji pielęgnowanej przez żydowskich przywódców Jezus przez uzdrowienia w sobotę wskazywał ludziom w swoich czasach i nam, że przyjdzie taki czas, gdy ból, cierpienie i śmierć się skończą, a zbawienie zostanie dopełnione. Tak więc każda sobota wskazuje nam nadzieję odkupienia.

`W jaki sposób, odpoczywając w sobotę, doświadczamy odpoczynku zbawienia w Jezusie już teraz, oczekując na jego pełnię po stworzeniu nowego nieba i nowej ziemi?`