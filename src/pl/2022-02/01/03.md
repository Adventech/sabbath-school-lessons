---
title:  Stworzenie
date:  28/03/2022
---

`Przeczytaj Rdz 1,4.10.12.18.21.25.31. Jakie znaczenie w pierwszym opisie stworzenia ma zwrot: to było dobre? Jaka prawda jest wskazana w końcówce pierwszego opisu stworzenia (zob. Rdz 2,1-3)?`

Na każdym etapie opisu stworzenia Bóg ocenia swoje dzieło jako dobre (hebr. tow). Powszechnie rozumie się, że przymiotnik ten oznacza, iż Boże dzieło stworzenia było udane, a Boże spostrzeżenie: to było dobre, oznacza, że to działało. Światło oświetlało (zob. Rdz 1,4), rośliny wydawały nasienie (zob. Rdz 1,12) i tak dalej.

Jednak słowo to odnosiło się nie tylko do sprawności i wydajności. Hebrajskie słowo tow jest także użyte w Biblii dla wyrażenia estetycznej oceny czegoś pięknego (zob. Rdz 24,16). Oznacza także przeciwieństwo zła (zob. Rdz 2,9) kojarzonego ze śmiercią (zob. Rdz 2,17).

Wyrażenie to było dobre, oznacza, że stworzenie działało właściwie, było piękne i doskonałe oraz nie było w nim żadnego zła. Tamten świat nie był podobny do naszego świata skażonego przez grzech i śmierć, co potwierdza wprowadzenie do drugiego opisu stworzenia (zob. Rdz 2,5).

Taki opis stworzenia jest radykalnie przeciwny teorii ewolucji, która dogmatycznie zakłada, że świat sam się ukształtował stopniowo w wyniku szeregu przypadkowych zdarzeń, począwszy od stanu dezorganizacji ku coraz wyższej organizacji.

W przeciwieństwie do tego Mojżesz stwierdza, że Bóg celowo i w krótkim czasie stworzył świat (zob. Rdz 1,1). W tym dziele nie było nic przypadkowego i niedookreślonego. Świat nie powstał samoczynnie, ale w wyniku działania woli i słowa Boga (zob. Rdz 1,3). Hebrajski czasownik bara (stworzyć), który w 1. rozdziale Księgi Rodzaju mówi o tym, że Bóg stworzył niebo i ziemię, występuje jedynie w połączeniu z Bogiem jako podmiotem i oznacza natychmiastowe stwarzanie: Bóg rzekł i stało się.

Opis stworzenia informuje nas o tym, że wszystko zostało stworzone wtedy (zob. Rdz 1,31) i według samego Stwórcy wszystko to było „bardzo dobre” (Rdz 1,31). W Rdz 1,1 czytamy, czym było to dzieło — stworzeniem nieba i ziemi — a z Rdz 2,1 dowiadujemy się, że dzieło to zostało dokończone. Wszystko podczas stwarzania, łącznie z ustanowieniem soboty, zostało dokonane w ciągu siedmiu dni.

`Dlaczego pogląd o miliardach lat ewolucji zupełnie podważa opis stworzenia w Księdze Rodzaju? Dlaczego te dwa poglądy są nie do pogodzenia ze sobą?`