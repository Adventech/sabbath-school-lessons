---
title:  Bóg stworzenia
date:  27/03/2022
---

`Przeczytaj Ps 100,1-3. Jaka jest reakcja ludzi na to, że Bóg jest Stwórcą? Dlaczego jest właśnie taka?`

W hebrajskim tekście 1. rozdziału Księgi Rodzaju pierwsze przesłanie opisu stworzenia brzmi: Bóg… Słyszymy i czujemy to nawet w polskim przekładzie: Na początku… Bóg… (zob. Rdz 1,1). W pierwszym wersecie (zob. Rdz 1,1) słowo Bóg znajduje się w środku zdania i jest silnie akcentowane w hebrajskiej tradycji śpiewu liturgicznego w celu podkreślenia znaczenia Boga. Tak więc opis stworzenia zaczyna się od uwypuklenia roli Boga, Autora Stworzenia.

Księga Rodzaju zaczyna się właściwie od dwóch różnych przedstawień Boga. Pierwszy opis stworzenia (zob. Rdz 1,1-2,4) przedstawia Boga jako nieskończenie oddalonego od ludzi i znajdującego się poza zasięgiem naszego doświadczenia, którego imię Elohim mówi o Jego najwyższej władzy. Imię Elohim oznacza wysoką pozycję i siłę, a użycie w tym hebrajskim słowie liczby mnogiej wyraża majestat i znajdowanie się poza zasięgiem poznawalnego świata.

Drugi opis stworzenia (zob. Rdz 2,4-25) przedstawia Boga jako bliskiego i osobowego Jahwe, którego imię, jak sądzi wielu biblistów, wyraża bliskość w więzi. Tak więc cały opis stworzenia jest mocnym wezwaniem do oddawania czci Bogu. Po pierwsze mamy sobie uświadomić nieskończoną wielkość i moc Boga oraz naszą zależność od Niego, jako że On nas stworzył, „a nie my samych siebie” (Ps 100,3 BG). Dlatego wiele psalmów łączy oddawanie czci Bogu z faktem, iż On jest Stwórcą (zob. Ps 95,1-6; 139,13-14; por. Ap 14,7).

Ten podwójny obraz Boga, który jest majestatyczny i potężny, a jednocześnie bliski, miłujący i mający więź z nami, sugeruje wyraźnie, jak powinniśmy zwracać się do Boga podczas nabożeństwa. Podziw i szacunek idą w parze z radością i pewnością dostępności Boga oraz Jego przebaczenia i Jego miłości (zob. Ps 2,11). Także kolejność dwóch przedstawień Boga w Księdze Rodzaju jest istotna — doświadczenie przystępności i bliskości Boga następuje po doświadczeniu Jego wyniosłości. Jedynie gdy uświadomimy sobie, jak wielki jest Bóg, wtedy możemy docenić Jego łaskę i ze drżeniem cieszyć się Jego wspaniałą obecnością i miłością.

`Pomyśl o ogromnej mocy Boga, który podtrzymuje wszechświat, a jednak jest tak blisko każdego z nas. Dlaczego ta prawda o Bogu jest tak zdumiewająca?`