---
title:  Nadzieja dotycząca Ziemi Obiecanej
date:  23/06/2022
---

`Przeczytaj Rdz 49,29-50,21. Jakie doniosłe tematy dotyczące nadziei zostały poruszone w końcówce Księgi Rodzaju?`

Zakończenie Księgi Rodzaju składa się z opisu trzech wydarzeń będących potężnymi nośnikami nadziei.

Po pierwsze jest to nadzieja, że Izrael wróci do Ziemi Obiecanej. Mojżesz, autor Księgi Rodzaju, opisał śmierć Jakuba i Józefa oraz ich pogrzeby jako wydarzenia wskazujące na Ziemię Obiecaną. Zaraz po jego błogosławieństwie oraz proroctwie o dwunastu plemionach Izraela (zob. Rdz 49,28) Jakub zapowiedział swoją śmierć i zobowiązał synów, by pochowali go w Kanaanie, w jaskini Machpela, gdzie pochowana została Sara (zob. Rdz 49,29-31). Opis konduktu pogrzebowego do Kanaanu stał się niejako zapowiedzią mającego nastąpić po kilku wiekach wyjścia Izraelitów z Egiptu.

Po drugie jest to nadzieja, że Bóg obróci zło w dobro. Po śmierci i pogrzebie Jakuba bracia Józefa obawiali się o swoją przyszłość. Bali się, że teraz Józef wywrze zemstę na nich. Przyszli więc do Józefa i padli przed nim na twarz, ofiarując się jako jego słudzy (zob. Rdz 50,18). Ta scena żywo przypominała zapowiedzi ukazane w proroczych snach Józefa. Józef zapewnił ich, że nie mają powodu się go bać (zob. Rdz 50,19), zarówno teraz, jak i w przyszłości (zob. Rdz 15,1), gdyż zło, które zamyślali przeciwko niemu, „Bóg obrócił (...) w dobro” (Rdz 50,20), i tak pokierował biegiem wydarzeń, by ich uratować (zob. Rdz 50,19-21; por. Rdz 45,5.7-9). Tak więc wbrew ludzkim upadkom Boża opatrzność ma jednak ostatnie słowo.

Po trzecie jest to nadzieja zbawienia upadłej ludzkości przez Boga. Nawiązanie do śmierci Józefa w ostatnim wersecie Księgi Rodzaju ma znaczenie wykraczające poza biografię Józefa. Józef nie pozwolił, by go pochowano. Zapowiedział: „Gdy was Bóg łaskawie nawiedzi, zabierzcie stąd kości moje!” (Rdz 50,25), a Izraelici uczynili to wieki później posłuszni temu nakazowi (zob. Wj 13,19). Ostatecznie nadzieja dotycząca Ziemi Obiecanej jest symbolem, zapowiedzią ostatecznej nadziei zbawienia, odrodzenia, nowego Jeruzalem w nowym niebie i na nowej ziemi — ostateczną nadzieją dla nas wszystkich, pewną i niezawodną dzięki śmierci Sylo.

`Przeczytaj Ap 21,1-4. Jak wersety te opisują naszą największą nadzieję? Czego moglibyśmy oczekiwać bez niej, poza śmiercią kończącą bezpowrotnie nasze istnienie?`