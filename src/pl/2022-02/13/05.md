---
title:  Jakub błogosławi swoich synów
date:  22/06/2022
---

`Przeczytaj Rdz 49,1-28. Jakie jest duchowe znaczenie błogosławieństwa Jakuba dla jego synów?`

W proroctwach dotyczących najbliższej historii plemion Izraela Jakub dostrzegał Mesjasza i ostateczną nadzieję zbawienia. Ta nadzieja jest wskazana we wstępnych słowach Jakuba, w których użył wyrażenia: „Co ma przyjść na was w ostatnie dni” (Rdz 49,1 BG), wyrażenia odnoszącego się do przyjścia mesjańskiego Króla (zob. Iz 2,2; Dn 10,14).

Następnie tekst biblijny opisuje przyszłość każdego z synów Jakuba. Nie jest to ich przeznaczenie czy los z góry wyznaczony przez Boga. Jest to raczej wyraz ich charakterów i charakterów ich potomków. To, że Bóg wie, na przykład, iż ktoś zamorduje niewinnego człowieka, nie oznacza, że Bóg chce, aby coś takiego się stało.

`Przeczytaj Rdz 49,8-12. Jakie proroctwo zostało podane w tych słowach i dlaczego jest ważne?`

Pomimo ludzkiej wolnej woli Bóg zna przyszłość, więc wiedział, że Mesjasz przyjdzie na świat w plemieniu Judy. Juda (zob. Rdz 49,8-12), symbolizowany przez lwa (zob. Rdz 49,9), cechuje się królewską godnością i chwałą. Plemię Judy miało wydać króla Dawida, a w końcu także Władcę/Sylo (hebr. Sziloh), to znaczy Tego, który przyniesie szalom — pokój (zob. Iz 9,5-6), i któremu „będą posłuszne narody” (Rdz 49,10).

Żydzi od dawna postrzegali te słowa jako mesjanistyczne proroctwo, a chrześcijanie traktują je jako wskazujące na Jezusa Chrystusa: „Jemu będą posłuszne narody” (Rdz 49,10), aby, jak zapowiada Nowy Testament, „na imię Jezusa zginało się wszelkie kolano” (Flp 2,10).

„Lew, król zwierząt, jest odpowiednim symbolem tego pokolenia, z którego pochodził Dawid i Syn Dawida, Sylo, prawdziwy »lew z pokolenia Judy« (Ap 5,5), przed którym w końcu skłonią się wszystkie potęgi i któremu wszystkie narody oddadzą hołd”45.

`Dlaczego powinniśmy oddawać hołd Jezusowi już teraz, zanim uczynią to wszystkie narody?`