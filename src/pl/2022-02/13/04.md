---
title:  Jakub błogosławi synów Józefa
date:  21/06/2022
---

Gdy Jakub poczuł, że zbliża się kres jego życia, przypomniał sobie swój powrót do Betel (zob. Rdz 35,1-15), gdzie otrzymał od Boga odnowioną obietnicę wiecznej własności (zob. Rdz 48,4), daną wcześniej Abrahamowi (zob. Rdz 17,8). Nadzieja dotyczącą Ziemi Obiecanej była dla Jakuba pocieszającą myślą, która budowała jego ufność w obliczu śmierci. Jakub spotkał się wówczas z dwoma synami Józefa, którzy urodzili się w Egipcie, i pobłogosławił ich, a uczynił to w kontekście obietnicy danej jego potomkom.

`Przeczytaj 48. rozdział Księgi Rodzaju. Dlaczego Jakub pobłogosławił dwóch synów Józefa, ale nie pobłogosławił innych swoich wnuków?`

Dwaj synowie Józefa — Manasses i Efraim — byli jedynymi wnukami, których Jakub pobłogosławił. W ten sposób otrzymali oni status synów Jakuba (zob. Rdz 48,5). Choć błogosławieństwo Jakuba wskazuje pierwszeństwo drugiego (Efraima) nad pierwszym (Manassesem), to jednak błogosławieństwo to dotyczy głównie Józefa (zob. Rdz 48,15).

Widzimy tu osobiste świadectwo wierności Boga wobec nich w przeszłości oraz obietnicę na przyszłość. Jakub odwołuje się do Boga Abrahama i Izaaka (zob. Rdz 48,15), który zapewnił im pokarm i ochronę. Ten sam Bóg wybawił Jakuba „od wszelkiego złego” (Rdz 48,16). Jakub miał także na myśli Boga „z Betel” (Rdz 31,13), z którym się zmagał (zob. Rdz 32,29) i który zmienił jego imię z imienia Jakub na imię Izrael (zob. Rdz 32,26-29).

Odwołując się do wszystkich tych doświadczeń, w których Bóg obrócił zło w dobro, Jakub nie tylko wyraził nadzieję, że Bóg zatroszczy się o teraźniejsze życie jego wnuków, jak zatroszczył się o niego i Józefa, ale także myślał o przyszłości, gdy jego potomkowie powrócą do Kanaanu. Ta nadzieja jasno wynika z jego nawiązania do Sychem (zob. Rdz 48,22), które jest nie tylko kawałkiem kraju, który nabył Jakub (zob. Rdz 33,19), ale także miejscem przyszłego pochówku kości Józefa (zob. Joz 24,32) oraz miejscem, w którym miał zostać dokonany podział kraju między plemiona izraelskie (zob. Joz 24,1). Pośród tego, co się działo, Jakub pamiętał o obietnicach Boga, który powiedział, że przez jego ród „będą (...) błogosławione wszystkie plemiona ziemi” (Rdz 12,3).

`Przeczytaj Dz 3,25-26. Jak według apostoła Piotra spełniona została obietnica z Rdz 12,3? Jak my otrzymujemy to błogosławieństwo?`