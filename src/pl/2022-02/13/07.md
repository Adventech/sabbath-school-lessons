---
title:  Do Dalszego Studium
date:  24/06/2022
---

„Życie Józefa jest ilustracją życia Chrystusa. Zawiść skłoniła braci Józefa do sprzedania go jako niewolnika. Mieli nadzieję, że nie dopuszczą, by stał się ważniejszy od nich. A gdy został zawieziony do Egiptu, łudzili się, że już nie będą nigdy martwić się jego snami, gdyż uniemożliwili na zawsze ich spełnienie. Jednak bieg wypadków przez nich zaplanowany został udaremniony przez Boga, a stało się właśnie to, czemu próbowali zapobiec. Podobnie żydowscy kapłani i starsi zazdrościli Chrystusowi, obawiając się, że odciągnie od nich uwagę ludu. Wydali Go na śmierć, by przeszkodzić Mu w tym, żeby stał się Królem, ale tym samym doprowadzili do tego, że się właśnie Królem stał.

Józef dzięki niewoli w Egipcie stał się wybawcą rodziny swego ojca, fakt ten jednak nie umniejsza winy jego braci. Podobnie ukrzyżowanie Chrystusa przez Jego wrogów uczyniło Go Odkupicielem ludzkości i Zbawicielem upadłego rodzaju ludzkiego, Władcą całego świata, ale występek Jego morderców był jednak tak ohydny, jak gdyby ręka Bożej opatrzności nie kierowała wydarzeniami dla Jego własnej chwały i dla dobra człowieka.

Jak Józef został sprzedany poganom przez własnych braci, tak Chrystus był sprzedany swoim najbardziej zaciętym wrogom przez jednego z uczniów. Józef został fałszywie oskarżony i wtrącony do więzienia z powodu swej prawości, podobnie Chrystus został wzgardzony i odrzucony dlatego, że Jego sprawiedliwe i pełne wyrzeczeń życie było naganą dla grzechu, a choć nie uczynił nic złego, został skazany na podstawie świadectwa fałszywych świadków. Cierpliwość i cichość Józefa znoszącego niesprawiedliwość i ucisk, jego gotowość przebaczenia i szlachetna dobroczynność wobec wynaturzonych braci wyobraża niezrównaną cierpliwość Zbawiciela wobec złośliwości i obelg bezbożnych ludzi. Jego przebaczenie zostało okazane nie tylko Jego mordercom, ale wszystkim, którzy przychodzą do Niego, wyznając swe grzechy i prosząc o przebaczenie”46.

**Pytania Do Dyskusji**

`1. Gdy Jakub umarł, bracia Józefa obawiali się, że namiestnik Egiptu wywrze na nich odkładaną zemstę. Jak świadczy to o poczuciu winy, które nadal odczuwali? Czego reakcja Józefa na ich obawy uczy nas o naturze prawdziwego przebaczenia?`

`2. Jakie podobieństwa dostrzegasz między Józefem i Jezusem?`

`3. Podczas studium biblijnego rozważcie to, że choć Bóg zna przyszłość, to jednak nie wtrąca się w naszą wolność wyboru. Jak możemy pogodzić ze sobą nawzajem te dwa ważne elementy rzeczywistości?`