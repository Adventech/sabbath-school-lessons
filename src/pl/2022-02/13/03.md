---
title:  Jakub osiedla się w Egipcie
date:  20/06/2022
---

Rzeczą ciekawą jest to, że choć Jakub otrzymał zapewnienie, iż Józef żyje i mieszka w Egipcie, to jednak Pan dał mu widzenie nocne (zob. Rdz 46,2) i polecił mu pójść do Egiptu. Jakub opuścił Ziemię Obiecaną i udał się do Egiptu — miejsca, którego w przyszłości lud Boży miał unikać (zob. Pwt 17,16).

`Przeczytaj 47. rozdział Księgi Rodzaju. Jakie duchowe prawdy i zasady są zawarte w opisie tych wydarzeń?`

„Józef zabrał pięciu swoich braci, by ich przedstawić faraonowi i otrzymać gwarancję, że dostaną ziemię, która miała się stać ich miejscem zamieszkania. Wdzięczność dla premiera sprawiła, że faraon był gotów powierzyć jego braciom wysokie stanowiska państwowe, ale Józef, wierny służbie Jahwe, chciał oszczędzić im pokus, na które byliby wystawieni na pogańskim dworze. Poradził im przeto, aby zapytani przez króla powiedzieli mu otwarcie, czym się zajmują. Synowie Jakuba postąpili zgodnie z tą radą, ostrożnie też zaznaczając, że przybyli, by zamieszkać tu tylko na pewien czas, a nie na stałe, więc pragnęliby zachować prawo do odejścia, gdy uznają to za właściwe. Król wyznaczył im miejsce zamieszkania, tak jak proponował, »w najlepszej części kraju« (Rdz 47,11), w ziemi Goszen”44.

Mądry faraon nie chciał dopuścić do tego, by przybysze stali się żebrakami zależnymi od swoich gospodarzy. Zapytał o ich zawód (zob. Rdz 47,3), aby pomóc im w odnalezieniu się w nowym środowisku. Postanowił także skorzystać z ich doświadczenia, a nawet zasugerował, by pracowali dla niego jako nadzorcy trzód, które do niego należą (zob. Rdz 47,6).

Choć Jakub był jedynie obcym przybyszem stojącym przed władcą państwa, jak mówi sprawozdanie biblijne, to jednak „pobłogosławił faraona” (Rdz 47,7). Skromny przychodzień udzielił błogosławieństwa faraonowi, władcy potężnego Egiptu? Jak to możliwe?

Hebrajski czasownik amad lifnej — postawić przed (zob. Rdz 47,7 BG) zazwyczaj jest używany w kontekście służby kapłańskiej (zob. Kpł 14,11). Zważywszy na to, że w starożytnym Egipcie faraon pełnił funkcję najwyższego kapłana, oznacza to, że w duchowym sensie Jakub stał ponad najwyższym kapłanem Egiptu, faraonem.

`Jakakolwiek jest nasza sytuacja życiowa, jak świadomość tego, że jesteśmy „królewskim kapłaństwem, narodem świętym, ludem nabytym” (1 P 2,9), powinna wpływać na to, jak traktujemy innych ludzi? Jakie obowiązki w tej sprawie nakłada na nas nasza wiara?`