---
title:  Jakub udaje się do Józefa
date:  19/06/2022
---

`Przeczytaj 46. rozdział Księgi Rodzaju. Jakie znaczenie miał fakt opuszczenia Kanaanu przez Jakuba?`

Gdy Jakub opuścił swoje miejsce zamieszkania w Kanaanie, był pełen nadziei. Pewność, że jego rodzina nie będzie głodować, i dobra nowina, że Józef żyje, napełniły go radością i skłoniły do opuszczenia Ziemi Obiecanej.

Odejście Jakuba z Ziemi Obiecanej do Egiptu przypomina doświadczenie Abrahama, choć w przypadku Abrahama nastąpiło ono, gdy tylko Abraham przybył do Ziemi Obiecanej. Jakub usłyszał tę samą obietnicę, którą Abraham otrzymał od Boga, iż stanie się on „wielkim narodem” (Rdz 46,3; por. Rdz 12,2). Boże wezwanie skierowane do Jakuba przywodzi także na myśl przymierze z Abrahamem. W obu przypadkach Bóg posłużył się słowami pełnymi otuchy: „Nie bój się” (Rdz 46,3; por. Rdz 15,1), które zawierają obietnicę wspaniałej przyszłości.

Lista potomków Jakuba/Izraela, którzy przybyli do Egiptu, obejmująca także córki (zob. Rdz 46,7), nawiązuje do obietnicy pomnożenia potomstwa Abrahama danej mu wtedy, gdy był jeszcze bezdzietny. Liczba siedemdziesiąt (uwzględniająca Jakuba, Józefa i jego dwóch synów) wyraża ideę pełni. Cały Izrael udał się do Egiptu. Rzeczą znaczącą jest także to, że liczba siedemdziesiąt odpowiada liczbie narodów (zob. 10. rozdział Księgi Rodzaju), co sugeruje, że stawką podróży Jakuba było przeznaczenie wszystkich narodów.

Ta prawda stała się oczywista dopiero po wielu latach, gdy po śmierci Jezusa na krzyżu nastąpiło pełniejsze objawienie planu zbawienia przeznaczonego dla całej ludzkości na całym świecie, a nie jedynie dla potomków Abrahama.

Mówiąc innymi słowy, bez względu na to, jak ciekawa jest historia rodu Jakuba i potomstwa Abrahama oraz jakie lekcje duchowe płyną z tej historii, to została ona zapisana w Słowie Bożym jako część historii zbawienia, czyli Bożego planu odkupienia możliwie jak największej liczby ludzi na upadłej planecie.

`„Nie masz bowiem różnicy między Żydem a Grekiem, gdyż jeden jest Pan wszystkich, bogaty dla wszystkich, którzy go wzywają. Każdy bowiem, kto wzywa imienia Pańskiego, zbawiony będzie” (Rz 10,12-13). Jak to, co Paweł napisał w tych wersetach, wskazuje na powszechność ewangelii? Co słowa te mówią nam o tym, co my jako Kościół powinniśmy czynić, by uczestniczyć w głoszeniu ewangelii?`