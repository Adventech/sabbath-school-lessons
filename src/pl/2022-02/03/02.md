---
title:  Kain i Abel
date:  10/04/2022
---

`Przeczytaj Rdz 4,1-2. Czego dowiadujemy się z tych wersetów o narodzinach dwóch braci?`

Pierwszym wydarzeniem zapisanym przez Mojżesza po wygnaniu Adama i Ewy z Edenu są narodziny Kaina. W hebrajskim tekście Rdz 4,1 słowo Jahwe (Pan) jest bezpośrednio związane ze słowem mężczyzna. Dosłowne tłumaczenie słów wypowiedzianych przez Ewę brzmi następująco:

— Nabyłam mężczyznę, prawdziwie samego Pana.

To dosłowne tłumaczenie sugeruje, że Ewa dobrze zapamiętała mesjańskie proroctwo z Rdz 3,15 i uwierzyła, że urodziła Zbawiciela, Pana. „Przyjście Zbawiciela zostało przepowiedziane już w Edenie. Gdy Adam i Ewa po raz pierwszy usłyszeli tę obietnicę, oczekiwali jej szybkiego wypełnienia się. Radośnie powitali swego pierworodnego syna, żywiąc nadzieję, że to właśnie on jest Wybawicielem”8.

W rzeczy samej Kain jest centralną postacią opowiadania. Jest nie tylko pierworodnym synem, którego rodzice niemal czcili. W tym rozdziale jest jedynym z braci, który zabiera głos. Podczas gdy Ewa z entuzjazmem skomentowała narodziny Kaina, nie zanotowano żadnego jej oświadczenia w związku z narodzinami Abla, co odróżnia je od narodzin Kaina. Autor lakonicznie sprawozdaje, że Ewa „urodziła jeszcze…” (Rdz 4,2).

Imię Kain pochodzi od hebrajskiego czasownika qanah, który oznacza nabywać i sugeruje pozyskanie czegoś cennego i mocnego. Z drugiej strony hebrajskie imię Hewel, tłumaczone jako Abel, oznacza tchnienie (zob. Ps 62,10; 144,4) i sugeruje ulotność, pustkę, brak substancji. To samo słowo hewel w Koh 1,2 zostało przetłumaczone jako marność (BW) czy powiew (BI). Choć nie powinniśmy wczytywać w te krótkie wersety więcej, niż naprawdę zawierają, bardzo prawdopodobne jest to, że Adam i Ewa pokładali nadzieję wyłącznie w Kainie, bo wierzyli, że to on, a nie jego brat, jest obiecanym Mesjaszem.

`Jakie rzeczy w naszym życiu, które są prawdziwie hewel, traktujemy tak, jakby były znacznie ważniejsze? Dlaczego niezwykle istotne jest to, byśmy wiedzieli, co naprawdę jest ważne, a co nie?`