---
title:  Nikczemność człowieka
date:  14/04/2022
---

`Przeczytaj Rdz 4,17-24. Jakie było dziedzictwo Kaina i jak jego zbrodnia otworzyła drogę do coraz głębszego znikczemnienia ludzkości?`

Prapraprawnuk Kaina, Lamech, nawiązał do zbrodni Kaina w kontekście własnych zbrodni, którymi się chlubił. To porównanie zbrodni Kaina i zbrodni Lamecha jest bardzo pouczające. Podczas gdy Kain wstydliwie ukrywał swoją zbrodnię, to Lamech chełpił się swoimi okrutnymi czynami, a nawet opiewał je w pieśni (zob. Rdz 4,23-24). Podczas gdy Kain rozumiał, że jego los zależy od miłosierdzia Boga, to Lamechowi nawet nie przychodziło to do głowy. Podczas gdy Bóg zapowiedział siedmiokrotną pomstę za krzywdy wyrządzone Kainowi, to Lamech zamierzał mścić się na swoich wrogach 77 razy (zob. Rdz 4,24), co świadczy że był zdolny do uświadomienia sobie swojej winy.

Ponadto Kain miał jedną żonę — był monogamistą (zob. Rdz 4,17), zaś Lamech wymyślił poligamię, jako że Pismo Święte zaznacza, iż „pojął sobie dwie żony” (Rdz 4,19). Wzmożenie i wysławianie zła niewątpliwie wpłynęło w istotny sposób na następne pokolenia Kainitów.

Po opisie zła szerzącego się w rodzie Kaina tekst biblijny przechodzi do wydarzenia, które miało przeciwdziałać sytuacji rozwijającej się wśród Kainitów. „I obcował Adam jeszcze raz z żoną swoją” (Rdz 4,25), po czym urodził się im Set nazwany tak przez Ewę na znak, że Bóg dał im innego potomka w miejsce Abla. (Historia Abla poprzedza więc historię Seta).

Imię Set pochodzi od hebrajskiego czasownika aszit — położę (zob. Rdz 3,15 BG), rozpoczynającego pierwsze proroctwo dotyczące Mesjasza. Mesjasz miał się urodzić w rodzie Seta. Tak więc tekst biblijny zawiera zapis mesjańskiej linii, począwszy od Seta (zob. Rdz 5,3) poprzez Henocha (zob. Rdz 5,21) i Metuszelacha aż do Noego (zob. Rdz 6,8).

Wyrażenie „synowie Boży” (Rdz 6,2) odnosi się do rodu Seta, gdyż Setyci mieli zachować obraz Boga (zob. Rdz 5,1.4). W przeciwieństwie do nich wyrażenie „córki ludzkie” (Rdz 6,2) wydaje się mieć negatywne znaczenie, gdyż oznacza potomstwo tych, którzy byli na podobieństwo ludzi, a nie na podobieństwo Boga. Niestety, pod wpływem owych córek ludzkich synowie Boży wzięli „sobie za żony te wszystkie, które sobie upatrzyli” (Rdz 6,2), a wtedy ludzkość zaczęła zmierzać w niewłaściwym kierunku.

`Przeczytaj Rdz 6,1-5. Oto mocne świadectwo zepsucia powodowanego przez grzech! Dlaczego powinniśmy czynić wszystko, co możemy w mocy Bożej, by pozbyć się grzechu z naszego życia?`