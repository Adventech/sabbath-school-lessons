---
title:  Dwie ofiary
date:  11/04/2022
---

Różnica między Kainem i Ablem odzwierciedlona w ich imionach dotyczyła nie tylko ich osobowości. Przejawiało się to także w ich zajęciach. Podczas gdy Kain „uprawiał rolę” (Rdz 4,2), co wymagało ciężkiej fizycznej pracy, Abel „był pasterzem trzód” (Rdz 4,2), co wymagało wrażliwości i współczucia.

Kain zajmował się pozyskiwaniem płodów ziemi. Abel natomiast doglądał stada owiec. Te dwa zajęcia nie tylko wyjaśniają naturę dwóch ofiar (płody rolne od Kaina i baranek od Abla), ale także wskazują dwie różne postawy psychologiczne i mentalności związane z tymi ofiarami: Kain pracował, by pozyskać płody, które uprawiał, podczas gdy Abel uważnie strzegł owiec, które otrzymał.

`Przeczytaj Rdz 4,1-5 i Hbr 11,4. Dlaczego Bóg przyjął ofiarę Abla, a odrzucił ofiarę Kaina? Jak możemy to zrozumieć?`

„Bez przelania krwi grzech nie może być odpuszczony, [Kain i Abel] mieli więc okazać swą wiarę w krew Chrystusa jako w obiecane odpuszczenie przez składanie w ofierze pierworodnych zwierząt ze stada. Poza tym pierwociny plonów ziemi miały być składane Panu w ofierze dziękczynnej”9.

Podczas gdy Abel dostosował się do Bożego pouczenia i ofiarował plony rolne (hebr. minchah) jedynie jako dodatek do całopalnej ofiary ze zwierzęcia, to Kain sprzeciwił się temu wymogowi. Nie ofiarował zwierzęcia, ale wyłącznie plony rolne (hebr. minchah — dar z plonów rolnych). Był to akt jawnego nieposłuszeństwa i wyraz postawy przeciwnej do postawy jego brata. Ta historia jest często przytaczana jako klasyczny przykład zbawienia przez wiarę (Abel i krwawa ofiara) w przeciwieństwie do próby zapracowania na zbawienie przez uczynki (Kain i plony rolne).

Choć ofiary te musiały mieć duchowe znaczenie, to jednak nie miały żadnej magicznej mocy. Były zawsze wyłącznie symbolami i obrazami wskazującymi na Boga, który zapewniał grzesznikowi nie tylko doczesne życie, ale także i wieczne odkupienie.

`Przeczytaj Mi 6,7 i Iz 1,11. Jak możemy zastosować w naszym życiu i wielbieniu Boga zasadę wyrażoną w tych wersetach?`