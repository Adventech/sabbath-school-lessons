---
title:  Do Dalszego Studium
date:  15/04/2022
---

Powtórzone wyrażenie Henoch chodził z Bogiem (zob. Rdz 5,22.24), oznacza bliską i codzienną więź z Bogiem. Ta więź była tak szczególna, iż „zabrał go Bóg” (Rdz 5,24). To wyrażenie jest wyjątkowe w genealogii potomków Adama i nie jest argumentem na rzecz natychmiastowego życia po śmierci dla tych, którzy chodzą z Bogiem. Zwróć uwagę na to, że Noe także chodził z Bogiem (zob. Rdz 6,9), ale umarł, jak inni ludzie, w tym Adam i Metuszelach. Ciekawe jest to, że nie podano żadnego uzasadnienia dla szczególnej łaski, jaka spotkała Henocha.

„Henoch stał się kaznodzieją sprawiedliwości głoszącym ludziom to, co mu Bóg objawił. Ci, którzy bali się Pana, szukali świętego męża, by uczyć się od niego i modlić się wraz z nim. Henoch pracował także publicznie, niosąc Boże poselstwo do wszystkich, którzy chcieli słuchać słowa ostrzeżenia. Jego działalność nie ograniczała się jedynie do Setytów. W ziemi, w której Kain ukrył się przed Panem, prorok Boży ujawniał wzbudzające zdumienie sceny, które ukazano mu w widzeniach. Mówił:

— »Oto przyszedł Pan z tysiącami swoich świętych, aby dokonać sądu nad wszystkimi i ukarać wszystkich bezbożników za wszystkie ich bezbożne uczynki, których się dopuścili« (Jud 1,14­15)”10.

**Pytania Do Dyskusji**

`1. Dlaczego Kain zabił swojego brata? Przeczytaj poniższy komentarz amerykańskiego pisarza Eliezera Wiesela (1928-2016): „Dlaczego to uczynił? Być może pragnął zostać sam — jako jedyny syn, a po śmierci rodziców — jako jedyny człowiek. Sam jak Bóg i przypuszczalnie sam w miejscu Boga. (...). Kain zabił, by stać się Bogiem. (...). Kto stawia się w miejscu Boga, kończy mordowaniem ludzi”11. Nawet jeśli nie jesteśmy mordercami, jak musimy dbać o to, by nie naśladować postawy Kaina?`

`2. Porównaj długość życia przedpotopowych patriarchów (zob. 5. rozdział Księgi Rodzaju) z długością życia patriarchów popotopowych. Jak możemy wyjaśnić gwałtowne skrócenie się średniej długości życia? Jak ta szybka degeneracja (zwyrodnienie) ludzkości przeczy twierdzeniom współczesnego darwinizmu?`