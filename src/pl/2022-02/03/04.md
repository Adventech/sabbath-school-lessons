---
title:  Zbrodnia
date:  12/04/2022
---

`Przeczytaj Rdz 4,3-8. Jaki proces doprowadził Kaina do zamordowania brata? Zob. także 1 J 3,12.`

Reakcja Kaina jest dwojaka: „Kain rozgniewał się bardzo i zasępiło się jego oblicze” (Rdz 4,5). Wydaje się, że Kain skierował swój gniew ku Bogu i Ablowi. Rozgniewał się na Boga, gdyż sądził, że padł ofiarą niesprawiedliwości. Rozgniewał się też na Abla, bo mu zazdrościł. Czego? Czy samej ofiary? Z pewnością coś więcej działo się poza sceną niż to, co zostało ukazane w biblijnym tekście. Cokolwiek to było, Kain był przygnębiony, gdyż jego ofiara nie została przyjęta.

Dwa pytania Boga zawarte w Rdz 4,6 dotyczą dwojakiego stanu Kaina. Zwróć uwagę, że Bóg nie oskarża Kaina. Podobnie jak to było wcześniej w przypadku Adama, Bóg zadaje pytania nie dlatego, iżby nie znał odpowiedzi, ale dlatego, że pragnie, by Kain wejrzał w siebie i zrozumiał przyczynę swojego stanu. Jak to jest zawsze, Pan dąży do pojednania z upadłym człowiekiem, nawet jeśli ten wprost Go zawiódł. Po zadaniu pytań Bóg daje radę Kainowi.

Po pierwsze Bóg wzywa Kaina, by „czynił dobrze” (Rdz 4,7) i zachowywał się we właściwy sposób. Jest to wezwanie do skruchy i zmiany życiowej postawy. Bóg obiecuje Kainowi, że wtedy zostanie on zaakceptowany i otrzyma przebaczenie. W pewnym sensie Bóg mówi, że Kain może znaleźć Jego przychylność, ale na Jego warunkach, a nie na warunkach Kaina.

Z drugiej strony, „jeśli nie będziesz czynił dobrze, u drzwi czyha grzech. Kusi cię, lecz ty masz nad nim panować” (Rdz 4,7). Rada Boża wskazuje korzeń grzechu, a ten tkwi w samym Kainie. Bóg radzi Kainowi, wskazując mu drogę, którą powinien pójść.

Druga rada Boga dotyczy postawy wobec grzechu, który czyha u drzwi i kusi człowieka. Bóg zaleca opanowanie:

— Ty masz nad nim panować.

Tę samą zasadę podkreśla Jakub, gdy wyjaśnia, że „każdy bywa kuszony przez własne pożądliwości, które go pociągają i nęcą” (Jk 1,14). Ewangelia oferuje nam obietnicę nie tylko przebaczenia grzechu, ale także zwycięstwo nad nim (zob. 1 Kor 10,13). Ostatecznie Kain mógł winić za swój grzech wyłącznie siebie. Czy nie dotyczy to nas wszystkich?

`Czego ta smutna historia Kaina uczy nas o wolności wyboru i o tym, że Bóg nie przymusza nas do posłuszeństwa?`