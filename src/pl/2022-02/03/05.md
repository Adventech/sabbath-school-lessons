---
title:  Kara dla Kaina
date:  13/04/2022
---

`Przeczytaj Rdz 4,9-16. Dlaczego Bóg zadał pytanie:`

`— „Gdzie jest brat twój Abel?” (Rdz 4,9).`

`Jak grzech Kaina wiąże się z tym, że stał się on „tułaczem i wędrowcem na ziemi” (Rdz 4,12)?`

Pytanie Boga skierowane do Kaina jest echem Jego pytania skierowanego do Adama w Edenie:

— „Gdzie jesteś?” (Rdz 3,9).

To echo sugeruje powiązanie między grzechem w Edenie i grzechem Kaina — późniejszy grzech (Kaina) był wynikiem poprzedniego grzechu (Adama).

Jednak Kain nie zamierzał przyznać się do grzechu. W przeciwieństwie do Adama, który tylko początkowo usiłował obwinić kogoś innego, Kain wyparł się odpowiedzialności za swoje czyny. Otwarcie sprzeciwił się Bogu, który nie zwlekał z konfrontacją. Gdy Bóg zadał trzecie pytanie: „Cóżeś to uczynił?” (Rdz 3,9), nie czekał nawet na odpowiedź mordercy. Przypomniał Kainowi, że wie wszystko, gdyż głos krwi Abla doszedł do Niego z ziemi (zob. Rdz 4,10), co miało oznaczać, że Bóg wie o zbrodni Kaina i nie zamierza patrzeć na nią przez palce. Abel wrócił do prochu ziemi, co jest bezpośrednim ogniwem nawiązującym do upadku i tego, co Pan zapowiedział Adamowi (zob. Rdz 3,19).

`Przeczytaj Rdz 4,14. Co oznaczają słowa Kaina: „Muszę ukryć się przed obliczem twoim”?`

Ponieważ krew Abla została wylana na ziemię, ta miała być odtąd przeklęta po raz kolejny (zob. Rdz 4,12). Wskutek tego Kain został skazany na los uciekiniera, który przebywał z dala od Boga. Dopiero gdy Kain usłyszał Boży wyrok, uświadomił sobie znaczenie obecności Boga. Zrozumiał, że bez obecności Boga jego życie będzie w niebezpieczeństwie. Choć Kain z zimną krwią zamordował swojego brata i trwał w jawnym buncie, Pan nadal okazywał mu miłosierdzie. Nawet gdy „odszedł Kain sprzed oblicza Pana” (Rdz 4,16), Bóg wciąż go chronił. Nie wiemy, czym był znak (zob. Rdz 4,15), za pomocą którego Bóg wyodrębnił Kaina wśród innych ludzi, ale był on znakiem łaski Boga wobec niego.

`„Ukryć się przed obliczem twoim” (Rdz 4,14) — kto może się ukryć przed Bogiem? Ktoś, kto próbuje to uczynić, musi być w tragicznej sytuacji. W jaki sposób my, grzesznicy, możemy uniknąć takich rozpaczliwych działań?`