---
title:  Problemy rodzinne
date:  05/06/2022
---

Jakub wreszcie osiedlił się w Ziemi Obiecanej. Podczas gdy Izaak był jedynie w niej gościem, to Jakub „mieszkał w ziemi” (Rdz 37,1). Właśnie wtedy, gdy Jakub osiadł w kraju, zaczęły się kolejne problemy w jego rodzinie. Niezgoda nie brała się ze sporu o ziemię czy kolejną studnię, ale miała podłoże duchowe.

`Przeczytaj Rdz 37,1-11. Jaka sytuacja rodzinna sprowokowała braci Józefa do nienawiści wobec niego?`

Od początku jest rzeczą zrozumiałą, że Józef, syn, który urodził się Jakubowi, gdy ten był już w podeszłym wieku (zob. Rdz 37,3), cieszył się szczególną więzią z ojcem, który „kochał go więcej niż wszystkich jego braci” (Rdz 37,4). Jakub faworyzował Józefa do tego stopnia, iż sprezentował mu „długą szatę z rękawami” (Rdz 37,3), czyli książęcy strój (zob. 2 Sm 13,18) wskazujący pragnienie Jakuba wywyższenia Józefa, pierwszego syna Racheli, do pełnienia roli pierworodnego.

Przyszłość miała potwierdzić pragnienie Jakuba, jako że ostatecznie Józef otrzymał „prawo pierworodztwa” (1 Krn 5,2). Nic dziwnego, że bracia Józefa znienawidzili go tak bardzo, iż nie potrafili nawet uprzejmie odezwać się do niego (zob. Rdz 37,4).

Ponadto Józef donosił ojcu o złym zachowaniu braci (zob. Rdz 37,2), a nikt nie lubi donosicieli.

Zatem gdy Józef opowiedział swoje sny, sugerując, że Bóg zamierza postawić go ponad nimi, a jego bracia będą się mu kłaniać, ich gniew rozgorzał jeszcze bardziej. Proroczy charakter snów Józefa został potwierdzony przez ich powtórzenie (zob. Rdz 41,32). Choć Jakub zgromił Józefa (zob. Rdz 37,10), jednak zapamiętał dobrze to, co mu się przyśniło, i rozmyślał o tym, oczekując na wypełnienie tej zapowiedzi (zob. Rdz 37,11). Przypuszczalnie w głębi ducha liczył na to, że te sny Józefa się spełnią. I nie zawiódł się, choć musiał jeszcze długo poczekać na owo spełnienie.

`Przeczytaj Mt 20,26-27. Jaka ważna zasada jest przedstawiona w tych słowach i jak możemy się nauczyć przejawiać ją w naszym życiu?`