---
title:  Juda i Tamar
date:  07/06/2022
---

Historia Tamar nie jest tu nie na miejscu. Wydarzenia te nastąpiły chronologicznie po sprzedaniu Józefa do niewoli (zob. Rdz 38,1). To tłumaczy, dlaczego Juda porzucił swoich braci, i świadczy o niezgodzie między nimi. Ponadto tekst biblijny zawiera szereg słów i motywów wspólnych z poprzednim rozdziałem oraz przekazuje podobną teologiczną lekcję — nawet zły czyn może zostać obrócony w dobre zdarzenie, i to powiązane z historią zbawienia.

`Przeczytaj 38. rozdział Księgi Rodzaju. Porównaj postępowanie Judy z postępowaniem Kananejki Tamar. Które z nich było bardziej sprawiedliwe i dlaczego?`

Juda ożenił się z pewną Kananejką (zob. Rdz 38,2), z którą miał trzech synów: Era, Onana i Szelę. Swojego pierworodnego syna ożenił z Kananejką Tamar, aby zapewnić jego potomkom odpowiedni rodowód. Gdy Er i Onan zostali pozbawieni życia przez Boga z powodu swoich niegodziwości, wtedy Juda przyrzekł, że jego najmłodszy syn, Szela, poślubi wdowę Tamar.

Jednak gdy Juda zwlekał z dotrzymaniem przyrzeczenia po śmierci swojej żony, to Tamar, udając prostytutkę, doprowadziła do tego, że jej teść przespał się z nią. Ponieważ Juda nie miał jej czym za to zapłacić, obiecał jej posłać koźlątko ze swojego stada.

Tymczasem Tamar zażądała, by w zastaw Juda pozostawił jej swoją pieczęć, swój sznur i swoją laskę. Po pewnym czasie okazało się, że Tamar jest w ciąży ze swoim teściem. Będąc oskarżona o wszeteczeństwo, pokazała oskarżycielom pieczęć, sznur i laskę Judy. Wtedy Juda zrozumiał swój błąd i przeprosił za swoje postępowanie.

Tak oto przyszedł na świat Peres, którego imię oznacza wyłom. On to, choć podobnie jak Jakub był drugim z dwojga urodzonych bliźniąt, stał się pierworodnym i jest wymieniony w genealogiach jako przodek Dawida (zob. Rut 4,18-22), a więc także Jezusa Chrystusa (zob. Mt 1,3). Jeśli chodzi o Tamar, to jest ona pierwszą z czterech kobiet — obok Rahab (zob. Mt 1,5), Rut (zob. Mt 1,5-6) i żony Uriasza (zob. Mt 1,6) — która została umieszczona w genealogii Marii, matki Jezusa (zob. Mt 1,16).

Z tej historii możemy się nauczyć jednego: Jak Bóg uratował Tamar, okazując jej łaskę i zło obracając w dobro, tak ratuje też swój lud przez krzyż Jezusa. W przypadku Józefa jego cierpienia i trudne przeżycia miały się okazać ratunkiem dla Jakuba i jego potomków.