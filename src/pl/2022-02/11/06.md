---
title:  Sny faraona
date:  09/06/2022
---

`Przeczytaj Rdz 40,1-41,36. Jak sny faraona wiązały się ze snami jego uwięzionych urzędników? Jakie znaczenie ma ta zbieżność?`

Opatrznościowa natura wydarzeń w życiu Józefa jest widoczna. Z czasem Józef otrzymał od przełożonego więzienia nadzór nad więźniami, z których dwaj okazali się byłymi urzędnikami faraona. Jeden z nich był przełożonym podczaszych, a drugi — przełożonym piekarzy (zob. Rdz 41,9-11). Obaj mieli niezwykłe sny, których znaczenie pragnęli zrozumieć, ale nie było nikogo, kto by je im wyłożył (zob. Rdz 40,8). Józef jednak wyjaśnił im znaczenie ich snów.

Jakiś czas później, na podobieństwo snów dwóch urzędników, także faraon miał dwa sny, których nikt nie był w stanie mu wyjaśnić (zob. Rdz 41,1-8). Wówczas to przełożony podczaszych, przywrócony wcześniej do łask faraona, przypomniał sobie o Józefie i opowiedział o nim faraonowi (zob. Rdz 41,9-13).

Podobnie jak to się stało wcześniej z jego dwoma urzędnikami, faraon także był zaniepokojony. Opowiedział więc swoje sny Józefowi (zob. Rdz 41,14-24), a ten objaśnił ich znaczenie. Sny faraona — podobnie jak sny urzędników — zawierały paralelne symbole: dwa stada po siedem krów (tłustych i chudych), a następnie siedem kłosów pełnych i siedem kłosów pustych. Jedne i drugie oznaczały dwie serie po siedem lat — najpierw urodzajnych, a potem nieurodzajnych. Krowy i kłosy miały przekazać to samo przesłanie, a powtórzenie tego przesłania świadczyło o boskim pochodzeniu snu, jak niegdyś powtarzające się sny Józefa (zob. Rdz 41,32; por. Rdz 37,7.9).

Choć Józef wyłożył znaczenie snów faraona, to jednak jednocześnie zapewnił go, że to właśnie Bóg (hebr. Elohim) ukazał królowi, co zamierza zrobić (zob. Rdz 41,25.28). Najwyraźniej faraon przyjął to przesłanie, bo gdy postanowił wybrać kogoś, kto pokieruje przygotowaniem kraju na nadchodzące lata nieurodzaju, powiedział:

— „Skoro Bóg oznajmił ci to wszystko, nie ma nikogo, kto by był tak rozsądny i mądry jak ty. Ty będziesz zarządzał domem moim, a do poleceń twoich będzie się stosował cały lud mój” (Rdz 41,39-40).

W zdumiewający sposób i dzięki Bożemu postanowieniu Józef z zarządcy domu Potyfara awansował na nadzorcę w więzieniu, a w końcu na namiestnika całej ziemi egipskiej. Ta niezwykła historia świadczy o tym, że nawet w najtrudniejszych warunkach Boża opatrzność działa skutecznie.

`Jak możemy się nauczyć ufać Bogu i trzymać się Jego obietnic, gdy wydaje się nam, że Jego opatrzność zawodzi, a Bóg milczy?`