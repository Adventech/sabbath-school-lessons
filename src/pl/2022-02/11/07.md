---
title:  Do Dalszego Studium
date:  10/06/2022
---

W wieku dorastania Józef i Daniel „oddzieleni zostali od rodzin i zabrani do niewoli pogańskiej. Szczególnie Józef poddawany był silnym pokusom i próbom charakteru. Pokusom tym sprzyjały oko­liczności, ponieważ w życiu Józefa zaszła ogromna zmiana przez zdoby­cie wysokiego stanowiska i bogactw. W domu był dzieckiem kochanym i rozpieszczanym, u Potyfara początkowo był niewolnikiem, potem mę­żem zaufania i towarzyszem. Później Józef prowadził interesy państwa egipskiego, kształcił się, obserwował. Nawiązywał potrzebne kontakty z ludźmi. W początkach swego pobytu w Egipcie Józef został niewinnie skazany (…) na więzienie. Nie miał najmniejszej nadziei, aby go kiedykolwiek zwolniono. Jednakże sprawy tak się potoczyły, iż w chwili wielkiego kryzysu państwowego Józef powołany został do władzy. Co spowodowało, iż zachował mimo to swą pobożność? (...).

W dzieciństwie uczono Józefa miłości i bojaźni Bożej. Często w namiocie pod gwiaździstym niebem słyszał od ojca opowieść o nocnej wizji w Betel, o drabinie sięgającej nieba, po której zstępowali i wstępowali aniołowie, i o Tym, który ze swego tronu objawił się Jakubowi. Opowiadał synowi o sporze nad Jabbokiem, gdy Jakub, stanął jako zwycięzca przed Bogiem, który nadał mu tytuł księcia.

Życie pasterza, pilnującego trzody ojcowskiej, życie proste i czyste sprzyjało rozwojowi sił fizycznych i umysłowych młodzieńca. Ciągłe obcowanie z Bogiem poprzez przyrodę oraz rozmyślanie nad prawdami przekazywanymi jako wielki skarb z ojca na syna sprawiły, iż Józef stał się nieugiętym w uznawanych przez siebie zasadach.

W okresie najcięższego dla siebie kryzysu, to znaczy gdy odbywał swą drogę do ziemi egipskiej, gdzie oczekiwała go niewola, patrząc po raz ostatni na ginące za horyzontem pagórki, za którymi kryły się namioty rodzinne, przypominał sobie Józef Boga ojców swoich. Przypo­minał sobie żywo pobierane w dzieciństwie nauki i w duszy postanowił mocno, że pozostanie na zawsze wierny wyznawanej prawdzie”39.

**Pytania Do Dyskusji**

`1. Porównaj Józefa z Danielem i Jezusem. Jakie mieli wspólne cechy? Jak Józef i Daniel poprzez swoje życie wskazywali na cechy Jezusa i Jego charakter?`

`2. Podczas studium biblijnego omówcie odpowiedzi na ostatnie pytanie z czwartkowej części lekcji. Jak możemy się nauczyć ufać Bogu, nawet gdy nasze sprawy nie układają się tak dobrze, jak ułożyły się ostatecznie w życiu Józefa?`