---
title:  Atak na Józefa
date:  06/06/2022
---

Bez względu na to, jak straszne wydarzenia nastąpiły później, nietrudno pojąć ich podłoże. Nienawiść w rodzinie prędzej czy później doprowadzi do poważnych problemów. Tak też było i w rodzinie Jakuba.

`Przeczytaj Rdz 37,12-36. Czego ta historia uczy nas o tym, jak niebezpieczne może być złe i nieodrodzone serce oraz do czego może nas ono doprowadzić?`

Bracia nienawidzili Józefa, ponieważ zazdrościli mu przychylności okazywanej mu przez Boga (zob. Dz 7,9), a potwierdzonej następnie w dalszych wydarzeniach. Gdy Józef zabłądził na pustkowiu, jakiś nieznajomy człowiek natrafił na niego i wskazał mu drogę (zob. Rdz 37,15). Gdy bracia Józefa zamierzali go zabić, Ruben wstawił się za nim i zasugerował, by wrzucili go do wyschniętej studni. Potem zamierzał go uwolnić (zob. Rdz 37,20-22).

Trudno to sobie nawet wyobrazić, jak synowie Jakuba mogli tak bardzo znienawidzić własnego brata. Skąd wzięło się w nich takie okrucieństwo? Czy nie potrafili ani przez chwilę wyobrazić sobie, jakie będą skutki ich czynu? Choć odczuwali rozżalenie względem ojca z powodu wyróżniania Józefa, to jednak żadne faworyzowanie nie usprawiedliwia zamordowania brata. Jest to kolejny przykład tego, jak złe potrafi być ludzkie serce.

„Niektórzy z nich byli jednak zaniepokojeni. Nie odczuwali zadowolenia z zemsty, jakiego się spodziewali. Wkrótce ujrzeli zbliżającą się grupę wędrowców. Była to karawana Ismaelitów zza Jordanu, która udawała się do Egiptu z przyprawami i innymi towarami. Juda zaproponował, by sprzedać brata tym pogańskim kupcom, zamiast pozostawiać go, by umarł. W ten sposób usunęliby go ze swej drogi, a jednocześnie nie splamiliby się jego krwią”38.

Gdy bracia wrzucili Józefa do wyschniętej studni, zamierzając go później zabić, zauważyli zbliżającą się karawanę. Wówczas Juda zaproponował, by sprzedali Józefa handlarzom (zob. Rdz 37,26-27). Midianici kupili Józefa (zob. Rdz 37,28), a potem sprzedali go z zyskiem w Egipcie (zob. Rdz 37,36) — miejscu, w którym Józefa czekała przyszła chwała.

`Dlaczego ważne jest poszukiwanie mocy Bożej do zmiany złych cech charakteru, zanim cechy te objawią się w czynach, jakich nigdy wcześniej się nie spodziewaliśmy?`