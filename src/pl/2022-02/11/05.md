---
title:  Józef — niewolnik w Egipcie
date:  08/06/2022
---

Wracamy do historii Józefa, której bieg został „przerwany” opowiadaniem o Tamar. Józef służy jako niewolnik w domu dowódcy straży przybocznej faraona, zarządzającego także więzieniem dla urzędników królewskich (zob. Rdz 40,3-4; 41,10-12).

`Przeczytaj 39. rozdział Księgi Rodzaju. Józef pracował jako zarządca domu Potyfara. Jakie czynniki legły u podstaw jego sukcesu?`

Niemal natychmiast po przybyciu do Egiptu Józef odnosi sukces (zob. Rdz 39,2-3). Okazał się on tak kompetentny i biegły we wszystkich powierzanych mu sprawach, iż Potyfar powołał go na „zarządcę domu swego i powierzył mu całe swoje mienie” (Rdz 39,4).

Jednak sukces nie zepsuł Józefa. Gdy żona Potyfara zwróciła uwagę na Józefa i zażądała, by z nią współżył, Józef zdecydowanie odmówił. Wolał stracić prestiżowe stanowisko, a nawet życie, niż „popełnić tak wielką niegodziwość i zgrzeszyć przeciwko Bogu” (Rdz 39,9). Kobieta, czując się upokorzona odmową Józefa, fałszywie oskarżyła go o to, że usiłował ją zgwałcić. W wyniku tego oskarżenia Józef trafił do więzienia.

Józef doświadczył po raz kolejny tego, czego doświadcza każdy z nas — poczucia opuszczenia przez Boga — choć nawet w tym trudnym czasie „Pan był z Józefem” (Rdz 39,21).

Pan dalej działał dla dobra Józefa, tak iż zjednał mu przychylność przełożonego więzienia. Nawet tam dzięki Bożemu błogosławieństwu Józefowi powierzono nadzór nad wszystkimi sprawami tej instytucji. Niewątpliwie musiał on posiadać talent przywódczy, gdyż nawet w najtrudniejszych warunkach — wciąż będąc niewolnikiem — przejawiał swoje nadprzeciętne zdolności. Jakiekolwiek talenty posiadał Józef, to jednak tekst biblijny jednoznacznie stwierdza, że swoje powodzenie zawdzięczał on Bogu: „Przełożony więzienia nie musiał doglądać tego, co powierzył Józefowi, gdyż Pan był z nim i sprawił, że szczęściło mu się we wszystkim, cokolwiek czynił” (Rdz 39,23). Jakże ważne jest to, by każdy utalentowany człowiek sukcesu pamiętał, komu zawdzięcza wszystko, co posiada!

`Przeczytaj Rdz 39,7-12. Dlaczego Józef odrzucił umizgi żony swojego pana? Dlaczego powiedział jej wyraźnie, że gdyby uczynił to, czego od niego żądała, zgrzeszyłby przeciwko Bogu? Jakie zrozumienie natury grzechu wykazał?`