---
title:  Dziesięcina dla Melchisedeka
date:  05/05/2022
---

`Przeczytaj Rdz 14,18-24 oraz Hbr 7,1-10. Kim był Melchisedek? Dlaczego Abraham oddał dziesięcinę temu kapłanowi, który pojawia się znikąd w opowiadaniu biblijnym?`

Nagłe pojawienie się tajemniczego Melchisedeka nie jest tu nie na miejscu. Po tym, jak Abraham odebrał podziękowania od kananejskich królów, sam złożył dziękczynienie Bogu, oddając dziesięcinę Jego kapłanowi.

Melchisedek pochodził z miasta Salem, którego nazwa oznacza pokój, co było stosownym przesłaniem po zamieszaniu spowodowanym przez wojnę.

Hebrajskie słowo cedek (sprawiedliwość), będące składnikiem imienia Melchisedek, występuje jako przeciwieństwo imienia króla Sodomy (Bera — w tym, co złe) i króla Gomory (Birsza — w nikczemności). Przypuszczalnie imiona te są przezwiskami, które przylgnęły do tych królów stosownie do tego, co sobą reprezentowali (zob. Rdz 14,2).

Melchisedek pojawia się po tym, jak okrucieństwo i zło reprezentowane przez innych kananejskich królów zemściło się na nich. Ten fragment Księgi Rodzaju zawiera pierwsze biblijne nawiązanie do funkcji kapłana (zob. Rdz 14,18). Jednoczesne wspomnienie Melchisedeka i Boga Najwyższego (zob. Rdz 14,18), którego Abraham nazywa swoim Bogiem (zob. Rdz 14,22), wyraźnie wskazuje na to, że patriarcha postrzegał Melchisedeka jako kapłana tego samego Boga, któremu on, Abraham, także służył. Jednak nie należy utożsamiać Melchisedeka z Chrystusem. Był on tylko reprezentantem Boga pośród ludzi w tamtym czasie23.

Melchisedek pełnił służbę jako kapłan. Przyniósł Abrahamowi chleb oraz wino, oznaczające często moszcz — świeży sok winogronowy (zob. Pwt 7,13; 2 Krn 31,5), które jest wymieniane w kontekście oddawania dziesięciny (zob. Pwt 14,23). Ponadto Melchisedek wygłosił błogosławieństwo dla Abrahama (zob. Rdz 14,19).

Abraham zaś „dał mu dziesięcinę ze wszystkiego” (Rdz 14,20) w odpowiedzi na błogosławieństwo Boga, „stworzyciela nieba i ziemi!” (Rdz 14,19). Ten boski tytuł nawiązuje do początku opisu stworzenia (zob. Rdz 1,1), w którym niebo i ziemia oznaczają wszystko, co zostało stworzone. Natomiast dziesięcina jest rozumiana jako wyraz wdzięczności dla Stwórcy, który jest Władcą Wszystkiego (zob. Hbr 7,2-6; por. Rdz 28,22). Paradoksalnie dziesięcina jest rozumiana przez czciciela Boga nie jako dar składany Bogu, ale jako dar od Boga, gdyż On daje nam wszystko, co mamy.

`Dlaczego oddawanie dziesięciny jest mocnym dowodem wiary, a jednocześnie czynnikiem budującym wiarę?`