---
title:  Korzenie Abrahama
date:  30/04/2022
---

### Studium Bieżącego Tygodnia
Rdz 12,1-20; Iz 48,20; 36,6.9; Jr 2,18; Rdz 13,1-14,24; Hbr 7,1-10.

> <p>Tekst Pamięciowy</p>
> „Przez wiarę usłuchał Abraham, gdy został powołany, aby pójść na miejsce, które miał wziąć w dziedzictwo, i wyszedł, nie wiedząc, dokąd idzie” (Hbr 11,8).

Dotarliśmy do centrum Księgi Rodzaju. Ta środkowa część omawia wędrówkę Abrahama, począwszy od pierwszego Bożego wezwania: „Wyjdź [hebr. lech lecha]” (Rdz 12,1), po którym Abraham zostawia swoją przeszłość, do drugiego Bożego wezwania: „Udaj się [również hebr. lech lecha]” (Rdz 22,2), po którym Abraham miał zostawić swoją przyszłość (związaną z synem). Abraham jest więc stale w drodze, stale wędruje, a Biblia nazywa go przychodniem (zob. Rdz 17,8).

W swojej wędrówce Abraham jest zawieszony w próżni — bez przeszłości, którą utracił, i bez przyszłości, której jeszcze nie widzi. Między tymi dwoma powołaniami, które określają wędrówkę wiary Abrahama, patriarcha słyszy głos Boga, który upewnia go:

— „Nie bój się” (Rdz 15,1).

Te trzy słowa Boga wyznaczają trzy etapy wędrówki Abrahama, które przestudiujemy w szóstej, siódmej i ósmej lekcji.

Abraham jest wzorem wiary (zob. Rdz 15,6) i został upamiętniony w Piśmie Świętym jako mąż wiary (zob. Ne 9,7-8). W Nowym Testamencie Abraham jest najczęściej wymienianą postacią ze Starego Testamentu. W tym tygodniu zaczniemy się przekonywać, dlaczego tak jest.