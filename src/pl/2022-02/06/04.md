---
title:  Abraham i Lot
date:  03/05/2022
---

`Przeczytaj Rdz 13,1-18. Czego ta historia uczy nas o znaczeniu charakteru?`

Abraham wrócił tam, gdzie był wcześniej, jakby jego podróż do Egiptu była jedynie nieszczęsnym nadłożeniem drogi. Boża historia z Abrahamem zaczyna się na nowo tam, gdzie się zatrzymała po jego pierwszym przybyciu do Ziemi Obiecanej. Abraham zatrzymał się początkowo w Betel (zob. Rdz 13,3), podobnie jak podczas pierwszego przybycia do Kanaanu (zob. Rdz 12,3-8). Abraham okazał skruchę i wrócił do siebie — Abrahama, człowieka wiary.

Odnowienie więzi Abrahama z Bogiem przekładało się na jego więzi z ludźmi — między innymi w sposobie, w jaki rozwiązał spór z Lotem, swoim bratankiem, w kwestii korzystania z pastwisk i studni. To Abraham zaproponował pokojową ugodę i pozwolił Lotowi wybrać, w którą stronę się uda (zob. Rdz 13,9-10). Był to przejaw szczodrości i dobroci wyraźnie wskazujący, jakim człowiekiem był Abraham.

Fakt, iż Lot wybrał najlepszą część kraju — dobrze nawodnioną i żyzną dolinę (zob. Rdz 13,10-11) — nie zwracając uwagi na nikczemność mieszkańców tamtejszych miejscowości (zob. Rdz 13,13), świadczy o tym, że był człowiekiem chciwym i słabego charakteru. Słowo sobie (zob. Rdz 13,11) przywodzi na myśl mieszkańców przedpotopowego świata, którzy także kierowali się egoistycznymi pragnieniami (zob. Rdz 6,2).

W przeciwieństwie do tego postawa Abrahama była przejawem wiary. Patriarcha nie wybrał sobie miejsca do życia — zostało mu ono dane z łaski Bożej. W przeciwieństwie do Lota Abraham oglądał kraj jedynie na Boże polecenie (zob. Rdz 13,14). Gdy Abraham odłączył się od Lota, Bóg zaczął znowu przemawiać do niego (zob. Rdz 13,14). W gruncie rzeczy jest to pierwszy zapisany w Biblii przypadek, gdy Bóg przemówił do Abrahama od czasu powołania w Ur (i przybycia do Sychem):

— „Podnieś oczy swoje i spojrzyj z miejsca, na którym jesteś, na północ i na południe, na wschód i na zachód, bo całą tę ziemię, którą widzisz, dam tobie i potomstwu twemu na wieki” (Rdz 13,14-15).

Tak więc Bóg zaprasza Abrahama, by udał się do tego kraju, który ma objąć w posiadanie:

— „Wstań i przejdź ten kraj wzdłuż i wszerz, bo tobie go dam” (Rdz 13,17).

Pan wyraźnie powiedział, że to On daje ten kraj Abrahamowi. Był to dar łaski, który patriarcha musiał przyjąć przez wiarę, i to wiarę prowadzącą do posłuszeństwa. Jedynie Bóg mógł zrealizować to, co obiecał Abrahamowi (zob. Rdz 13,14-17).

`Jak możemy się nauczyć być szczodrymi dla bliźnich, nawet jeśli oni nie odwzajemniają tej postawy?`