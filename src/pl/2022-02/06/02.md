---
title:  Wyjście Abrahama
date:  01/05/2022
---

`Przeczytaj Rdz 12,1-9. Dlaczego Bóg wezwał Abrahama (tutaj zwanego jeszcze Abramem19), by opuścił swój kraj i ród? Jak Abraham na to odpowiedział?`

Wcześniejszym przypadkiem, przynajmniej zanotowanym w Piśmie Świętym, gdy Bóg przemawiał do człowieka, były słowa skierowane do Noego po potopie przy okazji ustanowienia przez Boga przymierza z istotami żyjącymi na ziemi (zob. Rdz 9,15-17) i zapewnienia, że nie nastąpi kolejny potop. Kolejne słowo od Boga, skierowane do Abrahama, nawiązuje do tamtej obietnicy: Wszystkie narody ziemi miały być ubłogosławione przez Abrahama.

Wypełnienie tego proroctwa zaczyna się od porzucenia przeszłości. Abraham opuścił wszystko, co znał do tej pory — swój ród, swój kraj, a nawet porzucił po części to, kim dotąd był. Intensywność tego doświadczenia została podkreślona przez powtórzenie kluczowego hebrajskiego słowa tłumaczonego czasami jako wyjdź, które występuje siedem razy w tym kontekście. Abraham najpierw opuścił swój kraj, Ur chaldejskie w Babilonii (zob. Rdz 11,31; Iz 13,19). To wezwanie do wyjścia z Babilonu ma długą historię w biblijnych proroctwach (zob. Iz 48,20; Ap 18,4).

Wyjście Abrahama dotyczyło także jego rodziny. Musiał on porzucić swoje dziedzictwo oraz znaczną część tego, czego się nauczył i co przyswoił przez wychowanie, wykształcenie i wpływ otoczenia.

Ale Boże wezwanie do wyjścia obejmowało coś jeszcze więcej. Hebrajskie wyrażenie lech lecha — wyjdź, oznacza dosłownie: wyjdź z siebie. Wyjście Abrahama z Babilonii dotyczyło nie tylko jego otoczenia czy jego rodu. Hebrajskie wyrażenie sugeruje nacisk na siebie. Abraham miał zostawić siebie lub wyjść z siebie, czyli pozbyć się części siebie zawierającej jego babilońską przeszłość.

Celem tego wyjścia miał być kraj, który Bóg mu wskaże. To samo słownictwo zostanie użyte ponownie w kontekście ofiarowania Izaaka (zob. Rdz 22,2) i w odniesieniu do góry Moria, gdzie Izaak miał być ofiarowany i gdzie zbudowana zostanie później świątynia jerozolimska (zob. 2 Krn 3,1). Boża obietnica dotyczyła nie tylko ziemskiej ojczyzny, ale także zbawienia ludzkości. To przesłanie zostało potwierdzone w Bożej obietnicy błogosławieństwa dla wszystkich narodów (zob. Rdz 12,2-3). Hebrajski czasownik barach (błogosławić) pojawia się pięciokrotnie w tym fragmencie księgi. Proces tego powszechnego błogosławieństwa działa za pośrednictwem potomstwa Abrahama (zob. Rdz 22,18; 26,4; 28,14). Wspomniane potomstwo ostatecznie oznacza i znajduje swoje wypełnienie w osobie Jezusa Chrystusa (zob. Dz 3,25).

`Do porzucenia czego Bóg wzywa cię dzisiaj? Jaką część swojego życia być może będziesz musiał porzucić, aby usłuchać Bożego wezwania?`