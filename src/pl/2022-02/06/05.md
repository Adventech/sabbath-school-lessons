---
title:  Babilońska koalicja
date:  04/05/2022
---

`Przeczytaj Rdz 14,1-17. Jakie znaczenie ma fakt, że do tej wojny doszło po tym, jak Abraham otrzymał obietnicę, iż posiądzie Ziemię Obiecaną? Czego ta historia uczy o Abrahamie?`

Jest to pierwsza wojna opisana w Piśmie Świętym (zob. Rdz 14,2). Koalicja czterech armii z Mezopotamii i Persji wyruszyła przeciwko koalicji pięciu armii kananejskich, w tym króla Sodomy i króla Gomory (zob. Rdz 14,8), a zatem był to poważny konflikt (zob. Rdz 14,9). Powodem tej wojskowej wyprawy było to, że Kananejczycy zbuntowali się przeciwko babilońskiemu panowaniu. Chociaż był to konkretny historyczny konflikt, to czas tej „globalnej” wojny — tuż po nadaniu Ziemi Obiecanej Abrahamowi — sprawia, że ma ona głębokie duchowe znaczenie.

Zaangażowanie tak wielu mieszkańców Kanaanu sugeruje, że w konflikcie tym chodziło o panowanie nad krajem. Jak na ironię obóz Abrahama, będącego najbardziej zainteresowaną stroną, albowiem był on jedynym prawdziwym właścicielem kraju, stał się jedyną siłą pozostającą początkowo poza tym konfliktem.

Powodem neutralności Abrahama jest to, że uzyskał on Ziemię Obiecaną nie siłą zbrojną czy mądrą polityczną strategią. Królestwo Abrahama było darem Bożym. Patriarcha interweniował zbrojnie tylko po to, by ratować swojego bratanka, Lota, i jego domowników, którzy zostali wzięci do niewoli po bitwie przegranej przez Kananejczyków (zob. Rdz 14,12-13).

„Abraham, mieszkający spokojnie w dąbrowie Mamre, dowiedział się od jednego z uciekinierów o przebiegu bitwy i o nieszczęściu, jakie spotkało jego bratanka. Nie wspominał źle niewdzięczności Lota. Całe jego uczucie do bratanka ożyło z nową siłą, więc postanowił, że go uratuje. Szukając najpierw Bożej rady, Abraham przygotowywał się do wojny”22.

Abraham roztropnie nie usiłował walczyć z całą koalicją. W szybkim ataku z zaskoczenia w stylu komandoskim uderzył jedynie na obóz, w którym więziono Lota i pozostałych jeńców. Lot został uratowany. Tak oto mąż Boży wykazał się wielką odwagą i energią. Niewątpliwie jego znaczenie w kraju wzrosło znacząco, a Kananejczycy przekonali się, jakim człowiekiem jest Abraham, i dowiedzieli się więcej o Bogu, któremu służył.

`Jaki wpływ wywierają nasze czyny na ludzi, wśród których żyjemy? Jakie przesłanie o naszej wierze wysyłamy im naszymi czynami?`