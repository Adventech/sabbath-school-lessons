---
title:  Pokusa Egiptu
date:  02/05/2022
---

`Przeczytaj Rdz 12,10-20. Dlaczego Abraham odszedł z Ziemi Obiecanej do Egiptu? Jak postępował faraon w porównaniu z Abrahamem?`

Jak na ironię Abraham zaraz po przybyciu do Ziemi Obiecanej postanowił udać się do Egiptu, „gdyż w kraju był wielki głód” (Rdz 12,10). W starożytnych egipskich tekstach dobrze udokumentowano przypadki przybywania mieszkańców Kanaanu do Egiptu w okresach głodu. W egipskim dziele z gatunku literatury mądrościowej zatytułowanym Nauki dla króla Merikare, a pochodzącym z okresu tak zwanego Średniego Państwa (około 2060-1700 roku przed Chrystusem), znajdujemy następującą wzmiankę o ludziach przybywających z Kanaanu: „Co do obcokrajowców, niech to będzie powiedziane: podli Azjaci są nędzni ze względu na miejsce, w którym żyją: nie ma tam wody, nie ma drzew, a ścieżki trudne z powodu gór. Nie osiądą w jednym miejscu, lecz nękani głodem włóczą się, walcząc od czasów Horusa. Ani niczego nie zdobędą, ani nie mogą być podbici”20.

Pokusa Egiptu często była problemem starożytnych Izraelitów (zob. Lb 14,3; Jr 2,18). Tak więc Egipt stał się biblijnym symbolem zaufania pokładanego w ludziach zamiast w Bogu (zob. 2 Krl 18,21; Iz 36,6.9). W Egipcie, gdzie występowała obfitość wody, wiara nie wydawała się koniecznością, gdyż obietnica urodzaju była czymś oczywistym. W porównaniu do Kanaanu, nawiedzanego przez nieurodzaj i głód, Egipt wydawał się dobrym miejscem do życia, wbrew temu, co Bóg mówił o tym kraju.

Abraham, który opuścił Kanaan, różni się od Abrahama, który opuścił Ur. Wcześniej Abraham został ukazany jako mąż wiary, który opuścił Ur w odpowiedzi na Boże powołanie. Teraz Abraham opuścił Ziemię Obiecaną z własnej inicjatywy, gdyż wydało mu się to słuszne. Wcześniej patriarcha polegał na Bogu. Teraz zachowywał się jak pokrętny i niemoralny polityk, który liczy tylko na siebie. „Podczas swego pobytu w Egipcie Abraham dał dowód, że nie jest wolny od ludzkich słabości i niedoskonałości. Ukrywając fakt, że Sara jest jego żoną, okazał brak zaufania w Bożą opiekę oraz brak tej wzniosłej wiary i odwagi, które tak często i w godny podziwu sposób okazywał”21.

Na przykładzie Abrahama widzimy, że nawet wielcy Boży ludzie popełniają błędy, a mimo to Bóg ich nie odrzuca. Gdy Nowy Testament mówi o Abrahamie jako przykładzie zbawienia z łaski, rzeczywiście przedstawia go jako kogoś, kto potrzebuje łaski. Gdyby nie łaska, Abraham, jak każdy z nas, nie miałby żadnej nadziei.

`Czego historia Abrahama uczy nas o tym, jak łatwo nawet wierni chrześcijanie zbaczają z właściwej drogi? Dlaczego nieposłuszeństwo nigdy nie jest dobrym wyborem?`