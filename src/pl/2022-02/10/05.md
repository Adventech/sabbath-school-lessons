---
title:  Panujące bałwochwalstwo
date:  01/06/2022
---

`Przeczytaj Rdz 34,30-35,15. Czego możemy się dowiedzieć z tych wydarzeń o prawdziwym oddawaniu czci Bogu?`

Po tym, jak Jakub zrozumiał, że jego pokój z Kananejczykami został zagrożony i skarcił swoich dwóch synów (zob. Rdz 34,30), Bóg polecił mu opuścić Sychem i wrócić do Betel, by tam odnowić przymierze. Powiedział mu, że gdy dotrze na miejsce, ma zbudować ołtarz.

Pierwsze, co zostało zapisane po tym poleceniu Boga, jest nakaz Jakuba skierowany do jego domowników, by pozbyli się kananejskich bożków, które zabrali z Sychem, oraz bożków domowych wykradzionych przez Rachelę (zob. Rdz 31,19.32). Miało to bezpośredni związek z odnowieniem przymierza z Bogiem.

Domownicy Jakuba posiadali i czcili owe bożki wbrew patriarsze, który czcił wyłącznie Boga. Aby uniknąć wpływu Kananejczyków, Jakub nie tylko musiał opuścić Sychem, ale także pozbyć się bożków ze swojego obozu i oduczyć swoich domowników oddawania im czci.

Proces skruchy składa się nie tylko z fizycznego przeniesienia się w inne miejsce czy zamiany jednego Kościoła na inny. Z Bożą pomocą musimy oczyścić serca z bałwochwalstwa bez względu na to, gdzie mieszkamy, gdyż bożkiem może być wszystko, co czcimy bardziej niż Boga.

Gdy Jakub okazał posłuszeństwo Bogu i postąpił zgodnie z Jego nakazem, Bóg zainterweniował i „przyszedł od Boga strach” (Rdz 35,5) na okoliczne ludy, tak iż nikt nie ośmielił się zaatakować patriarchy. Dzięki temu Jakub mógł oddawać Bogu cześć, „on i wszyscy jego ludzie” (Rdz 35,6), co sugeruje, że zgoda w rodzinie została przywrócona. Jakub nazwał to miejsce El-Betel na pamiątkę swojego snu o drabinie jako znaku łączności nieba z ziemią, zerwanej na pewien czas, a teraz odnowionej.

Akcent został tu położony na Boga z Betel, a nie samo miejsce. Ta osobista nuta pojawia się ponownie, gdy Bóg przypomina Jakubowi o jego imieniu Izrael (zob. Rdz 35,10) i podwójnej obietnicy związanej z tym błogosławieństwem. Błogosławieństwo udzielone Jakubowi oznacza po pierwsze płodność — wydanie na świat w przyszłości mesjańskiego potomka i danie początku wielu narodom (zob. Rdz 35,11), po drugie zaś wskazuje na Ziemię Obiecaną (zob. Rdz 35,12).

`W jaki podstępny sposób bałwochwalstwo wkrada się w nasze serca i co możemy zrobić, żeby temu zapobiec?`