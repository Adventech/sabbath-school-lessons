---
title:  Spotkanie braci
date:  30/05/2022
---

Z miejscowości Peniel, co znaczy: oblicze Boga (zob. Rdz 32,30), gdzie Jakub spotkał się z Bogiem, patriarcha wyruszył na spotkanie z bratem. Po ponad dwudziestu latach rozłąki Jakub ujrzał Ezawa nadchodzącego na czele czterystu wojowników (zob. Rdz 33,1). Jakub był zaniepokojony tym, więc uczynił wszystko, co mógł, by przygotować siebie i swoją rodzinę na to spotkanie.

`Przeczytaj 33. rozdział Księgi Rodzaju. Jaki związek zachodzi między doświadczeniem Jakuba związanym z ujrzeniem oblicza Boga w miejscowości Peniel a doświadczeniem patriarchy związanym ze spotkaniem z jego bratem? Co wynika z tych dwóch zdarzeń dla naszej więzi z Bogiem i więzi z braćmi i siostrami, kimkolwiek oni są?`

Jakub siedmiokrotnie pokłonił się swojemu bratu (zob. Rdz 33,3) i kilka razy nazwał go swoim panem (zob. Rdz 33,8.13.15), siebie zaś nazywając jego sługą (zob. Rdz 33,5; por. Rdz 32,4.18.20). Siedem pokłonów Jakuba nawiązuje do siedmiu błogosławieństw jego ojca (zob. Rdz 27,27-29). Kłaniając się Ezawowi, Jakub niejako zrzekał się udzielonego mu błogosławieństwa:

— „Niechaj ci pokłon oddają narody” (Rdz 27,29).

Jakub zachowywał się tak, jakby pragnął spłacić dług wobec swojego brata i zwrócić błogosławieństwo, które mu wykradł (zob. Rdz 33,11). Gdy Ezaw ujrzał swojego brata, niespodziewanie wybiegł mu na spotkanie i, zamiast rzucić się na niego i pozbawić go życia, „rzucił mu się na szyję i ucałował go; i rozpłakali się” (Rdz 33,4).

Potem Jakub powiedział Ezawowi:

— „Oglądałem oblicze twoje, jak się ogląda oblicze Boga” (Rdz 33,10).

Powodem tego niezwykłego oświadczenia Jakuba było to, że zrozumiał, iż Ezaw naprawdę mu przebaczył. Hebrajski czasownik racah, przetłumaczony jako przyjąć łaskawie (zob. Rdz 33,10), jest teologicznym terminem odnoszącym się do ofiary, która jest przyjemna Bogu, a zatem oznacza Boże przebaczenie (zob. Kpł 22,27; Am 5,22).

Doświadczenie przez Jakuba Bożego przebaczenia w miejscowości Peniel, gdzie ujrzał on oblicze Boga, powtórzyło się teraz w przebaczeniu udzielonym mu przez jego brata, tak iż Jakub porównał spotkanie z bratem do ujrzenia oblicza Boga. Patriarcha przeżył drugi raz doświadczenie z Peniel — pierwsze było przygotowaniem na drugie. Jakub otrzymał przebaczenie od Boga, a potem także od brata. Z pewnością musiał po tym lepiej rozumieć znaczenie łaski.

`Czego nauczyłeś się o łasce z tego, gdy inni (poza Bogiem) okazali ci przebaczenie?`