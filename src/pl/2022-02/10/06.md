---
title:  Śmierć Racheli
date:  02/06/2022
---

`Przeczytaj Rdz 35,15-29. Jakie inne nieszczęścia spotkały Jakuba w jego rodzinie obarczonej różnymi problemami?`

Gdy Jakub opuścił Betel, trzy powiązane ze sobą zdarzenia nastąpiły podczas ostatniego etapu jego podróży do Ziemi Obiecanej — urodził się jego ostatni syn, umarła Rachela, a Ruben, pierworodny syn Jakuba, dopuścił się cudzołóstwa z jedną z konkubin Jakuba. Nie wiemy, dlaczego Ruben to zrobił. Być może chciał w ten sposób znieważyć narodziny ostatniego syna Jakuba i pamięć o Racheli. Nie możemy być tego pewni.

Narodziny ostatniego syna Jakuba wiążą się z Betlejem (zob. Rdz 35,19), które leży w granicach Ziemi Obiecanej. Tak więc narodziny te były pierwszym wypełnieniem obietnicy Boga dla przyszłego Izraela. Położna w proroczych słowach zwróciła się do Racheli, podobnie jak niegdyś Bóg do Abrahama:

— „Nie bój się” (Rdz 35,17; por. Rdz 15,1).

Jakub zmienił imię syna z tego, jakie nadała mu umierająca Rachela — Ben-Oni, co znaczy: syn mojego smutku, wyrażającego jej ból — na Beniamin (syn południa), imię przypuszczalnie oznaczające kierunek południowy i wyrażające nadzieje dotyczące Ziemi Obiecanej i tego wszystkiego, co Bóg uczyni dla swego ludu w tej ziemi.

W tym czasie Ruben dopuścił się cudzołóstwa z Bilhą, nałożnicą Jakuba i służącą Racheli (zob. Rdz 35,25; 30,3). Nie wiemy, dlaczego Ruben uczynił coś tak skandalicznego. Świadczy to jedynie o tym, jak daleko zaszła demoralizacja ludzkości.

Może się to wydawać dziwne, że Jakub nie zareagował na ten okropny występek, gdy się o nim dowiedział (zob. Rdz 35,22). Być może ufał Bogu, że wypełni On swoje słowo wbrew grzechowi i złu, jakie czasami nękały jego rodzinę.

Taka lekcja wiary jest ukazana w historii dwunastu synów Jakuba, którzy mieli się stać przodkami narodu izraelskiego (zob. Rdz 35,22-26). Nie byli oni najmilszymi i najszlachetniejszymi ludźmi na ziemi. Jednak wbrew problemom i zaburzeniom oraz oczywistemu złu, takiemu jak cudzołóstwo Rubena z Bilhą, wola Boga miała się wypełnić w rodzinie Jakuba, jakkolwiek daleka była ona od doskonałości.

`Wbrew ludzkim błędom ostateczne Boże zamierzenia zostaną spełnione. Wyobraź sobie, co by było, gdyby ludzie współdziałali z Bogiem i byli Mu posłuszni. O ileż łatwiej — bez tak wielkiego cierpienia, stresów i opóźnień — wola Boża zostałaby spełniona!`