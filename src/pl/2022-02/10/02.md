---
title:  Zmagania z Bogiem
date:  29/05/2022
---

Uwolniwszy się od Labana, Jakub wkrótce przeżył niezwykłe doświadczenie z Bogiem. Wiedząc, że jego brat Ezaw wyszedł mu na spotkanie, „a jest z nim czterystu mężów” (Rdz 32,6), Jakub modlił się gorliwie do Boga, wyznając:

— „Niegodny jestem wszystkich dowodów łaski i wszystkich objawów wierności, jakie okazałeś słudze twemu” (Rdz 32,10).

Rzeczywiście zrozumiał w końcu, na czym polega łaska. Jak Bóg odpowiedział na jego modlitwę?

`Przeczytaj Rdz 32,22-31 oraz Oz 12,4-5. Jakie duchowe znaczenie ma to niezwykłe zdarzenie?`

Jakub był załamany tym, co nieuchronnie go czekało, więc gdy zrobił wszystko, co mógł, by ochronić swoją rodzinę, zatrzymał się na nocleg. Nocą został nagle zaatakowany przez pewnego męża (zob. Rdz 32,24). Użyte tu hebrajskie słowo może zawierać sugestię wskazującą na obecność Boga (zob. Iz 53,3). Daniel użył tego samego słowa w odniesieniu do Michała, Niebiańskiego Kapłana (zob. Dn 10,5). Słowa tego użył także Jozue, mówiąc o Wodzu Wojsk Pana, którym był sam Pan/Jahwe (zob. Joz 5,13-15).

W czasie walki Jakub musiał sobie zdać sprawę z tego, że zmaga się z samym Bogiem, stąd jego słowa:

— „Nie puszczę cię, dopóki mi nie pobłogosławisz” (Rdz 32,26).

Jakub ze wszystkich sił trzymał się Boga i nie zamierzał Go wypuścić, gdyż żarliwie pragnął przebaczenia i pojednania z Bogiem.

„Jakub w pełni uświadomił sobie błąd, jaki popełnił, gdy oszustwem próbował zdobyć prawo pierworództwa. Nie ufał Bożym obietnicom, ale starał się swoimi wysiłkami dokonać tego, co Bóg uczyniłby w swoim czasie i na swój sposób”36.

Na dowód udzielenia mu przebaczenia jego imię zostało zmienione. Pierwsze imię było przypomnieniem jego grzechu, ale drugie miało upamiętniać jego zwycięstwo. Bóg powiedział:

— „Nie będziesz już nazywał się Jakub, lecz Izrael, bo walczyłeś z Bogiem i z ludźmi i zwyciężyłeś” (Rdz 32,28).

`Jakie jest twoje doświadczenie w zmaganiach z Bogiem? Co to znaczy zmagać się z Bogiem i dlaczego czasami ważne jest to, byśmy przeszli takie doświadczenie?`