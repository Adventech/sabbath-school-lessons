---
title:  Gwałt na Dinie
date:  31/05/2022
---

Gdy Jakub pojednał się z bratem, pragnął w spokoju osiedlić się w Kanaanie. Hebrajskie słowo szalem, przetłumaczone jako szczęśliwie (zob. Rdz 33,18), a pochodzące od słowa szalom (pokój), po raz pierwszy zostało użyte w odniesieniu do powrotu Jakuba do Ziemi Obiecanej.

Jakub zakupił kawałek ziemi od mieszkańców kraju (zob. Rdz 33,19) i zbudował ołtarz, okazując wiarę i mając świadomość całkowitej zależności od Boga. Składając tam ofiary, oddawał cześć Bogu.

Po raz pierwszy w swoim życiu Jakub-Izrael stanął wobec problemów związanych z osiedleniem się wraz z rodziną w kraju, do którego przybył. Podobnie jak to było z Izaakiem i Abimelechem w Gerarze (zob. Rdz 26,1-33), Jakub także próbował ułożyć sobie swoje sprawy z Kananejczykami.

`Przeczytaj 34. rozdział Księgi Rodzaju. Co udaremniło plany Jakuba dotyczące spokojnego życia w Kanaanie?`

Historia tych tragicznych wydarzeń świadczy o niejednoznaczności charakterów i postępowania uczestniczących w nich osób. Sychem, który nie umiał zapanować nad sobą i zgwałcił Dinę, okazał się jednocześnie szczerym i miłującym ową dziewczynę młodzieńcem, pragnącym wynagrodzić wyrządzoną krzywdę. W tym celu zgodził się wraz z mężczyznami ze swojego plemienia poddać się obrzędowi obrzezania.

Tymczasem Symeon i Lewi, którzy występowali jako obrońcy Boga i Jego przykazań, tak iż wykluczali małżeństwo z Kananejczykami (zob. Kpł 19,29), uciekli się do kłamstwa i podstępu (zob. Rdz 34,13), by dopuścić się morderstwa i rabunku (zob. Rdz 34,25-27). Ich postępowanie było nie tylko pozbawione podstaw (dlaczego nie ukarali jedynie gwałciciela?), ale mogło też ściągnąć na ród Jakuba śmiertelne niebezpieczeństwo.

Jakub pragnął jedynie spokoju. Gdy doszło do niego, że jego córka została zgwałcona, nie wiedział, co powiedzieć (zob. Rdz 34,5). Jednak gdy doniesiono mu, co zrobili jego synowie, wprost zganił ich, uświadamiając im, jakie mogą być konsekwencje ich czynu:

— „Sprowadziliście na mnie nieszczęście i hańbę w oczach mieszkańców tej ziemi, Kananejczyków i Peryzyjczyków, a przecież ja mam mało ludzi, i gdy oni zbiorą się przeciwko mnie, pobiją mnie i zginę ja i dom mój” (Rdz 34,30).

`W historii Jakuba raz po raz spotykamy się z podstępem i oszustwem, jak również przejawami dobroci i łaskawości. Co mówi to nam o ludzkiej naturze?`