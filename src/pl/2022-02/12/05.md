---
title:  Wróżebny kubek
date:  15/06/2022
---

`Przeczytaj 44. rozdział Księgi Rodzaju. Dlaczego Józef polecił swoim sługom umieścić srebrny kubek w worku ze zbożem należącym do Beniamina, a nie w workach należących do któregoś z pozostałych braci?`

Ta historia jest podobna do wcześniejszej. Podobnie jak to się stało poprzednio, tak i tym razem Józef udziela szczegółowych instrukcji zarządcy swojego domu. Jeszcze raz każe napełnić worki zbożem, ale tym razem dodaje dziwne polecenie, by umieścić cenny kubek w worku należącym do Beniamina.

Wydarzenia przybierają nieoczekiwany obrót. Podczas gdy poprzednio bracia wrócili do Kanaanu, by zabrać ze sobą Beniamina w kolejną podróż do Egiptu, to teraz muszą wrócić do Egiptu, by stanąć przed Józefem. Poprzednio wszyscy bracia znaleźli w workach taką samą zawartość, ale tym razem Beniamin został wyróżniony — w worku należącym do niego znaleziono kubek Józefa. Nieoczekiwanie Beniamin, wcześniej potraktowany jak honorowy gość i mający dostęp do kubka Józefa, teraz stał się oskarżonym o kradzież cennego przedmiotu. Czekało go uwięzienie i niewola.

Fakt, iż Józef stwierdził, że kubek służy mu do wróżenia, nie znaczy, że naprawdę zajmował się wróżbami. Józef „nigdy nie przypisywał sobie zdolności wróżenia, ale chciał, by wierzyli, iż jest w stanie czytać tajemnice ich życia”41.

„Magiczny” kubek był dla Józefa jedynie pretekstem do odwołania się do sfery nadprzyrodzonej i wzbudzenia w sercach jego braci poczucia winy wobec Boga. Tak właśnie Juda zinterpretował zamierzone przesłanie Józefa, gdyż nawiązał do winy, jaką zaciągnęli wobec Boga (zob. Rdz 44,16). Ponadto bracia Józefa nie zaprzeczyli, że kradzież cennego przedmiotu usprawiedliwiała surową karę. W ten sposób ich poczucie sprawiedliwości zostało poddane próbie.

Intensywność emocji braci i ich reakcje są warte uwagi. Byli jednomyślni w bólu oraz w obawie o los Beniamina, któremu groziło niebezpieczeństwo, jak niegdyś Józefowi, iż stanie się niewolnikiem w Egipcie, i to pośrednio z ich winy. Dlatego Juda uznał, że sprawiedliwie będzie, jeśli to on pozostanie w niewoli zamiast Beniamina (zob. Rdz 44,33), tak jak baranek został ofiarowany zamiast niewinnego Izaaka (por. Rdz 22,13). Juda zaofiarował siebie w zastępstwie, aby nie dopuścić do krzywdy, która miała spotkać jego ojca (zob. Rdz 44,34).

`Jaka zasada miłości, której ilustracją jest reakcja Judy, została wskazana w akcie zastępstwa? Jak tego rodzaju miłość wyjaśnia/uzasadnia biblijną naukę o zbawieniu? (Zob. Rz 5,8).`