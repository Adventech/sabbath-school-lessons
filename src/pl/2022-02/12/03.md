---
title:  Józef staje przed swoimi braćmi
date:  13/06/2022
---

`Przeczytaj 42. rozdział Księgi Rodzaju. Co zawiera ten rozdział i jak świadczy to o opatrzności Boga działającej wbrew ludzkiemu złu i ludzkiej podłości?`

Głód zmusił Jakuba do wysłania jego synów do Egiptu w celu nabycia zboża. Jak na ironię to właśnie Jakub wpadł na ten pomysł (zob. Rdz 42,1). Nieszczęśliwy starzec — będący ofiarą okoliczności, na które nie miał wpływu — bezwiednie wprawił w ruch zdumiewający ciąg zdarzeń, które miały ostatecznie doprowadzić do jego połączenia z tak długo opłakiwanym synem.

Opatrznościowy charakter spotkania Józefa z braćmi został uwydatniony przez jego dwie zasadnicze cechy. Po pierwsze jest ono postrzegane jako wypełnienie snów Józefa. Wydarzenie to — przepowiedziane w proroczych snach Józefa: „Wasze snopy (...) pokłoniły się mojemu snopowi” (Rdz 37,7) — teraz się wypełniło. Józef został przez braci nazwany „wielkorządcą w kraju” (Rdz 42,6), rozmawiał bowiem z nimi „pan tej ziemi” (Rdz 42,30.33). Wysoka pozycja Józefa kontrastowała z sytuacją znajdujących się w wielkiej potrzebie jego braci, którzy „oddali mu głęboki pokłon aż do ziemi” (Rdz 42,6) — tych samych braci, którzy niegdyś szydzili z niego i jego snów, wątpiąc w ich spełnienie (zob. Rdz 37,8).

Po drugie to opatrznościowe spotkanie zostało opisane jako odpowiedź. Językowe i tematyczne powiązania między dwoma wydarzeniami podkreślają charakter tego drugiego jako sprawiedliwej odpłaty. Wyrażenie: „Mówili jeden do drugiego” (Rdz 42,21), zostało także użyte, gdy bracia spiskowali przeciwko Józefowi (zob. Rdz 37,19). Pobyt braci w więzieniu (zob. Rdz 42,17) jest echem uwięzienia Józefa (zob. Rdz 40,3-4). Sami bracia Józefa powiązali to, co ich spotkało, z krzywdą, którą wyrządzili swojemu bratu przed laty. „Wtedy mówili jeden do drugiego:

— Zaiste, zgrzeszyliśmy przeciwko bratu naszemu, bo widząc utrapienie duszy jego, gdy nas błagał, nie usłuchaliśmy go, dlatego przyszło na nas to utrapienie” (Rdz 42,21).

Słowa Rubena: „Otóż teraz żąda się obrachunku za jego krew” (Rdz 42,22), odzwierciedlające jego wcześniejsze ostrzeżenie: „Nie przelewajcie krwi” (Rdz 37,22), podkreślają powiązanie między tym, co teraz ich spotkało, a tym, co niegdyś uczynili.

`Większość z nas ma na koncie czyny, których się wstydzimy i których żałujemy. Jak możemy zadośćuczynić, choćby w jakimś stopniu, za to, co uczyniliśmy? Dlaczego przyjęcie Bożych obietnic przebaczenia danych nam przez Jezusa jest tak ważne dla nas (zob. Rz 5,7-11)?`