---
title:  Droga Józefa do potęgi
date:  12/06/2022
---

Według Józefa sny faraona były objawieniem tego, co Bóg „zamierza uczynić” (Rdz 41,28) w Egipcie. Józef zareagował na to natychmiast propozycją działania. Przedstawił gotowy program ekonomiczny. Ciekawe jest to, że jedynie ekonomiczna strona wywodu Józefa została podchwycona przez faraona, który był bardziej zainteresowany lekcją ekonomii niż duchowym znaczeniem snu i jego pochodzeniem od Boga.

`Przeczytaj Rdz 41,37-57. Jaka była rola Boga w sukcesie Józefa?`

Faraon wybrał Józefa jako namiestnika nie dlatego, że Józef wyłożył poprawnie jego sny i wskazał nadchodzący problem, ale stało się tak dlatego, że miał gotowe rozwiązanie problemu, a jego rada spodobała się faraonowi oraz jego dworzanom (zob. Rdz 41,37). Wybór dokonany przez faraona był bardziej podyktowany względami praktycznymi niż religijnymi. Mimo to faraon uznał, że w Józefie przejawia się duch Boży (zob. Rdz 41,38), który czyni go rozsądnym i mądrym (zob. Rdz 41,39), co jest wyrażeniem charakteryzującym mądrość pochodzącą od Boga (zob. Rdz 41,33; por. 1 Krl 3,12).

Wszystkie szczegóły podane w biblijnym tekście pasują do historycznej sytuacji Egiptu w tym czasie. Z politycznego punktu widzenia fakt, że faraon wyznaczył Józefa jako zarządcę całej ziemi egipskiej, nie był niczym niezwykłym w starożytnym Egipcie, gdzie nierzadko obcokrajowcy zajmowali wysokie stanowiska.

Kolejnych siedem lat było latami obfitości tak wielkiej, iż „zaprzestano (…) mierzyć” (Rdz 41,49) ilość gromadzonego zboża. Najwyraźniej był to skutek działania opatrzności Bożej. Porównanie do „piasku morskiego” (Rdz 41,49) świadczy o tym, że tak obfite plony były wynikiem Bożego błogosławieństwa (zob. Rdz 22,17). W osobistym życiu Józefa to błogosławieństwo znalazło odzwierciedlenie w postaci potomstwa, a zbieżność ta świadczy o obecności tego samego Boga, którego działanie stało za tym. Józefowi urodziło się dwóch synów, których imiona wskazują na doświadczenie Józefa z opatrznością Bożą, dzięki której pamięć o bólu przerodziła się w radość (Manasses — zapominać/zapomniany), a poprzedni ucisk w owocowanie (Efraim — żyzny kraj). Oto przykład tego, jak Bóg obraca zło w wielkie dobro!

`W jaki sposób ludzie mogą dostrzec w naszym życiu rzeczywiste istnienie i działanie naszego Boga?`