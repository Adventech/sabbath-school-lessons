---
title:  Jam jest Józef, brat wasz
date:  16/06/2022
---

`Przeczytaj 45. rozdział Księgi Rodzaju. Jaka lekcja miłości, wiary i nadziei jest zawarta w tej historii?`

Właśnie wtedy, gdy Juda mówi o nieszczęściu, jakie spadłoby na „ojca mego [hebr. awi]” (Rdz 44,34), Józef „zapłakał (…) głośno” (zob. Rdz 45,2) i „dał się poznać braciom swoim” (Rdz 45,1). Takie wyrażenie jest często używane w odniesieniu do objawienia się Boga (zob. Wj 6,3; Ez 20,9 BG), co sugeruje, że także Bóg w pewnym sensie objawił się w tej sytuacji. Pan dowiódł tego, że Jego opatrzność działa wbrew ludzkim słabościom.

Bracia Józefa nie mogli uwierzyć własnym uszom i oczom. Józef musiał powtórzyć: „Jam jest Józef, brat wasz” (Rdz 45,4), ale dopiero za drugim razem, gdy dodał: „…którego sprzedaliście do Egiptu” (Rdz 45,4), uwierzyli mu.

Wówczas Józef oświadczył:

— „Bóg wysłał mnie…” (Rdz 45,5).

Odwołanie się do Boga miało tu podwójny cel. Nie tylko upewniło braci Józefa, że nie żywi on złych uczuć wobec nich, ale było także mocnym wyznaniem wiary i wyrazem nadziei, gdyż to, co zrobili, było konieczne dla przetrwania ich rodu (zob. Rdz 45,7).

Następnie Józef polecił swoim braciom, by udali się do ojca i przygotowali go na przyjazd do Egiptu. Wskazał także konkretnie część kraju, którą dla nich przeznaczył, mianowicie ziemię Goszen słynącą z dobrych pastwisk, czyli „najlepszą część ziemi egipskiej” (Rdz 45,18). Zadbał także o wygodny transport — wozy, które miały ostatecznie przekonać Jakuba, że jego synowie nie kłamią, ale naprawdę przeżyli to, co mu opowiedzieli (zob. Rdz 45,27). Jakub uwierzył, że Józef żyje, więc nie pytał o nic więcej (por. Rdz 37,35; 44,29).

Wszystko zapowiadało się dobrze. Dwunastu synów Jakuba żyło. Jakub, zwany Izraelem (zob. Rdz 45,28), doświadczył potężnego działania Bożej opatrzności.

`Tak, Józef łaskawie potraktował swoich braci. Nie mógł inaczej. Jak możemy się nauczyć traktować łaskawie ludzi, których złe czyny wobec nas nie obróciły się w dobro, tak jak to się stało w przypadku Józefa?`