---
title:  Józef i Beniamin
date:  14/06/2022
---

Jakub nie był w stanie łatwo zgodzić się na to, by Beniamin wyruszył do Egiptu wraz z braćmi. Tylko on pozostał patriarsze po Racheli. Jakub bał się, że go straci tak, jak stracił Józefa (zob. Rdz 43,6-8). Dopiero gdy zakupione ziarno było już na wyczerpaniu (zob. Rdz 43,2), a Juda przyrzekł, że dopilnuje bezpiecznego powrotu Beniamina (zob. Rdz 43,9), Jakub w końcu zgodził się na ponowną wyprawę swoich synów do Egiptu i pozwolił im zabrać ze sobą także Beniamina.

`Przeczytaj 43. rozdział Księgi Rodzaju. Jaki wpływ na bieg wydarzeń miał udział Beniamina w drugiej wyprawie synów Jakuba po zboże?`

Obecność Beniamina zdominowała wydarzenia. Gdy bracia stanęli przed Józefem, ten był wpatrzony w Beniamina (zob. Rdz 43,16). Tylko Beniamin został nazwany bratem (zob. Rdz 43,29). Podczas gdy Beniamin został wymieniony z imienia, inni jego bracia zostali wspomniani jako grupa: ci mężowie (zob. Rdz 43,16).

Józef zwrócił się do Beniamina słowami: „Synu mój” (Rdz 43,29), oznaczającymi szczególną życzliwość i sympatię (por. Rdz 22,8). W swoim błogosławieństwie dla Beniamina Józef nawiązał do Bożego miłosierdzia (zob. Rdz 43,29), co przypomina o tym, jak niegdyś błagał swoich braci o miłosierdzie, którego oni mu odmówili (zob. Rdz 42,21). Józef okazał Beniaminowi dobroć, jakiej sam nie otrzymał od swoich braci.

Gdy bracia Józefa obawiali się, że zostaną wtrąceni do więzienia z powodu pieniędzy, które znaleźli w workach ze zbożem, Józef przygotował dla nich przyjęcie ze względu na obecność Beniamina. Wyglądało to tak, jakby Beniaminowi zawdzięczali to, że nie spotkały ich żadne przykre konsekwencje. Gdy bracia zasiedli przy stole zgodnie z wiekiem, Beniaminowi podano pięciokrotnie większe porcje niż pozostałym braciom (zob. Rdz 43,33-34). Jednak oni nie oburzyli się na to wyraźne faworyzowanie, inaczej niż wtedy, gdy ich ojciec przed laty obdarzał szczególnymi względami Józefa, prowokując ich do potwornego czynu wobec przyrodniego brata oraz ich ojca (zob. Rdz 37,3-4).

„Wyróżniając w ten sposób Beniamina, Józef chciał się przekonać, czy najmłodszy brat będzie traktowany z taką zawiścią i nienawiścią, jakie okazywano jemu. Wciąż mniemając, że Józef nie rozumie ich języka, bracia rozmawiali między sobą swobodnie, miał więc możliwość poznać ich prawdziwe uczucia. Chciał ich poddać jeszcze jednej próbie, więc zanim odjechali, polecił ukryć w worze najmłodszego brata swój srebrny kubek, z którego pił w czasie uczty”40.