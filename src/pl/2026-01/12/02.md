---
title:  Mężowie i żony
date:  15/03/2026
---

Nowy Testament zawiera kilka zbiorów pouczeń dla chrześcijańskich rodzin (zob. Ef 5,21-6,9; Kol 3,18-4,1; Tt 2,1-10; 1 P 2,18-3,7). Ciekawe jest to, że te tak zwane rodzinne kodeksy nie są zupełnie hierarchiczne, ale zawierają elementy podkreślające wzajemny charakter więzi i potrzebę wspólnego budowania się.

`Przeczytaj Kol 3,18-19. Jaką równowagę dostrzegasz w tych wersetach? Jakie dodatkowe rady podaje Paweł w Ef 5,22-25.33?`

Niektórzy mężczyźni cytują fragment wersetu z Listu do Kolosan: „Żony, bądźcie uległe mężom swoim…”, i poprzestają na tym, ale Paweł dodał do tego istotny warunek: „…jak przystoi w Panu” (Kol 3,18). Nowy Testament nigdzie nie uczy, że żona ma być bezwzględnie uległa mężowi albo że jest w służebnej zależności od niego, podporządkowana mu, i ma ślepo spełniać wszystkie jego polecenia i życzenia. Paweł uczy, że żona przede wszystkim winna jest wierność Panu, a dopiero potem mężowi. Mąż nie ma też prawa tłumić indywidualności żony ani zachowywać się tak, jakby był jej sumieniem.

Miłość Chrystusa do Kościoła, która sprawiła, iż wydał zań samego siebie, stanowi wzorzec miłości męża do żony (zob. Ef 5,25). Mąż, który tak miłuje, dochowuje wierności bez względu na cenę. Jego plany, dążenia i decyzje uwzględniają najwyższe dobro żony. Taka miłość sprawia, że dla żony posłuszeństwo Bożemu nakazowi szacunku dla męża nie stanowi najmniejszego problemu (zob. Ef 5,33).

Zdrowe chrześcijańskie małżeństwo cechuje się wzajemnością — radzeniem się siebie nawzajem oraz wspólnym przemyślaniem spraw i podejmowaniem decyzji. Podejmując decyzje mające istotny wpływ na przyszłość całej rodziny, warto uwzględnić zdanie dzieci w dyskusji. Rodzice nie powinni nigdy spierać się między sobą w obecności dzieci. Jeśli nie mogą dojść do porozumienia, Biblia zaleca, by żona przychyliła się do zdania męża, o ile nie jest ono przeciwne zasadom Słowa Bożego. W praktyce okazuje się jednak, że wielu, jeśli nie większość mężów przekonało się, iż dobrze jest usłuchać rady mądrej żony. Im lepiej mąż i żona współdziałają ze sobą, tym szczęśliwsi są w małżeństwie.

`Jak możemy uniknąć błędu, który często przejawiał się w dziejach ludzkości, mianowicie nadużywania pięknych zasad wyłożonych w tym fragmencie Listu do Kolosan?`