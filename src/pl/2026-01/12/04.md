---
title:  Relacje w pracy
date:  17/03/2026
---

`Przeczytaj Kol 3,22-4,1. Jakiego pouczenia udziela apostoł niewolnikom? Jakie zasady dotyczące relacji między pracodawcami i pracownikami możemy zaczerpnąć z tych słów Pawła?`

Niektórzy przytaczają biblijne odniesienia do niewolnictwa jako rzekomy dowód na to, że pewne biblijne pouczenia uległy przedawnieniu, i wykorzystują ten argument, by całkowicie odrzucać autorytet Pisma Świętego. Jednak, jak na ironię, ludzie ci zupełnie pomijają potrzebę uwzględnienia historycznego kontekstu starotestamentowego Izraela i nowotestamentowego Kościoła. Ludzie zostali stworzeni na obraz Boga i jak wszystkie inteligentne stworzenia zostali powołani do wolności. Prawo mojżeszowe nie pozwalało Izraelitom bez końca trzymać w niewoli innego Izraelity (zob. Pwt 15,12). Jeśli dłużnik nie był w stanie oddać długu wierzycielowi i musiał się zaprzedać w niewolę, to po sześciu latach służby dług był uznawany za spłacony i niewola się kończyła (zob. Wj 21,2-6 i Kpł 25,39-43). Niewolnictwo usankcjonowane w Biblii, jakkolwiek budzi złe skojarzenia u współczesnych czytelników, zazwyczaj w niczym nie przypominało straszliwej praktyki niewolnictwa w czasach nowożytnych, będącej czarną plamą na historii i zbrodnią przeciwko ludzkości.

W czasach nowotestamentowych Kościół musiał działać w granicach prawa rzymskiego, które sankcjonowało niewolnictwo, „ale w przeciwieństwie do współczesnych form niewolnictwa ustawodawstwo rzymskie przyznawało niewolnikom szereg praw i możliwości, zaś próba przeciwstawienia się tej praktyce mogła stanowić fatalną przeszkodę w głoszeniu ewangelii”51.

Jednak w Kościele, inaczej niż w społeczeństwie w czasach rzymskich, rozumiano, że niewolnicy, jak wszyscy wierzący, przede wszystkim należą do Pana. Ci z wierzących, którzy posiadali niewolników, mieli ich traktować uczciwie, „wiedząc, że i wy macie Pana w niebie” (Kol 4,1). Ponadto Paweł zwrócił się z prośbą do Filemona, by traktował Onezyma nie jak niewolnika, ale jak brata w wierze (zob. Flm 1,16). Zarówno w Starym Testamencie, jak i Nowym Testamencie wierzący są nazwani niewolnikami/sługami Boga (zob. np. Ps 34,23; Łk 17,10 BI; 1 P 2,16 BI).

Choć trudno nam się pogodzić z kulturowymi uwarunkowaniami, w jakich powstały niektóre księgi biblijne, to jednak musimy zaakceptować autorytet Słowa Bożego. W przeciwnym razie stawialibyśmy siebie czy naszą kulturę ponad Pismem Świętym. Najlepszym podejściem jest przestudiowanie wszystkiego, co Biblia mówi na dany temat i dopiero potem wyciąganie wniosków.

`Zastanów się, jak ten rozważany fragment Listu do Kolosan może się odnosić do twoich relacji w pracy. Jak zawarte w nim zasady mogą być pomocne dla ciebie jako pracodawcy czy pracownika?`