---
title:  Rodzice i dzieci
date:  16/03/2026
---

Dzieci odgrywają istotną rolę w „rodzinnej firmie”. Muszą wiedzieć, że są kochane i cenione jako członkowie rodziny i poddani Królestwa Niebios. Rodzinne nabożeństwo to ważny element życia rodziny. Powinno być proste i regularne, rano i wieczorem. Nawet małe dzieci mogą i powinny pomagać w domu i mieć swoje obowiązki. Powinny także przyswoić sobie polecenie apostoła: „Dzieci, bądźcie posłuszne rodzicom we wszystkim; albowiem Pan ma w tym upodobanie” (Kol 3,20).

**Przeczytaj poniższe wersety. Jakie zasady wychowania dzieci są w nich podane?**

`1. Prz 22,6.15`

`2. Mt 19,14`

`3. Pwt 6,6-7`

`4. Prz 1,8-9`

Właściwie wychowywane dla Pana pouczeniem i przykładem, dzieci będą błogosławieństwem dla rodziny, Kościoła i świata. Pouczenie Pawła skierowane do rodziców, podobnie jak pouczenie przeznaczone dla męża i żony, jest nacechowane równowagą i wzajemnością: „Ojcowie, nie rozgoryczajcie dzieci swoich, aby nie upadały na duchu” (Kol 3,21). To, jak rodzice, a zwłaszcza ojciec, odnoszą się do dzieci i dyscyplinują je, w istotnym stopniu wpływa na ich duchowy rozwój.

Badania wskazują na to, że gdy oboje rodzice uczęszczają na nabożeństwa kościelne, znacznie bardziej prawdopodobne jest, że ich dzieci także będą na nie uczęszczać, niż jeśli tylko jedno z rodziców regularnie uczestniczy w nabożeństwach. Zaskakujące może się wydawać to, że większy pozytywny wpływ na dzieci ma uczęszczanie na nabożeństwa przez ojca niż przez matkę. Okazuje się, że rola ojca w duchowym kształtowaniu dzieci jest nie do przecenienia. Jakże ważne jest to, by ojcowie traktowali tę rolę poważnie!

`Niestety, nie wszyscy ojcowie są dobrym przykładem dla dzieci. Jak poznanie Boga jako naszego Ojca pomaga nieść uzdrowienie tam, gdzie jest ono potrzebne, zwłaszcza gdy to ziemski ojciec przyczynił się do emocjonalnych urazów?`