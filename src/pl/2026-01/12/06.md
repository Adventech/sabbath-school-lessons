---
title:  Mądre postępowanie
date:  19/03/2026
---

Co jest najważniejszą prawdą, jaką możemy poznać jako chrześcijanie? Oczywiście jest to prawda o tym, że Jezus Chrystus umarł za nasze grzechy, a przez wiarę w Niego możemy mieć życie wieczne. Tej prawdy nigdy nie docieklibyśmy sami z siebie. Musiała nam zostać opowiedziana — objawiona w Słowie Bożym.

Wielu rzeczy nigdy byśmy się nie dowiedzieli, gdyby Bóg nie objawił nam ich w swoim Słowie. Jednak wiedza objawiona przez Niego nie została nam dana jedynie dla zaspokojenia ciekawości. Naszym obowiązkiem jest żyć zgodnie z objawioną prawdą, wiedzą i mądrością Bożą.

`Przeczytaj Kol 4,5-6. W jakich sytuacjach według apostoła powinniśmy szczególnie mądrze postępować? Dlaczego?`

Niestety, jako chrześcijanie czasami zachowujemy się zupełnie nie tak, jak przystało na chrześcijan! Paweł wskazał fakt (powołując się na Iz 52,5), że starożytni Izraelici także stali się kamieniem potknięcia dla niewierzących: „Albowiem z waszej winy, jak napisano, poganie bluźnią imieniu Bożemu” (Rz 2,24). Nasze postępowanie wobec ludzi, a zwłaszcza tych, którzy nie należą do naszego Kościoła, ma istotne znaczenie (zob. Tt 2,5 i 2 P 2,2). Chrześcijańska rodzina czy młodzież gromadząca się na modlitwę, nieposzukująca niezdrowych rozrywek, prosta uprzejmość oraz cichy i cierpliwy duch mówią bardzo dużo tym, którzy przyglądają się nam, by ustalić, czy naprawdę wierzymy w to, co wyznajemy.

W Kol 4,6 Paweł porusza szczególnie kwestię naszego sposobu mówienia: „Mowa wasza niech będzie zawsze uprzejma”. Nasze słowa powinny być nie tylko uprzejme czy grzeczne, ale powinniśmy je wypowiadać pod wpływem łaski Bożej i Ducha Świętego.

Zaprawiona solą. W przeciwieństwie do tego, jak w popularnej kulturze rozumie się słoną mowę, nasze słowa powinny być właściwe i miłe dla tych, do których mówimy.

Abyście wiedzieli, jak macie [gr. dei] odpowiadać każdemu. Jedynie Duch Święty może nam dać właściwe słowa we właściwym czasie i we właściwym celu oraz przygotować umysły słuchaczy na przesłanie, które trzeba czy powinniśmy głosić (tutaj także użyte jest greckie słowo dei — zobacz komentarz do Kol 4,4 we wczorajszej części lekcji).

`Zastanów się nad swoimi słowami, czynami i swoim postępowaniem wobec ludzi. Jak świadczą one o twojej wierze i o tym, co znaczy być chrześcijaninem?`