---
title:  Modlitwa za siebie nawzajem
date:  18/03/2026
---

`Przeczytaj Kol 4,2-4. Jakie zasady dotyczące modlitwy zostały podane w tych wersetach? Jakie intencje modlitw wymienia Paweł?`

Jedne z najważniejszych słów, jakie możemy wypowiedzieć do kogoś, kto zmaga się z problemami w rodzinie, chorobą, niedostatkiem i innymi trudnościami, są następujące:

— Modlę się za ciebie.

Wzajemna modlitwa jest wyznaczonym przez niebo środkiem budowania więzi i działania na rzecz innych. „Częścią planu Boga jest udzielenie nam w odpowiedzi na modlitwę wiary tego, czym nie obdarzyłby nas, gdybyśmy Go o to nie prosili”52.

Zwróć uwagę na to, jak wyraziście i z mocą Paweł pisze o modlitwie. „…wytrwali i czujni z dziękczynieniem…” (Kol 4,2). Są to słowa podkreślające fakt, iż prawdziwa modlitwa to modlitwa wiary. Paweł mówi nam, że mamy się modlić „w każdej chwili” (Ef 6,18 WP) i „bez przestanku” (1 Tes 5,17). Zdumiewające jest to, że gdy „nie wiemy (...), o co się modlić, jak należy, (...) sam Duch wstawia się za nami w niewysłowionych westchnieniach” (Rz 8,26).

`Przeczytaj jeszcze raz Kol 4,3. Jakie „drzwi dla Słowa” Bóg może otworzyć ci, byś mógł dzielić się swoją wiarą?`

Paweł nie omieszkał modlić się także o to, by wypowiadał właściwe słowa. Czasami studiując jego listy czy jego wypowiedzi zapisane w Dziejach Apostolskich, wyobrażamy sobie, że apostoł był zawsze elokwentny i pewny siebie, więc nigdy nie wahał się, co powinien powiedzieć. Zatem może się nam wydawać zaskakujące, że apostoł nie tylko sam modlił się, ale także prosił innych o modlitwę w intencji właściwego głoszenia przesłania ewangelii (zob. Kol 4,4). W ostatnim zdaniu rozważanego dzisiaj fragmentu listu Paweł używa bardzo ważnego greckiego słowa dei (trzeba), które łącznie z najbliższym kontekstem można składnie przetłumaczyć następująco: …jak trzeba [gr. dei], żebym ja powiedział (zob. Kol 4,4 BI). Słowo to wskazuje, że Paweł miał dany mu przez Boga obowiązek głoszenia ewangelii. Rozumiał, jak ważne jest głoszenie przesłania ewangelii także ludziom z kręgów rzymskiej władzy, w tym domownikom cesarza.

„Niekoniecznie zawsze musicie zginać kolana, gdy macie zamiar pomodlić się. Pielęgnujcie zwyczaj rozmawiania ze Zbawicielem, gdy jesteście sami, gdy spacerujecie i gdy jesteście zajęci codzienną pracą. Niech wasze serca stale wznoszą się w cichej prośbie o pomoc, światło, siłę i wiedzę. Niech każde tchnienie będzie modlitwą”53.