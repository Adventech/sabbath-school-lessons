---
title:  Chrystus będzie uwielbiony
date:  11/01/2026
---

`Przeczytaj Flp 1,19-20. Jakie oczekiwania miał Paweł co do wyniku procesu, który go czekał? Co było dla niego ważniejsze niż uniewinnienie?`

Choć Paweł nie był przestępcą, to jednak wskutek fałszywych oskarżeń i nieuzasadnionych podejrzeń bywał aresztowany i więziony. Nieobce było mu prześladowanie. W 2. Liście do Koryntian wymienił pobieżnie cierpienia, jakie przyszło mu znosić: „Częściej byłem w więzieniach, nad miarę byłem chłostany, często znajdowałem się w niebezpieczeństwie śmierci. Od Żydów otrzymałem pięć razy po czterdzieści uderzeń bez jednego, trzy razy byłem chłostany, raz ukamienowany, trzy razy rozbił się ze mną okręt, dzień i noc spędziłem w głębinie morskiej. Byłem często w podróżach, w niebezpieczeństwach na rzekach, w niebezpieczeństwach od zbójców, w niebezpieczeństwach od rodaków, w niebezpieczeństwach od pogan, w niebezpieczeństwach w mieście, w niebezpieczeństwach na pustyni, w niebezpieczeństwach na morzu, w niebezpieczeństwach między fałszywymi braćmi. W trudzie i znoju, często w niedosypianiu, w głodzie i pragnieniu, często w postach, w zimie i nagości” (2 Kor 11,23-27).

Jednak abyśmy nie pomyśleli, że te cierpienia były dla Pawła czymś najważniejszym, apostoł dodaje: „Pomijając te sprawy zewnętrzne, pozostaje codzienne nachodzenie mnie, troska o wszystkie zbory” (2 Kor 11,28).

`Przeczytaj 1 Kor 4,14-16; 1 Tes 2,10-11; Ga 4,19; Flm 1,10. Jakie relacje miał Paweł ze zborami, które założył, i ludźmi, których przyprowadził do Chrystusa?`

Podobnie jak Jezus, który nie szczędził niczego, by nas zbawić, Paweł był gotowy „samego siebie” (2 Kor 12,15) wydać dla dobra współwierzących. Jednak, paradoksalnie, im bardziej postępowanie człowieka jest podobne do postępowania Jezusa, tym mniej taki człowiek jest miłowany i doceniany przez niektórych ludzi: „Wszyscy, którzy chcą żyć pobożnie w Chrystusie Jezusie, prześladowanie znosić będą” (2 Tm 3,12). Wierni chrześcijanie są chyba najpotężniejszym narzędziem przynoszącym chwałę Bogu i służącym objawianiu prawdy ewangelii (por. Flp 1,7). „Cierpliwość i pogoda ducha, jakie Paweł zachowywał podczas długiego i niesprawiedliwego uwięzienia, jak również jego odwaga i wiara były nieustannym kazaniem”15.

`Przyjrzyj się swojemu sposobowi życia i temu, jak traktujesz ludzi, zwłaszcza tych, którzy nie są dla ciebie mili. Jakie świadectwo o Jezusie dajesz swoim postępowaniem?`