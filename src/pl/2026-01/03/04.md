---
title:  Mając pewność
date:  13/01/2026
---

`Przeczytaj Flp 1,23-24. Co Paweł ma na myśli, gdy pisze, że „rozstać się z życiem i być z Chrystusem, (…) to daleko lepiej” (Flp 1,23)?`

Ten fragment Listu do Filipian był błędnie rozumiany przez stulecia. Paweł porusza tu kwestię kontrastu między życiem i śmiercią. Chrześcijanin żyje dla Chrystusa i umiera dla Chrystusa. W pewnym sensie śmierć jest dla niego zyskiem, gdyż czyni jego świadectwo mocniejszym i bardziej przekonującym (zob. Flp 1,21). Jeśli ktoś jest gotowy umrzeć za to, w co wierzy, możemy być pewni, że naprawdę w to wierzy.

Jednak musimy również rozumieć, że umarli są naprawdę martwi. Umarli niczego „nie wiedzą” (Koh 9,5). Spoczywają w grobach aż do zmartwychwstania (zob. J 5,28-29). Dlatego Jezus powiedział o zmarłym Łazarzu:

— „Łazarz, nasz przyjaciel, zasnął; ale idę zbudzić go ze snu” (J 11,11).

Gdyby ludzie natychmiast po śmierci udawali się do nieba, wyobraź sobie, czego doświadczyłby Łazarz. Po niemal czterodniowym pobycie w raju otrzymałby „złą” wiadomość:

— Przykro nam, Łazarzu, ale Jezus wzywa cię z powrotem na ziemię. Nie możesz tu zostać.

Gdy przyjmiemy błędne założenie i próbujemy wyciągać z niego wnioski, wówczas przekonujemy się, że jest błędne. Śmierć jest jak zupełnie nieświadomy sen, z którego Jezus zbudzi swoich wiernych wyznawców podczas swojego powtórnego przyjścia. Potem wraz z tymi, którzy żywi doczekają tego wydarzenia, zostaną oni zabrani przez Jezusa do nieba i będą żyć wiecznie z Nim (zob. 1 Tes 4,16-17).

„Rozstanie się” Pawła z obecnym życiem, by być z Chrystusem, oznacza utożsamienie się z Nim w cierpieniu i śmierci (zob. 2 Tm 4,6), „aby tym sposobem dostąpić zmartwychwstania” (Flp 3,11). Z pewnością też Paweł zdawał sobie sprawę z tego, że gdy zamknie oczy i odda ostatnie tchnienie w tym życiu, to następną chwilą, w jakiej obudzi się przy zmartwychwstaniu, będzie ta chwila, w której ujrzy przychodzącego powtórnie Jezusa. Następnie wraz z ludem Bożym zostanie zabrany przez Niego w miejsce, które Zbawiciel przygotował dla swoich miłujących wyznawców (zob. J 14,3 i 1 Kor 2,9).

Choć Paweł pragnął umrzeć dla Chrystusa, to jednak wiedział, że dla Filipian lepiej będzie, jeśli pozostanie „w ciele” (Flp 1,24). Ciekawe, że w przypadku chrześcijan trudno odpowiedzieć, co jest lepsze — żyć dla Chrystusa czy umrzeć dla Niego? Paweł dostrzegał dodatnie strony obu przypadków — zarówno pozostania przy życiu, jak i spoczynku w grobie (zob. Flp 1,23).

`Chociaż każdy z ludzi wzdraga się na myśl o umieraniu, to jednak jako chrześcijanin z pewnością uświadamiasz sobie, że gdy twoje życie ustanie w chwili śmierci, to następną rzeczą, którą ujrzysz, będzie powtórne przyjście Chrystusa. Jak ta świadomość pomaga ci zrozumieć opisane powyżej teoretyczne rozważania Pawła?`