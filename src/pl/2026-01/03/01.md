---
title:  Życie i śmierć
date:  10/01/2026
---

### Studium Bieżącego Tygodnia
Flp 1,19-30; 1 Kor 4,14-16; 2 Kor 10,3-6; J 17,17-19; Mi 6,8; Dz 14,22.

> <p>Tekst Pamięciowy</p>
> „Albowiem dla mnie życiem jest Chrystus, a śmierć zyskiem” (Flp 1,21).

Często słyszymy stwierdzenie, że śmierć jest częścią życia. Oczywiście nie jest to prawdą. Śmierć jest przeciwieństwem życia — wrogiem wszystkiego, co żyje. Życie nie zostało zaprojektowane z myślą o śmierci, tak jak samochody nie są projektowane po to, by je rozbijać o ścianę. Paweł z naciskiem podkreśla, że Chrystus umarł, by „zniszczyć tego, który miał władzę nad śmiercią, to jest diabła, i aby wyzwolić wszystkich tych, którzy z powodu lęku przed śmiercią przez całe życie byli w niewoli” (Hbr 2,14-15).

Będąc gotowy umrzeć dla Chrystusa, Paweł był pewny, jaki ostatecznie czeka go los. Najważniejsze dla niego tu i teraz było to, aby przez swoje życie czy śmierć przynosić chwałę Chrystusowi i ogłosić ewangelię możliwie największej liczbie ludzi. Między innymi dlatego Nowy Testament zawiera tak wiele listów apostoła Pawła. Przez swoje pisma docierał on do wielu ludzi w odległych miejscach, do których sam nigdy nie miał szansy się udać.

Życie jest krótkie, więc liczy się to, by zrobić możliwie najwięcej dla królestwa Bożego w ciągu lat danych nam przez Boga. Spora część naszego wpływu jest związana z powołaniem „do jedności wiary” (Ef 4,13). Jak się przekonamy w tej i kolejnych lekcjach, ten temat był jednym z ważniejszych powodów powstania Listu do Filipian.