---
title:  Zjednoczeni i nieustraszeni
date:  15/01/2026
---

`Przeczytaj Flp 1,27-30. Jak nasza jedność i jednomyślna walka „społem za wiarę ewangelii” (Flp 1,27) wiążą się z nieustraszonością?`

Szatańska strategia wyraża się w prastarej zasadzie: dziel i rządź. Brak jedności jest śmiertelnym zagrożeniem. Jezus powiedział bowiem:

— „A jeśliby dom sam w sobie był rozdwojony, to taki dom nie będzie mógł się ostać” (Mk 3,25).

Szatan nie posiada się z radości, gdy zapominamy o tej zasadzie. Nasza jedność pomaga nam wypełnić proroczą rolę Bożej reszty przepowiedzianą w biblijnych proroctwach (zob. Ap 12,17) — głosić „ewangelię wieczną (...) wszystkim narodom i plemionom, i językom, i ludom” (Ap 14,6). Ponieważ jedność jest niezbędna do wypełnienia naszej misji głoszenia tego przesłania danego nam przez Boga, a w swojej modlitwie w 17. rozdziale Ewangelii Jana Jezus podkreślił prawdę objawioną w Słowie Bożym jako jeden z najważniejszych kluczy do jedności (zob. J 17,17.19), to nasze przesłanie nie może być oddzielone od naszej misji i naszej jedności. Wszystkie te trzy rzeczy albo ostoją się, albo upadną razem. Jeśli brakuje jednego z tych elementów, powodzenie jest niemożliwe. Jednak jeśli mamy wszystkie trzy, nie musimy się bać niczego. Nie powinniśmy w niczym dać się „zastraszyć przeciwnikom” (Flp 1,28). Szatan jest pokonanym wrogiem. Nawet gdy zostaniemy zabici za wiarę, w ostatecznym rozrachunku nic nie jest w stanie nas skrzywdzić, jeśli będziemy „gorliwymi rzecznikami dobrego” (1 P 3,13). Diabeł jest bezsilny w sprawie zahamowania dzieła Bożej prawdy.

`Przeczytaj Mt 10,38; Dz 14,22; Rz 8,17; 2 Tm 3,12. Krótko podsumuj wspólny temat tych wersetów.`

Życie na tym upadłym świecie jest ciężkie nawet dla tych, którym najlepiej się powodzi. Hiob był sprawiedliwym człowiekiem. Biblia mówi o nim, że był on „nienaganny i prawy, bogobojny i stroniący od złego” (Hi 1,1). Jednak z dnia na dzień nieszczęścia dotknęły jego i jego bliskich. Kto z nas nie doświadczył osobiście, i obserwując losy innych ludzi, że życie na tym świecie jest jak chodzenie po krawędzi przepaści i że w każdej chwili możemy spaść? Cierpienie dotyka każdego z nas. Ostatecznie jednak lepiej jest cierpieć dla Chrystusa niż z jakiegokolwiek innego powodu.

`Jaką nadzieję i jakie pocieszenie w cierpieniu mamy jako chrześcijanie?`