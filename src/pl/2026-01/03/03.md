---
title:  Śmierć zyskiem
date:  12/01/2026
---

Jak z pewnością zdążyłeś zauważyć, wszyscy, w tym zwłaszcza wierzący, uczestniczymy w wielkim boju, który toczy się wokół nas i w nas samych. Wszyscy w jakiś sposób doświadczamy realiów tych kosmicznych zmagań i będziemy ich doświadczać aż do końca życia na tym świecie, bez względu na to, kiedy i jak ten koniec nastąpi.

`Przeczytaj 2 Kor 10,3-6. Co jest podłożem duchowej wojny, którą toczymy, i jaką bronią posługujemy się w tym konflikcie?`

Najsilniejszą duchową bronią są idee, dobre albo złe. Szatan stosuje krytykanctwo, oszustwo, zawstydzanie, zastraszanie, presję społeczną i tym podobne narzędzia, których chrześcijanie nigdy nie powinni używać. Jako wyznawcy Boga mamy posługiwać się miłością, miłosierdziem, pokojem, łagodnością, cierpliwością, dobrocią i opanowaniem. Naszą najsilniejszą bronią jest właściwie stosowane Słowo Boże, którym posługuje się Duch Święty (zob. Ef 6,17), gdyż tylko Bóg może zaszczepić prawdę w sercu człowieka. My jesteśmy tylko narzędziami, którymi Bóg posługuje się w realizacji swoich zamierzeń.

`Przeczytaj Flp 1,21-22. Jak możemy zrozumieć te słowa apostoła Pawła, zwłaszcza w kontekście wielkiego boju?`

Ponieważ walka ma charakter duchowy, to toczy się głównie o idee i wartości. Chrystus na krzyżu odniósł zwycięstwo za nas, a póki jesteśmy w łączności z Nim, nie możemy zostać pokonani, nawet gdybyśmy zostali zabici. Paweł był gotowy znieść wszystko, co spotykało go na tym świecie, nawet niesprawiedliwość, gdyż powierzył swój los i swoją przyszłość sądowi wyższemu niż ludzki.

Jako chrześcijanie powinniśmy walczyć nie tyle o nasze prawa, ile o to, co słuszne. Obowiązuje nas nie argument siły, ale siła argumentu. Poddanie się woli Boga jest godne uznania i stanowi jedyny sposób zwyciężania w duchowej wojnie, w której uczestniczymy. Jezus jest oczywiście najwyższym wzorcem poddania się woli Boga, co Paweł podkreśla w 2. rozdziale Listu do Filipian.

`W jaki sposób doświadczasz obecnie realiów wielkiego boju? Jak możesz czerpać otuchę i siłę ze świadomości, że Chrystus już odniósł zwycięstwo?`