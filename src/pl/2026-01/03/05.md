---
title:  Trwajcie mocno w jedności
date:  14/01/2026
---

W ostatniej modlitwie Jezusa za Jego uczniów dominuje jeden temat — jedność. Jezus spojrzał poza krzyż, w przyszłość, na zjednoczenie ze swoim Ojcem i zjednoczenie ze swoim ludem, i rzekł:

— „Ojcze! Chcę, aby ci, których mi dałeś, byli ze mną, gdzie Ja jestem, aby oglądali chwałę moją, którą mi dałeś” (J 17,24).

Jezus modlił się, by Ojciec strzegł Jego naśladowców, „aby byli jedno, jak my” (J 17,11). Wskazał także opłakane skutki braku jedności, który staje się powodem niewiary wielu ludzi. Dwukrotnie w tej krótkiej modlitwie Jezus podkreślił, że nasza jedność z Nim i Ojcem jest niezbędna, „aby świat uwierzył” (J 17,21) i „żeby świat poznał, że Ty mnie posłałeś” (J 17,23).

`Przeczytaj Flp 1,27 i porównaj z J 17,17-19. Co według Jezusa i Pawła jest niezbędne dla jedności w Kościele?`

Greckie słowo w Flp 1,27 przetłumaczone jako „niech życie wasze będzie” (BW), to politeuesthe, co dosłownie znaczy: „żyjcie jako obywatele” (BI), w tym przypadku nie ziemskiego królestwa, ale jako poddani Królestwa Niebios. Kazanie na górze kreśli piękny obraz tego, co znaczy być dziećmi Niebiańskiego Ojca i poddanymi Jego królestwa — ubogimi w duchu, cichymi, łaknącymi i pragnącymi sprawiedliwości, miłosiernymi, czystego serca, niosącymi pokój, nadstawiającymi drugi policzek, miłującymi także nieprzyjaciół, błogosławiącymi tych, którzy nas przeklinają, oraz czyniącymi dobro tym, którzy nas nienawidzą. Krótko mówiąc, wypełniającymi prawo, okazującymi miłość bratnią i w pokorze obcującymi „ze swoim Bogiem” (Mi 6,8).

Trudno złościć się i gniewać na kogoś takiego. Czasami czujemy niechęć do ludzi, którzy wydają się nam zbyt dobrzy. Możemy nawet odczuwać pokusę, by sprowadzić ich do niższego poziomu, aby dowieść, że nie są tacy dobrzy, na jakich wyglądają. Ma to na celu przywrócenie nam dobrego samopoczucia. Zamiast tego powinniśmy brać przykład z takich ludzi i uświadamiać sobie, że i my możemy być lepsi — bardziej łaskawi, miłosierni i pokorni.

Ellen G. White krytykowała tych, którzy „miłują świat i doczesne zyski bardziej niż Boga i prawdę”16.

Bardzo często brak jedności w Kościele wynika z pychy. „Gdy pycha i świeckie ambicje są pielęgnowane, duch Chrystusa zanika, a rywalizacja, niezgoda i zwalczanie innych zaczynają rozbijać i osłabiać Kościół”17.

Jakże ważne jest to, byśmy nauczyli się pokory i cichości, których wzorem jest Jezus! Jeśli to uczynimy, Kościół zmieni się nie do poznania.