### Zjednoczenie nieba i ziemi

Przypomnij sobie najtrudniejszą pracę, jaką kiedykolwiek wykonywałeś. Co sprawiało, że była tak trudna? Czy największą trudnością były wymagania związane z tą pracą, czy może raczej pośpiech towarzyszący jej wykonywaniu? A może twoja postawa wobec tej pracy uczyniła ją tak trudną albo ludzie, z którymi musiałeś pracować? A może po prostu wydawało ci się, że ta praca przerasta twoje ludzkie możliwości?

Pomyśl o celu planu zbawienia — zjednoczeniu nieba i ziemi. Brzmi jak coś, co jest niewykonalne? Z ludzkiego punktu widzenia nie mieści się w głowie. Jednak tuż przed swoim odejściem do nieba Jezus dał apostołom zadanie pozornie niemożliwe do wykonania:

— „Idźcie tedy i czyńcie uczniami wszystkie narody, chrzcząc je w imię Ojca i Syna, i Ducha Świętego, ucząc je przestrzegać wszystkiego, co wam przykazałem” (Mt 28,19-20).

Potem Chrystus posłał apostoła Pawła do pogan, także z zadaniem pozornie niemożliwym do wykonania:

— „…aby otworzyć ich oczy, odwrócić od ciemności do światłości i od władzy szatana do Boga, aby dostąpili odpuszczenia grzechów i przez wiarę we mnie współudziału z uświęconymi” (Dz 26,18).

Niektórzy bezradnie rozkładają ręce w obliczu takich wyzwań. Jednak powinniśmy pamiętać o obietnicach danych przez Jezusa. Zapewnił On swoich apostołów:

— „A oto Ja jestem z wami po wszystkie dni aż do skończenia świata” (Mt 28,20).

Pawłowi Jezus powiedział:

— „Po to ci się ukazałem, aby cię ustanowić sługą i świadkiem tych rzeczy, w których mnie widziałeś, jak również tych, w których ci się pokażę” (Dz 26,16).

Krótko mówiąc, Jezus dał ludzkości zadania pozornie niemożliwe do wykonania, ale jednocześnie zapewnił, że możemy polegać na Nim, a nie na samych sobie, a wówczas perspektywa powodzenia jest zupełnie realna. On nigdy nie daje nam pracy do wykonania, jeśli jednocześnie nie zapewni nam niezbędnej mocy. „Gdy wola człowieka współdziała z wolą Boga, staje się niezłomna. Cokolwiek ma być uczynione na Jego polecenie, może zostać dokonane w Jego mocy. Wszystkie Jego nakazy są jednocześnie obietnicami siły niezbędnej do ich wykonania”.

Gdy apostoł Paweł pisał List do Kolosan, ewangelia była „zwiastowana wszelkiemu stworzeniu pod niebem” (Kol 1,23). Oczywiście nie wszyscy ją przyjęli. Jednak jeśli uważnie wczytamy się w ewangelizacyjne zlecenia, jakie Jezus przekazał apostołom (zob. Mt 28,18-20) i Pawłowi, przekonamy się, że nigdy nie obiecał On, że wszyscy się nawrócą i staną się Jego uczniami. Ewangelia ma być „głoszona (...) po całej ziemi na świadectwo wszystkim narodom, i wtedy nadejdzie koniec” (Mt 24,14). Jakie ma to być świadectwo? Jak należy je głosić?

W tym kwartale będziemy studiować listy apostoła Pawła do Filipian i Kolosan. Listy te wykazują istotne podobieństwa. Ponad wszystko objawiają Chrystusa, jedynego, który może dokonać zjednoczenia nieba i ziemi. On jest drabiną z proroczego snu Jakuba, sięgającą z ziemi do nieba (zob. Rdz 28,12; por. J 1,51). Będąc Synem Człowieczym i Synem Bożym, Jezus odkupił nas z grzechu i wstawia się za nami.

Studiując te listy, ujrzymy oba te aspekty Jezusa. Rozważymy jedne z najwznioślejszych oświadczeń dotyczących boskości Chrystusa oraz Jego całkowitej ofiary złożonej dla naszego zbawienia. Ujrzymy Pawła zmagającego się z więzienia z problemami w jednym z założonych przez niego zborów (w Filippi) oraz w jednym ze zborów, których nigdy osobiście nie odwiedził (w Kolosach). Relacje, jakie Paweł posiadał w tamtym czasie z „Kościołem ogólnoświatowym”, pozwalały mu nawet z więzienia w Rzymie reagować na istotne wyzwania. Apostoł wiedział, że nie zostało mu dużo czasu, więc czynił wszystko, co mógł, by przybliżyć Kościół do nieba, a poszczególnych wyznawców nawzajem do siebie. Czyniąc to, wskazał nam, w jaki sposób Kościół Boży dzisiaj może być zjednoczony z niebem w wypełnianiu ostatniej misji opisanej w 14. rozdziale Apokalipsy Jana — głoszeniu przesłań trzech aniołów.

_Autorem Lekcji Biblijnych 1/2026 jest dr Clinton Wahlen, wicedyrektor Instytutu Badań Biblijnych przy Generalnej Konferencji Kościoła Adwentystów Dnia Siódmego. Specjalizuje się w Nowym Testamencie, hermeneutyce i historii adwentyzmu. Mieszkał i pracował w Niemczech, Nowej Zelandii, Rosji, Wielkiej Brytanii i na Filipinach. Wraz z żoną, Giną, mają dwoje dorosłych dzieci, synową i dwoje wnucząt (przyp. red.)._