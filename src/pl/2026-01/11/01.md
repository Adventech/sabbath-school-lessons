---
title:  Życie z Chrystusem
date:  07/03/2026
---

### Studium Bieżącego Tygodnia
Kol 3,1-17; Rz 1,18; 6,1-7; Ef 4,22-24; Pwt 7,6-8; 1 Sm 16,23.

> <p>Tekst Pamięciowy</p>
> „A ponad to wszystko przyobleczcie się w miłość, która jest spójnią doskonałości” (Kol 3,14).

Niemal powszechnie uważa się, że ludzie, którzy za dużo myślą o niebie, nie nadają się zbytnio do życia na ziemi. Choć w pewnym sensie może się to wydawać słuszne, to jednak w 3. rozdziale Listu do Kolosan apostoł Paweł podkreśla ważną prawdę, iż jeśli skupiamy myśli zbytnio na ziemskich sprawach, to wówczas stajemy się bezużyteczni dla Pana w sprawach niebiańskich.

Paweł kieruje naszą uwagę na wiele praktycznych i życiowych zasad pochodzących z nieba oraz zrozumiałych w pełni jedynie przez tych, którzy zostali „wzbudzeni z Chrystusem” (Kol 3,1).

Rady Pawła zawierają bardzo konkretne zasady, które mają bezpośrednie korzystne przełożenie na nasze więzi, i to nie tylko w Kościele.

**Jezus powiedział**:

— „Miłujcie nieprzyjacioły wasze; błogosławcie tym, którzy was przeklinają; dobrze czyńcie tym, którzy was mają w nienawiści, (...) abyście byli synami Ojca waszego, który jest w niebiesiech; bo on to czyni, że słońce jego wschodzi na złe i na dobre, i deszcz spuszcza na sprawiedliwe i na niesprawiedliwe” (Mt 5,44-45 BG).

Wydaje się to niemożliwe? Owszem, z ludzkiego punktu widzenia. Zanim będziemy mogli żyć dla Boga, musimy obumrzeć w bardzo realnym sensie. Aby nasz Niebiański Ojciec mógł się nami posługiwać na ziemi, nasze umysły muszą być nakierowane na niebo.

W tym tygodniu przyjrzymy się temu, jak życie z Chrystusem zmienia nas — teraz i na wieczność.