---
title:  Koniec z zeświecczeniem
date:  09/03/2026
---

Osoby zatroskane przyszłością naszej planety przeciwstawiają się istniejącym zagrożeniom, wznosząc hasła takie jak:

— Koniec z wojnami! Koniec z wycinaniem wielkich lasów! Koniec z bronią nuklearną!

Jednak rzadko albo prawie nigdy nie słyszymy takiego hasła:

— Koniec z zeświecczeniem!

Takie hasło nie pasuje do wrażliwości obecnie panującej w naszym świecie. Nie żeby inne hasła były złe — są co najwyżej doraźne i krótkowzroczne w obliczu zbliżającej się wieczności. Powinniśmy patrzeć dalej, w wieczność.

`Przeczytaj Kol 3,5-6 (zob. także Rz 6,1-7). Jak doświadczamy śmierci dla swojego ja i dla zeświecczenia oraz czy jesteśmy wyczuleni na to, „co w górze” (Kol 3,1)?`

Choć duchowo umarliśmy z Chrystusem, nasze członki — to znaczy nasza cielesna natura z jej pokusami — wymagają uśmiercania.

Powinniśmy pamiętać o dwóch ważnych faktach związanych z tym nakazem.

Po pierwsze w Kol 3,1 grecka forma zdania użyta przez Pawła zakłada, że zostaliśmy rzeczywiście wzbudzeni z Chrystusem. Po drugie przykazanie zawarte w Kol 3,5 jest konsekwencją tego faktu (tedy). Możemy umartwiać to, co w nas ziemskie (wszeteczeństwo, nieczystość, namiętność, złą pożądliwość, chciwość i tak dalej) jedynie dzięki temu, że zostaliśmy wzbudzeni z Chrystusem, mamy Jego duchowe życie oraz moc pozwalającą nam usuwać to zło z naszego umysłu i postępowania.

Ciekawe jest to, że jedynym przypadkiem występowania greckiego wyrażenia przetłumaczonego jako „gniew Boży” poza Kol 3,6 jest Rz 1,18. Bóg wydaje ludzi ich bezbożnemu postępowaniu, a Jego gniew przychodzi (zob. Ap 6,16-17) „na tych, którzy się buntują” (Kol 3,6 BKR). W Rz 1,18 Paweł odnosi się do „bezbożności i nieprawości ludzi”, utożsamiając nieczystość (to samo greckie słowo używa w Kol 3,5) ściśle z ludźmi, którzy wskutek „pożądliwości ich serc (...) bezcześcili ciała swoje” (Rz 1,24).

Jak ludzie ci bezczeszczą swoje ciała? Po pierwsze nie uznają Stwórcy, a po drugie przez sromotne namiętności; „kobiety ich bowiem zamieniły przyrodzone obcowanie na obcowanie przeciwne naturze, podobnie też mężczyźni zaniechali przyrodzonego obcowania z kobietą, zapałali jedni ku drugim żądzą, mężczyźni z mężczyznami popełniając sromotę” (Rz 1,26-27).

`Jak możemy w praktyce stosować nakaz apostoła: „Umartwiajcie tedy to, co w waszych członkach jest ziemskiego” (Kol 3,5)?`