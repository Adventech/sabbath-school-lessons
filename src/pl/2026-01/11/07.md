---
title:  Do Dalszego Studium
date:  13/03/2026
---

„Gdy Duch Boży panuje w umyśle i sercu, nawrócony człowiek śpiewa nową pieśń, gdyż uświadamia sobie, że spełniła się dla niego Boża obietnica, zgodnie z którą jego przestępstwo zostało przebaczone, a grzech wymazany. Okazał skruchę przed Bogiem za to, że złamał Jego prawo, oraz wiarę w Chrystusa, który umarł dla usprawiedliwienia grzeszników. Usprawiedliwiony z wiary ma pokój »z Bogiem przez Pana naszego, Jezusa Chrystusa« (Rz 5,1).

Jednak mając takie doświadczenie, chrześcijanin nie może siedzieć z założonymi rękami, będąc zadowolony z tego, co zostało dla niego dokonane. Ten, kto postanowił wkroczyć do duchowego królestwa, przekona się, że wszystkie siły i namiętności nieodrodzonej natury, wsparte siłami królestwa ciemności, będą występować przeciwko niemu. Każdego dnia będzie musiał odnawiać swoje poświęcenie i toczyć walkę ze złem. Stare nawyki i odziedziczone skłonności do zła będą się domagać panowania, a chrześcijanin będzie się ich musiał wystrzegać, dążąc do zwycięstwa w mocy Chrystusa. (...).

Moc wyższego, czystszego i szlachetniejszego życia jest tym, czego potrzebujemy. Zbyt wiele myśli poświęcamy światu, a zbyt mało Królestwu Niebios.

W swoim dążeniu do ideału wyznaczonego przez Boga chrześcijanin nie ma powodu, by popadać w rozpacz. Moralna i duchowa doskonałość są obiecane wszystkim przez łaskę i moc Chrystusa. Jezus jest Źródłem Mocy, Źródłem Życia. (...). W naszej sprawie angażuje potężne czynniki nieba. Na każdym kroku dotykamy Jego żywej mocy”50.

**Pytania Do Dyskusji**

`1. Jakie jest twoje doświadczenie dotyczące obietnicy mówiącej o tym, iż zostałeś usprawiedliwiony przez wiarę? Jak ta wspaniała obietnica zmieniła twoje życie? Jak obietnica ta łączy się z zapewnieniem, iż zostałeś wzbudzony z Chrystusem?`

`2. Co dla ciebie oznacza niebiańskie nastawienie umysłu? Czy jest ono ważniejsze niż staranie się o to, by czynić dobro na ziemi? Na czym polega równowaga między jednym i drugim?`

`3. Pomyśl o tym, jaki wpływ wywiera twoje życie na innych ludzi. Zazwyczaj myślimy w tej kwestii o wpływie, jaki każdy z nas wywiera indywidualnie, ale jaki jest nasz wpływ zbiorowy jako Kościoła? Jak twój zbór wpływa na miejscową społeczność?`

`4. Przeczytaj Kol 3,11. Co werset ten mówi nam o jedności, jaką powinniśmy stanowić w Chrystusie?`