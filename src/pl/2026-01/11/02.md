---
title:  Niebiańskie nastawienie umysłu
date:  08/03/2026
---

`Przeczytaj Kol 3,1-4. Jakie warunki według Pawła musimy spełnić, by posiąść niebiańskie nastawienie umysłu? Co to oznacza?`

Ze szczytu góry można ogarnąć wzrokiem znaczny obszar rozciągający się wokoło po horyzont. Od zarania dziejów ci, którzy pragnęli doświadczyć pełniej obecności Boga, udawali się w góry (zob. Ps 121,1-2). Także sztuczne góry swego czasu zbudowane przez ludzi, zwane zigguratami, służyły poganom jako miejsce spotkań z ich bogami. W Ur, mieście Abrahama, które Bóg polecił mu opuścić, znajdował się ogromny ziggurat widoczny z odległości wielu kilometrów. Jednak samo przebywanie na takim wzniesieniu nie przybliża nikogo do nieba w duchowym sensie. Żadne ludzkie wysiłki nie zdają się na nic w tej kwestii.

Jedynie dzięki cudowi łaski, przez który umieramy z Chrystusem i wraz z Nim zostajemy wzbudzeni do nowego życia, co symbolizuje chrzest (zob. Kol 2,12-13), możemy przybliżać się do nieba.

Zwróć uwagę na to, że od początku 3. rozdziału Listu do Kolosan apostoł Paweł raz po raz akcentuje to, co jest w górze, to znaczy w niebie: „Tego, co w górze, szukajcie, gdzie siedzi Chrystus” (Kol 3,1), „o tym, co w górze, myślcie” (Kol 3,2), „wraz z Chrystusem w Bogu” (Kol 3,3), „z nim w chwale” (Kol 3,4).

Oczywiście wiele elementów chrześcijańskiego życia wykracza poza naszą zdolność zdefiniowania rzeczy i zjawisk. Jak to możliwe, że człowiek może „umrzeć” i zostać „wzbudzony”, podczas gdy na pierwszy rzut oka pozostaje tą samą osobą, a w jego fizycznej egzystencji nie można dostrzec żadnego śladu tego rodzaju przeżycia? Dla nieodrodzonego umysłu pozbawionego wpływu Ducha Świętego niemożliwe jest zrozumienie sensu tego doświadczenia. Jednak ludzie duchowo usposobieni, którzy otrzymali nowe serce obiecane przez Boga, rozumieją śmierć dla grzechu i wzbudzenie do nowego życia z Chrystusem jako zupełnie realne elementy duchowej przemiany. Trafnie wyrażają to słowa pieśni Kocham Zbawcę:

— „Mój Zbawca żyje dziś; / (…) Gdy spytasz, skąd tę pewność mam: / On żyje w sercu mym!”47.

Niemniej jednak Paweł nie omieszkał skierować do Kolosan wezwania do duchowej aktywności, jako że duchowe życie wymaga stałego odnawiania (zob. 2 Kor 4,16). Nawet ci, którzy doświadczyli autentycznego nawrócenia, mogą upaść na nowo i być zgubieni! Póki istnieje w nas stara grzeszna natura, nigdy nie jesteśmy bezpieczni w obliczu pokus.

Tak więc musimy codziennie tego, co w górze, szukać (zob. Kol 3,1). Nasze życie wieczne jest bezpiecznie „ukryte wraz z Chrystusem w Bogu” (Kol 3,3), ale zewnętrzne przejawy tego życia nie mogą pozostać niewidoczne.

`Na co kierujesz swoje myśli — na to, co w górze, czy na to, co na ziemi? Jak możesz zwracać je we właściwym kierunku?`