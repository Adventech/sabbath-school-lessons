---
title:  Odnowienie ku poznaniu
date:  10/03/2026
---

`Przeczytaj Kol 3,6-11. Jak Paweł kontynuuje swoją myśl w 3. rozdziale Listu do Kolosan?`

Pierwsze słowa Kol 3,8 wskazują dramatyczną i zdecydowaną zmianę — od śmierci do życia: „Ale teraz…”. Słowo teraz w języku greckim zawiera silny akcent. Teraz, to znaczy dlatego, że zostaliście wzbudzeni z Chrystusem i szukacie tego, co w górze, wasze życie ma się zdecydowanie różnić od poprzedniego życia. Skoro uśmierciliście „to, co w waszych członkach jest ziemskiego” (Kol 3,5), „teraz odrzućcie i wy to wszystko: gniew, zapalczywość, złość, bluźnierstwo i nieprzyzwoite słowa z ust waszych” (Kol 3,8).

Zarówno gniew, jak i zapalczywość mogą opisywać sprawiedliwą reakcję Boga na grzech (wspomnianą we wczorajszej części lekcji) przejawianą także przez Jezusa (zob. Mk 3,5 i Ap 6,16). W przeciwieństwie do tego, jakimi byliśmy wcześniej, teraz mamy być skorzy do słuchania, nieskorzy do mówienia, nieskorzy „do gniewu. Bo gniew człowieka nie czyni tego, co jest sprawiedliwe u Boga” (Jk 1,19-20). Złość życzy innym ludziom nieszczęścia. Oszczerstwo ma zniesławiać innych. Paweł potępia także agresywny i wulgarny język. Także okłamywanie się nawzajem jest wykluczone wśród wierzących (por. Kpł 19,11.18), „skoro zewlekliście z siebie starego człowieka wraz z uczynkami jego” (Kol 3,9).

`Co Paweł ma na myśli, mówiąc o starym człowieku jako przeciwieństwie nowego człowieka? (Zob. Rz 6,6; Ef 4,22-24).`

Czasowniki, jakich Paweł używa, opisując tę przemianę od starego do nowego, nawiązują do odzieży, jakby ktoś zdejmował starą i brudną odzież oraz był ubierany w nową i białą szatę (por. Za 3,4). Podobnie rozróżnienie starego i nowego jest dokonane w kwestii starego i nowego przymierza, symbolizowanych odpowiednio przez zewnętrzną literę prawa i prawo wpisane w serce przez Ducha Świętego (zob. 2 Kor 3,4-18).

Te metafory opisują nawrócenie i jego efekty, które Paweł nazywa nowym stworzeniem (zob. 2 Kor 5,17). Jesteśmy odnawiani „ustawicznie ku poznaniu na obraz tego, który nas stworzył [Chrystusa]” (Kol 3,10), a który jest obrazem Niewidzialnego Boga (zob. Kol 1,15). Przyjmowanie poznania Chrystusa przez Jego Słowo zmienia nas „w ten sam obraz, z chwały w chwałę” (2 Kor 3,18). To stawia nas ponad wszelkimi barierami etnicznymi, geograficznymi i społecznymi (zob. Kol 3,11), gdyż należymy do większego królestwa, w którym wszyscy ludzie są równi wobec Boga.