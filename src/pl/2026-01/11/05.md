---
title:  Styl nowego życia
date:  11/03/2026
---

Po opisaniu złych nawyków i negatywnych cech usuniętych i odrzuconych po przyjściu do Chrystusa Paweł przeszedł do pozytywnych rzeczy — tak jak przejście z ciemności do światłości.

`Przeczytaj Kol 3,12-14. W jaki sposób Paweł opisał wierzących i jak opis ten wiąże się z cechami, w które mają się oni przyoblec?`

Podobnie jak niegdyś Izraelici zostali powołani przez Boga, by być Jego szczególnym ludem i odzwierciedlać Jego charakter, tak teraz wierzący w Jezusa stali się wybranymi Bożymi (zob. Kol 3,12). Jednak nie wszyscy żyją zgodnie z tym powołaniem. Jezus powiedział:

— „Albowiem wielu jest wezwanych, ale mało wybranych” (Mt 22,14; por. Mt 24,22.24.31).

Nawiązanie Pawła do wybranych ma podobne znaczenie (zob. Rz 8,33 i 2 Tm 2,10). Podobnie jak Izraelici, wierzący są Bożymi umiłowanymi i świętymi (zob. Pwt 7,6-8). Ten przywilej wiąże się z poważnym obowiązkiem: „Abyście rozgłaszali cnoty tego, który was powołał z ciemności do cudownej swojej światłości” (1 P 2,9). Mamy to czynić między innymi przez to, w jaki sposób żyjemy.

Osiem cech wymienionych przez Pawła tworzy imponującą listę: Serdeczne współczucie, dobroć, pokora, łagodność, cierpliwość, znoszenie jedni drugich, przebaczanie sobie nawzajem i ponad wszystko miłość (zob. Kol 3,12-14). Cechy te mogą wypływać wyłącznie z serca zjednoczonego z Chrystusem, gdyż są cechami Jego charakteru i opisują Jego sposób postępowania z nami. Tak więc mamy przebaczać bliźnim, jak „Chrystus odpuścił wam” (Kol 3,13). Miłość „jest spójnią doskonałości” (Kol 3,14), gdyż Jego miłość wobec nas wiąże nas z Nim i pozwala nam prawdziwie miłować bliźnich (zob. 1 J 4,11-12).

Cechy te wpływają na nasze więzi z ludźmi na dwa sposoby. Po pierwsze okazywanie miłości, miłosierdzia, dobroci i przebaczenia bliźnim jest błogosławieństwem dla nas i dla nich. Miłowanie bliźnich i bycie błogosławieństwem dla nich nadaje sens życiu. Ludzie zazwyczaj odwzajemniają sposób, w jaki ich traktujemy, a my możemy liczyć na miłosierdzie i przebaczenie Boga (zob. Mt 5,7; 6,14). Po drugie, i ważniejsze, takie postępowanie przynosi chwałę Bogu oraz motywuje innych do wiary w Jezusa i podążania za Nim, gdyż uświadamia im moc łaski Bożej. „Żaden inny wpływ, który by mógł opanować ludzką duszę, nie ma takiej mocy, jak wpływ niesamolubnego życia. Miłujący i miłowany chrześcijanin to najsilniejszy argument na rzecz ewangelii”48.

`Jak reprezentujesz Jezusa swoim sposobem traktowania bliźnich, w tym zwłaszcza tych, którzy nie są mili dla ciebie?`