---
title:  Prowadzenie nowego życia
date:  12/03/2026
---

Troska Pawła o pokój i zgodę w Kościele przejawia się wyraźnie w ostatnich wersetach 3. rozdziału Listu do Kolosan. Mówiliśmy już wcześniej dość szczegółowo o Bożym pokoju (zobacz lekcję siódmą). W przeciwieństwie do pax Romana49, pokój Chrystusowy nie jest narzucony z zewnątrz, ale ma panować od wewnątrz. Jest to możliwe jedynie wtedy, gdy pozostajemy pod władzą Chrystusa.

`Przeczytaj Kol 3,16-17. Co pozwala Chrystusowi panować nad nami i jaką rolę odgrywa w tym muzyka?`

Paweł używa bardzo opisowego języka. Przedstawia słowo Chrystusa jako mieszkające w nas, gdy uważnie studiujemy Biblię, aby słuchać i uczyć się Bożej mądrości. Choć grecki tekst nie jest zupełnie jednoznaczny, wydaje się, że muzyka odgrywa istotną rolę w nauczaniu i wzajemnym napominaniu (zob. Kol 3,16).

Jednak nie chodzi tu o jakąkolwiek muzykę. Paweł używa bardzo konkretnego nazewnictwa, podobnie jak w Ef 5,19: „psalmy i hymny, i pieśni duchowne”.

Choć nie możemy być tego pewni, wydaje się, że zostało tu dokonane rozróżnienie między istniejącym zbiorem starotestamentowych psalmów i rosnącym zbiorem nowotestamentowych hymnów. Pieśni duchowne to ogólny termin oznaczający pieśni dotyczące duchowego życia poszczególnych wierzących oraz życia wspólnoty kościelnej. Słowa tych pieśni są środkiem dydaktycznym służącym nauczaniu prawdy i udzielaniu pouczeń w kwestii prowadzenia nowego życia przez chrześcijan. Wiele wspaniałych pieśni powstałych w ciągu minionych stuleci nadal przekazuje mocne przesłania dotyczące nadziei i pewności, tak potrzebne w świecie, który coraz bardziej wpędza nas w przygnębienie.

Wpływ muzyki jest bardzo silny. Dawid grą na harfie uśmierzał wzburzonego ducha króla Saula (zob. 1 Sm 16,23). Jednak gdy Saul zaczął postrzegać Dawida jako swego rywala, gniew i gorycz wzięły u niego górę (zob. 1 Sm 18,10-11). Badania kliniczne dowiodły, że spokojna muzyka klasyczna sprzyja łagodzeniu niepokoju, poprawia działanie mózgu, pomaga uzyskać odprężenie, łagodzi ból i aktywuje społeczne usposobienie.

Każdy z nas doświadczył potęgi wpływu muzyki, zarówno ku dobremu, jak i ku złemu, na nasze emocje i sposób myślenia. Właściwego rodzaju muzyka może być czynnikiem sprzyjającym uduchowieniu.

`Apostoł Paweł wzywa nas, byśmy wszystko czynili „w imieniu Pana Jezusa” (Kol 3,17). Czy szczerze możesz powiedzieć, że tak właśnie czynisz? Jeśli nie, jak możesz to zmienić? Czego musisz zaniechać, skoro nie możesz tego czynić w imieniu Pana Jezusa?`