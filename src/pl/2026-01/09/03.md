---
title:  Jeśli tylko wytrwacie w wierze…
date:  23/02/2026
---

`Przeczytaj Kol 1,23. Co Paweł miał na myśli, mówiąc o wytrwaniu w wierze? (Zob. także Kol 2,5 i Ef 3,17).`

W języku greckim występują cztery rodzaje zdań zawierających słowo jeśli, różniące się między sobą pewnymi niuansami. Zdanie rozpoczynające Kol 1,23 zakłada, że warunek jest prawdziwy. To znaczy, że Paweł upewnia Kolosan w myśleniu, iż rzeczywiście wytrwają w wierze. Paweł nieco dalej wskazuje, że widział dowody ich wiary i wytrwałości (zob. Kol 2,5). Niemniej jednak ich wiara pozostaje zależna od trwania na ścieżce wiary, na którą wkroczyli.

Pojęcie trwania jest ściśle związane z greckim słowem przetłumaczonym jako wytrwać (zob. Kol 1,23). Słowo to zostało użyte w związku z uczonymi w Piśmie Świętym i faryzeuszami, którzy uparcie domagali się od Jezusa odpowiedzi, co należy zrobić z kobietą przyłapaną na cudzołóstwie (zob. J 8,7). Słowo to zostało użyte także w zdaniu mówiącym o tym, że Piotr przez dłuższy czas uparcie kołatał do bramy domostwa, aż Rode rozpoznała jego głos i powiedziała innym, że to on (zob. Dz 12,16). Paweł użył tego słowa, napominając Tymoteusza, by pozostał wierny nauce i praktyce, jakie zostały mu przedstawione (zob. 1 Tm 4,16). W Kol 1,23 słowo to zostało użyte w podobnym znaczeniu, ale w odniesieniu do ogółu wierzących.

Jak zauważymy w kolejnej lekcji, Paweł martwił się tym, że Kolosanie mogą podążać za wymyślonymi przez ludzi sposobami zbawienia, zamiast trzymać się mocno nadziei danej w ewangelii (zob. np. Kol 2,8.20-22). Słowo ugruntowani w Kol 1,23 oznacza założenie mocnego fundamentu wiary i miłości opartego na Słowie Bożym (zob. Mt 7,25; Ef 2,20; 3,17).

Z pojęciem ugruntowani wiąże się greckie słowo przetłumaczone jako stali, odnoszące się do statycznej budowli, wskazujące na chrześcijanina, który nie może zachwiać się „w nadziei, opartej na ewangelii” (Kol 1,23). To samo słowo zostało użyte w 1 Kor 15,58: „A tak, bracia moi mili, bądźcie stali, niewzruszeni, zawsze pełni zapału do pracy dla Pana, wiedząc, że trud wasz nie jest daremny w Panu”.

W przeciwieństwie do popularnego obecnie poglądu — raz zbawiony, na zawsze zbawiony — Paweł podkreśla potrzebę wytrwałości i stałości.

`Jakie jest twoje doświadczenie w kwestii potrzeby wytrwania w wierze? Dlaczego w tej kwestii zawsze niezbędny jest świadomy wybór? Co się dzieje, gdy próbujemy unikać dokonywania tego wyboru?`