---
title:  Wieczny plan Boga
date:  24/02/2026
---

`Przeczytaj Kol 1,24-25. Co Paweł mówi o swoim cierpieniu w imię Chrystusa?`

Choć Paweł pisał do Kolosan, przebywając w areszcie domowym w Rzymie, przypuszczalnie największe cierpienie sprawiało mu to, że nie był w stanie pracować intensywnie w kolejnych miejscach, od domu do domu, jak czynił to do tej pory (zob. Dz 20,20). Uciski, przed którymi przestrzegał Chrystus (zob. Mt 24,9 i J 16,33), „nic nie znaczą w porównaniu z chwałą, która ma się nam objawić” (Rz 8,18). Oto szersza chrześcijańska perspektywa. Podobnie jak wcześniej, pisząc do chrześcijan w Filippi, w Liście do Kolosan Paweł wyraża radość ze swoich cierpień, gdyż wie, że przyczynią się one do dobra jego adresatów (zob. Kol 1,24).

Paweł był uwięziony, ale „Słowo Boże nie jest związane” (2 Tm 2,9). Podczas tego uwięzienia apostoł napisał także List do Filipian, List do Efezjan i List do Filemona. Po zwolnieniu z aresztu domowego Paweł napisał natchnione rady zawarte w 1. Liście do Tymoteusza i w Liście do Tytusa. Następnie podczas ostatniego uwięzienia w Rzymie napisał 2. List do Tymoteusza. Krótko mówiąc, w tych ostatnich latach życia Paweł znalazł czas i okazję, by napisać sporą część Nowego Testamentu, w tym prawdopodobnie także List do Hebrajczyków.

W Bożym wiecznym planie przewidziane zostało to wszystko i coś więcej. Greckie słowo oikonomia, użyte przez Pawła w Kol 1,25, przetłumaczone zostało tutaj w Biblii warszawskiej jako postanowienie41. Użyte w szczególnym znaczeniu (jak np. w 1 Tm 1,4: służyć dziełu zbawienia42), odnosi się ono do „Bożego sposobu porządkowania rzeczy”43. Obejmowało to apostolstwo Pawła. Jednak w szerszym sensie zawierało wszystkie środki przewidziane przez Boga w ramach planu zbawienia. Służba Pawła i innych apostołów, a także proroków starotestamentowych (zob. Ef 2,20; 3,5), w tym Mojżesza, została zaplanowana, aby „wypełnić (posłannictwo głoszenia) słowa Bożego” (Kol 1,25 BT) w powiązaniu z tym Bożym planem.

Choć bliżej przyjrzymy się tej kwestii w jutrzejszej części lekcji, to jednak warto tu zauważyć, że Paweł postrzegał swoją służbę jako cząstkę znacznie szerszego i bardziej długofalowego planu, który Bóg realizuje „od założenia świata” (Mt 13,35; zob. Ef 1,4).

`Zastanów się nad swoim życiem. Jak decyzje podejmowane przez ciebie (te małe i te wielkie) mieszczą się w szerszym Bożym planie? Czy możemy mieć pewność, które decyzje są ważniejsze, a które mniej istotne? Jakie czynniki mogą o tym decydować, choć na razie nie są dla nas jasne?`