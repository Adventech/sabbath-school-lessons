---
title:  Tajemnica Boża objawiona
date:  25/02/2026
---

`Przeczytaj Kol 1,26-27. Paweł dwukrotnie mówi o tajemnicy. Co ma na myśli?`

W innym miejscu Paweł nawiązuje do Bożej tajemnicy, to znaczy Bożego wiecznego zamierzenia, które „Bóg przed wiekami przeznaczył ku chwale naszej” (1 Kor 2,7) i objawił w planie zbawienia. Piotr mówi o tej prawdzie jako czymś, czego oczekiwali prorocy i w co „sami aniołowie wejrzeć pragną” (1 P 1,12; zob. 1 P 1,10-11). Została ona ustanowiona „już przed założeniem świata” (1 P 1,20) i była przez długie wieki milczeniem pokryta (zob. Rz 16,25). Jednak dzięki życiu, śmierci i zmartwychwstaniu Chrystusa tajemnica ta została odkryta (zob. 2 Kor 3,14).

**Jak poniższe nawiązania do tajemnicy Bożej ukazują różne elementy planu zbawienia?**

`1. Ef 1,7-10`

`2. Ef 3,3-6`

Ostatecznie wszystko w niebie i na ziemi zostanie połączone, tworząc zupełną jedność w Chrystusie. Na tym właśnie skupił się Chrystus w swojej modlitwie zawartej w 17. rozdziale Ewangelii Jana. Jak to się miało stać, było tajemnicą, która teraz została objawiona przez ewangelię.

Dlaczego Bóg miłuje nas tak bardzo, iż wydał Jezusa, Bezcenny Skarb Nieba, dla naszego zbawienia, będzie przedmiotem naszych studiów w wieczności. Jednak teraz wiemy to, że Chrystus „umarł za wszystkich, aby ci, którzy żyją, już nie dla siebie samych żyli, lecz dla tego, który za nich umarł i został wzbudzony” (2 Kor 5,15). W wyniku tego wszyscy, którzy wierzą w Chrystusa, zarówno Żydzi, jak i poganie, jednakowo uczestniczą w obietnicach Bożych przez ewangelię i są jednoczeni w jednym ciele, Kościele.

Wyrażenie „Chrystus w was” (Kol 1,27) odnosi się do zamieszkania Chrystusa w sercu człowieka przez wiarę (zob. Ef 3,17 i por. Ga 2,20). Ta duchowa jedność z Chrystusem uzdalnia wierzącego już teraz do zasiadania „w okręgach niebieskich” (Ef 2,6) i doświadczania „cudownych mocy wieku przyszłego” (Hbr 6,5). Przez swoją obecność w naszym życiu Chrystus już teraz zaczyna jednoczyć nas z niebem. Ewangelia działająca w sercach wierzących czyni ich zdolnymi „do uczestniczenia w dziedzictwie świętych w światłości” (Kol 1,12).