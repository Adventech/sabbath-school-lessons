---
title:  Moc ewangelii
date:  26/02/2026
---

`Przeczytaj Kol 1,28-29. Na czym Paweł skupiał swoje myśli i działania? Dlaczego podkreśla, że obiektem tych działań jest każdy człowiek?`

Paweł głosił przede wszystkim Chrystusa, i to ukrzyżowanego (zob. 1 Kor 1,23). Według Ef 5,27 celem ofiary Chrystusa jest to, aby sam sobie przysposobił „Kościół pełen chwały, bez zmazy lub skazy, lub czegoś w tym rodzaju, ale żeby był święty i niepokalany”. Zatem celem głoszenia ewangelii przez Pawła jest to, by „każdego człowieka (...) stawić (...) doskonałym w Chrystusie Jezusie” (Kol 1,28). Paweł realizuje to zadanie przez nauczanie i ostrzeganie — nauczanie poszczególnych elementów chrześcijańskiej doktryny i praktyki (zob. 2 Tes 2,15; 1 Tm 4,11; 5,7; Tt 1,9) oraz ostrzeganie przed skutkami odrzucenia ewangelii i zagrożeniami ze strony fałszywych nauczycieli (zob. Dz 20,29-31 i Rz 16,17).

W ten sposób wzrastamy i dojrzewamy jako chrześcijanie, przyjmując nauki i ostrzeżenia podane w Piśmie Świętym. Dojrzałość jest ważną rzeczą. Rodzice nowo narodzonego dziecka świętują każdy etap w jego rozwoju — pierwsze wypowiedziane słowa, naukę chodzenia czy naukę czytania. Każdy rodzic byłby zaniepokojony, gdyby dziecko, mając kilka lat, nadal nie chodziło i nie mówiło. Wzrastanie i rozwój są normalne i oczekiwane. Tak samo jest w chrześcijańskim życiu.

Greckie słowo teleios, przetłumaczone w Kol 1,28 jako doskonały, oznacza doskonałość bez wady. W procesie chrześcijańskiego wzrastania stajemy się coraz bardziej świadomi głębi prawa Bożego, że jest „bardzo szerokie” (Ps 119,96 BG) ze względu na zakres jego wymagań. Coraz lepiej rozumiemy, iż sięgają one aż do zamiarów „i myśli serca” (Hbr 4,12).

Jednocześnie musimy zachować daleko idącą ostrożność, a zatem Paweł używa słowa napominać w Kol 1,28. Albowiem „niejedna droga zda się człowiekowi prosta, lecz w końcu prowadzi do śmierci” (Prz 14,12). Duchowe rozeznawanie przychodzi wraz z poznawaniem Słowa Bożego pod kierunkiem Ducha Świętego. Fałszywe nauki zazwyczaj zawierają nieco prawdy, ale obok niej podają coś, czego Biblia nie uczy, albo zatajają pewne elementy objawionej prawdy (zob. Iz 8,20). To najczęściej prowadzi, jeśli nawet nie wprost do zwątpienia w Słowo Boże, to przynajmniej do podważania aktualności Bożej nauki w naszych czasach i naszej sytuacji. Tak więc w kwestii odróżniania objawionej prawdy od podstępnych błędów musimy być roztropni, jak węże, i niewinni, jak gołębie.

`Jak rozumiesz kwestię doskonałości „w Chrystusie Jezusie” (Kol 1,28)? Jak zrozumienie tego, czego Jezus dokonał dla nas na krzyżu, pomaga nam pojąć, co to znaczy być doskonałym w Chrystusie Jezusie?`