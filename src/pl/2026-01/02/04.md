---
title:  Duchowe rozeznawanie w praktyce
date:  06/01/2026
---

Filipianie niewątpliwie byli przygnębieni, gdy usłyszeli o uwięzieniu Pawła. Jego działalność została znacząco ograniczona. Nie mógł już podróżować. Nie mógł przemawiać w miejscach publicznych. Nie mógł odwiedzać synagog i uczyć ludzi o Jezusie jako Mesjaszu. Nie mógł zakładać kolejnych zborów. Filipianie wysłali więc Epafrodyta, by poznał warunki, w jakich przebywa apostoł, i upewnił się, że nie brakuje mu niczego, co niezbędne.

`Przeczytaj Flp 1,12-18. Jak Paweł postrzegał swoje uwięzienie? Czego możemy się nauczyć z jego postawy przejawianej niezależnie od okoliczności, w których się znalazł?`

Przesłanie, które Paweł wysłał za pośrednictwem Epafrodyta, musiało zaskoczyć Filipian. Paweł patrzył na okoliczności, w których się znalazł, inaczej, niż czyni to większość ludzi. Swoim duchowym rozeznaniem postrzegał swoje uwięzienie jako coś, co służy dobru. Aresztowanie nie tylko nie zahamowało jego działalności, ale wręcz „posłużyło raczej ku rozkrzewieniu ewangelii” (Flp 1,12). Gdzie inni widzieli tylko kajdany i kraty, Paweł widział swoich rzymskich strażników jako kandydatów do Królestwa Bożego. Wiedział także, że jego aresztowanie znacząco zachęciło innych do większej aktywności i determinacji w głoszeniu ewangelii, tak iż zaczęli odważnie głosić Chrystusa, nie obawiając się konsekwencji.

Trudno to sobie wyobrazić, ale rzeczywiście niektórzy uważali, że uwięzienie Pawła jest dla nich szczęśliwą okolicznością. Najwyraźniej sądzili, że jego zniknięcie ze sceny misyjnej sprawi, że szczególna uwaga zostanie skierowana na nich i ich głoszenie ewangelii. To niezwykle wyrazisty i smutny przykład ludzkiego egoizmu, także w Kościele. Jeremiasz wieki wcześniej napisał: „Podstępne jest serce, bardziej niż wszystko inne, i zepsute, któż może je poznać?” (Jr 17,9).

Na szczęście wierni pracownicy Kościoła nabrali gorliwości do głoszenia ewangelii. Miłowali Pawła tak bardzo, iż jego cierpienie za wiarę sprawiało, że bardziej zaufali Chrystusowi i odważniej działali dla Pana. Z nową energią wyruszali tam, dokąd wcześniej obawiali się pójść. Przemawiali w okolicznościach, w których wcześniej bali się zabrać głos. Dzięki temu coraz więcej ludzi przyjmowało Chrystusa i głosiło ewangelię zbawienia.

`Czego nauczyłeś się z doświadczeń, które, choć same w sobie niewątpliwie były złe, to jednak przyczyniły się do dobra? Jak możemy się uczyć ufać Bogu nawet w okolicznościach, w których nie widać żadnych dobrodziejstw wynikających z trudnych sytuacji?`