---
title:  Moc modlitwy
date:  08/01/2026
---

`Przeczytaj Kol 1,9-12. Jakie konkretne prośby możesz wyróżnić w modlitwie Pawła?`

Paweł modli się, „abyście doszli do pełnego poznania woli [Boga]” (Kol 1,9). Wskazuje, że poznanie woli Boga przejawia się „we wszelkiej mądrości i duchowym zrozumieniu” (Kol 1,9). Mądrość polega przede wszystkim na całkowitym zaufaniu Bogu, gotowości czynienia Jego woli (zob. J 7,17) i niepoleganiu jedynie na własnym rozumie (zob. Prz 3,5). Jednak często zadawane jest pytanie:

— Jaka jest wola Boga wobec mnie w tej sytuacji?

Istnieją cztery zasadnicze źródła, z których możemy się nauczyć woli Boga, prosząc w modlitwie o jej objawienie:

1. Najważniejszym źródłem mądrości jest sama Biblia: „Słowo twoje jest pochodnią nogom moim i światłością ścieżkom moim” (Ps 119,105).
2. Bóg udzielił nam szczególnej mądrości w czasach ostatecznych za pośrednictwem Ducha Proroctwa (zob. Ap 12,17; 19,10) przejawiającego się w pismach Ellen G. White. Biblia wzywa nas: „Zawierzcie Panu, Bogu waszemu, a ostaniecie się! Zawierzcie jego prorokom, a poszczęści się wam” (2 Krn 20,20).
3. Wolę i prowadzenie Boga można poznawać także dzięki opatrznościowym okolicznościom, gdy prosimy Go, by kierował nami i wskazywał nam drogę, którą mamy iść (zob. Kol 4,3).
4. Duch Święty poprowadzi nas, gdy nauczymy się rozpoznawać Jego głos: „A gdy będziecie chcieli iść w prawo albo w lewo, twoje uszy usłyszą słowo odzywające się do ciebie z tyłu: To jest droga, którą macie chodzić!” (Iz 30,21).

Paweł modli się, by Kolosanie „postępowali w sposób godny Pana” (Kol 1,10). Oczywiście nikt z ludzi nie jest sam z siebie godny, ale Bóg traktuje nas jako godnych na mocy swojej łaski i wzywa nas do życia zgodnego z tym wzniosłym powołaniem (zob. Ef 4,1 i 1 Tes 2,12). Paweł używa czasownika chodzić/postępować jeszcze trzy razy w tym liście (zob. Kol 2,6; 3,7; 4,5). Słowo to oznacza życie i zachowanie zgodne z prawem Bożym (zob. Wj 18,20), co jest możliwe wyłącznie dzięki działaniu Ducha Świętego (zob. Ez 36,27).

Paweł modli się także o to, by życie Kolosan (i nasze) było ku zupełnemu upodobaniu Boga (zob. Kol 1,10), a następnie wymienia, na czym między innymi takie życie polega: „…wydając owoc w każdym dobrym uczynku i wzrastając w poznawaniu Boga, (…) dziękując Ojcu” (Kol 1,10.12).

`Jak odpowiedziałbyś, gdyby ktoś zadał ci pytanie: — Skąd wiesz, że Bóg prowadzi cię w takim czy innym kierunku?`