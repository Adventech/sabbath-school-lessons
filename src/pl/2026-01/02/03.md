---
title:  Prośby modlitewne Pawła
date:  05/01/2026
---

Przed laty pewien pastor mówił o modlitwach, w których modlący się koncentrują się wyłącznie na sobie i swoich pragnieniach. Trafnie nazwał je małostkowymi i samolubnymi modlitwami, gdyż Bóg ma na myśli coś znacznie większego.

`„I o to się modlę, aby wasza miłość coraz bardziej obfitowała w poznanie i we wszelkie zrozumienie; abyście mogli rozpoznać to, co lepsze, żebyście byli szczerzy i bez zarzutu na dzień Chrystusa; napełnieni owocami sprawiedliwości, które przynosicie przez Jezusa Chrystusa ku chwale i czci Boga” (Flp 1,9-11 UBG). Na czym skupia się Paweł w tej modlitwie i jakie ważne prośby kieruje do Boga? Czego uczy cię to o modlitwie?`

Ta modlitwa składa się zaledwie z czterdziestu trzech słów w greckim oryginale, ale porusza wszystkie rzeczy, które Paweł rozwinie w kolejnych częściach swojego listu: miłość, poznanie, rozpoznawanie, szczerość, bez zarzutu (nienaganność) i sprawiedliwość, jakie mamy przez Jezusa Chrystusa. W tej modlitwie i poprzedzających ją słowach dziękczynienia Paweł ma na myśli Kościół jako całość. Modlitwa Pawła jest zupełnie nakierowana na innych. Apostoł modli się za cały Kościół i jego dobrostan. Przyjrzyjmy się uważniej poszczególnym elementom tej modlitwy:

Aby miłość wasza coraz bardziej obfitowała. Paweł modli się nie tylko o większą dozę miłości, ale o miłość precyzyjnie nakierowaną w określoną stronę — „w poznanie i we wszelkie zrozumienie” (Flp 1,9 UBG). Poznanie w tym przypadku oznacza nie tylko intelektualną wiedzę, ale także poznanie duchowych spraw osiągalne jedynie w osobistej więzi z Bogiem połączonej ze studiowaniem Jego Słowa (zob. Ef 1,17; 4,13; 1 Tm 2,4).

Rozpoznawanie. Paweł wyjaśnia ten element jako zdolność odróżniania tego, „co lepsze…” (od tego, co moralnie szkodliwe), „…żebyście byli szczerzy i bez zarzutu” (Flp 1,10 UBG).

Szczerość. Słowo użyte w greckim oryginale oznacza dosłownie: osądzony w świetle słońca i dotyczy przejrzystości postępowania. „Wszystko, co czynią chrześcijanie, musi być tak jasne, jak słońce”12.

Bez zarzutu (nienaganność). Oznacza niepowodowanie zgorszenia mową ani czynem, aby nie utrudniać innym przyjścia do wiary.

Sprawiedliwość przez Chrystusa. Paweł opisuje to zagadnienie szeroko w Liście do Rzymian i Liście do Galatów, a także porusza je w 3. rozdziale Listu do Filipian. Nie mamy własnej sprawiedliwości, ale jedynie tę, którą otrzymaliśmy dzięki Chrystusowi.

`Jak możemy sprawić, by nasza miłość „coraz bardziej obfitowała” (Flp 1,9)? Dlaczego jest to ważne w chrześcijańskim życiu? (Zob. także 1 Kor 13,1-8).`