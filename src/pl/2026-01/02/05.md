---
title:  Ewangeliczny owoc
date:  07/01/2026
---

Więź Pawła z chrześcijanami w Kolosach była nieco inna niż z tymi z Filippi. Należeli oni do tych, którzy osobiście go „nie poznali” (Kol 2,1). Mimo to Paweł zapewnił ich, podobnie jak Filipian, że dziękuje Bogu za nich i zawsze modli się za nich (zob. Flp 1,4).

`Przeczytaj Kol 1,3-8. Z jakich trzech powodów Paweł dziękuje Bogu?`

Paweł łączy trzy chrześcijańskie cnoty, które wymienia także w innych miejscach swoich listów: wiarę, nadzieję i miłość (zob. 1 Kor 13,13; 1 Tes 1,3; 5,8). Zwróć uwagę na to, że Paweł nie przypisuje Kolosanom zasługi w związku z tymi wartościami. Dziękuje Bogu Ojcu za nich, gdyż zalety te są, jak powiada Jakub, dobrymi i doskonałymi darami, które otrzymujemy od Niego (zob. Jk 1,17). Gdy widzimy miłość okazywaną nam przez Boga, prowadzi nas ona do wiary w Chrystusa (zob. Ef 2,4-8), a wówczas otrzymujemy nadzieję nieba. Piotr opisuje tę nadzieję jako dziedzictwo nieznikome, nieskalane i niezwiędłe, „jakie zachowane jest w niebie dla was” (1 P 1,4).

Paweł podkreśla także, że ewangelia jest wiarygodna, gdyż jest oparta na Słowie Prawdy (zob. Kol 1,5). Jest to wyrażenie, którego Paweł używa tu i w innych miejscach jako synonimu natchnionego Słowa Bożego (zob. 2 Kor 6,7 i 2 Tm 2,15). W przeciwieństwie do słowa ludzkiego słowo to działa skutecznie w tych, którzy wierzą (zob. 1 Tes 2,13) i wykonuje wolę Boga (zob. Iz 55,11). Zatem gdy ewangelia jest głoszona, moc Boga przejawia się w działaniu Ducha Świętego na serca słuchaczy, a ludzie reagują na to działanie. Ewangelia przynosi owoc, gdyż jest słowem żywota (zob. Flp 2,16).

Przypuszczalnie najbardziej zdumiewające jest to, że ewangelia szerzy się tak szybko. W ciągu zaledwie około trzydziestu lat od śmierci i zmartwychwstania Chrystusa Paweł mógł powiedzieć, iż ewangelia rozprzestrzeniła się „na całym świecie” (Kol 1,6). Nieco dalej apostoł mówi, że ewangelia „jest zwiastowana wszelkiemu stworzeniu pod niebem” (Kol 1,23). Rozległa sieć dróg rzymskich umożliwiała bezpieczne podróżowanie i szybką łączność, dzięki czemu listy Pawła były rozpowszechniane szeroko w krótkim czasie. Ale to moc Boga działająca przez słowo rodziła duchowe życie w ludziach (zob. Jk 1,18 i 1 P 1,23), czyniąc ich nowym stworzeniem w Chrystusie (zob. 2 Kor 5,17).

`W Kol 1,5 Paweł pisze o „nadziei, która jest przygotowana dla was w niebie”. Jak rozumiesz tę nadzieję i dlaczego przemawia ona do ciebie osobiście, choć zapewne uświadamiasz sobie, że sam z siebie nie jesteś jej godny?`