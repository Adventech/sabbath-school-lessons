---
title:  Społeczność w ewangelii
date:  04/01/2026
---

`Przeczytaj Flp 1,3-8. Za co Paweł dziękował Bogu? Jakich zapewnień udzielił Filipianom i dlaczego zapewnienia te są ważne także dla nas?`

Paweł założył zbór w Filippi. Nic dziwnego, że jego List do Filipian jest przesiąknięty ciepłem chrześcijańskiej wspólnoty. Oddzielony odległością, w kajdanach i więzieniu, Paweł nadal nosił w sercu zbór i tych, którzy do niego należeli. Żywił bowiem wobec nich serdeczną miłość Chrystusa Jezusa (zob. Flp 1,8) i dziękował za nich Bogu. Dziękczynna modlitwa Pawła jest odzwierciedleniem wstawiennictwa Jezusa za nami w niebie.

Starotestamentowy arcykapłan nosił na napierśniku dwanaście szlachetnych kamieni symbolizujących dwanaście plemion Izraela. Oznaczało to, że Izraelici mają być na jego sercu, gdy wstawia się on za nimi (zob. Wj 28,29). W rzeczywistym sensie jako nasz Najwyższy Kapłan w niebiańskiej świątyni Jezus nosi na sercu imiona swoich wiernych, wstawiając się za nich przed Ojcem.

Co ciekawe, słownictwo występujące w Flp 1,3 jest wieloznaczne i podkreśla więź Pawła z Filipianami. Zazwyczaj werset ten tłumaczony jest tak, iż Paweł pamięta o nich w modlitwie, ale może oznaczać także to, że Filipianie pamiętają o nim. W każdym bądź razie wskazuje to na ścisłą wzajemną więź zaznaczoną w Flp 1,5 także użyciem słowa społeczność (gr. koinonia). Jak Paweł uczestniczył w cierpieniach Chrystusa (zob. Flp 3,10), tak Filipianie współuczestniczyli (gr. synkoinonein) w cierpieniach Pawła i wspierali finansowo jego działalność (zob. Flp 4,14-15). Ta wzajemność, która istniała „od pierwszego dnia aż dotąd” (Flp 1,5), sprawia, że apostoł dziękuje Bogu za nich i modli się za nich „z radością” (Flp 1,4).

Co ciekawe, Paweł dość pozytywnie opisuje swoją sytuację jako więźnia — jako dającą okazję do „obrony i umacniania ewangelii” (Flp 1,7). Użycie tutaj dwóch greckich terminów z dziedziny prawa sugeruje rychły proces, ale także fakt, iż Paweł głosił ewangelię pilnującym go żołnierzom i odwiedzającym go gościom. Obrona (gr. apologia) ewangelii przed atakami i umacnianie jej wiecznej prawdy ma istotne znaczenie. Wydaje się, iż Paweł mniej troszczy się o własną przyszłość niż o obronę ewangelii. Czy żyje, czy umiera, Paweł jest pewny, że Bóg dokończy „dobre dzieło” (Flp 1,6), które rozpoczął we wszystkich, którzy wierzą Bogu.

`Jak rozumiesz obietnicę, że Bóg dokończy „w was dobre dzieło” (Flp 1,6)? Co to znaczy? Czy dzieło to zakończy się przed powtórnym przyjściem Chrystusa?`