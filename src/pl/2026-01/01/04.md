---
title:  Paweł w Filippi
date:  30/12/2025
---

Podczas drugiej podróży misyjnej Pawła, wkrótce po dołączeniu Tymoteusza do zespołu, Duch Święty nie pozwolił misjonarzom kontynuować pracy w Azji Mniejszej (zob. Dz 16,6). W wizji nocnej Paweł ujrzał człowieka błagającego:

— „Przepraw się do Macedonii i pomóż nam” (Dz 16,9).

Niezwłocznie zatem udali się do portu, z którego najłatwiej było się dostać do Macedonii, i popłynęli z Troady przez Morze Egejskie do Neapolu w Europie. Jednak zamiast rozpocząć tam ewangelizację, Paweł, Sylas, Tymoteusz i Łukasz, który przyłączył się do nich w Troadzie (na co wskazuje zaimek my w Dz 16,11), wyruszyli do Filippi.

W swojej działalności ewangelizacyjnej Paweł zawsze planował w sposób strategiczny. Filippi było „przodującym miastem okręgu macedońskiego” (Dz 16,12). Było to jedno z najbardziej uprzywilejowanych miast w całym Cesarstwie Rzymskim, jako że posiadało status Ius Italicum, a zatem najwyższy możliwy status nadawany prowincjonalnym miastom pod rzymskim panowaniem. Mieszkańcy takich miast otrzymywali przywileje podobne do tych, jakimi cieszyli się tylko mieszkańcy miast w Italii, w tym zwolnienie z podatku od gruntów i podatku pogłównego, zaś każdy wolny człowiek urodzony w takim mieście stawał się automatycznie obywatelem rzymskim. Filippi było ważnym punktem na szlaku Via Egnatia, głównej drodze lądowej łączącej Rzym ze Wschodem. Ustanowienie silnego chrześcijańskiego ośrodka w Filippi dawało możliwość niesienia ewangelii mieszkańcom wielu okolicznych miast, w tym Amfipolis, Apolonii, Tesaloniki i Berei (zob. Dz 17,1.10).

Co ciekawe, urzędowym językiem w Filippi w pierwszym wieku po narodzeniu Chrystusa była łacina, co znajduje potwierdzenie w przeważnie łacińskich inskrypcjach z tego okresu. W Flp 4,15 Paweł zwraca się do Filipian łacińsko brzmiącą nazwą Filippesioi, najwyraźniej w uznaniu ich szczególnego rzymskiego statusu. Niemniej jednak mieszkańcy na co dzień używali greki, która dominowała także w okolicznych miastach. W tym też języku głoszona była ewangelia. Łukasz opisał, jak Paweł i jego zespół ewangelizacyjny przyłączyli się do grupy ludzi modlących się nad rzeką. Tam spotkali Lidię, która nawróciła się wraz ze swoimi domownikami (zob. Dz 16,13-15). Jako właścicielka dobrze prosperującego biznesu (sprzedawczyni purpury) wspierała ona finansowo działalność Pawła i jego współpracowników w Filippi. W wyniku uwięzienia Pawła i Sylasa doszło do nawrócenia kolejnej rodziny, mianowicie rodziny stróża więziennego.

Duch Święty wiedział, że Filippi będzie idealnym przyczółkiem do głoszenia ewangelii w Europie, choć chrześcijan będą tam czekały prześladowania. Choć prześladowania są złe, to jednak czasami mogą się przyczynić do tego, że ewangelia dotrze do ludzi, do których nie dotarłaby w innych okolicznościach.

`Przeczytaj Dz 9,16. Jak te słowa pomagają nam zrozumieć niektóre trudności, jakich doświadczył Paweł? Jak pomagają nam zrozumieć trudności, które nas spotykają?`