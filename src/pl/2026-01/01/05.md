---
title:  Paweł a Kolosy
date:  31/12/2025
---

Nie istnieje żaden dowód, by Paweł kiedykolwiek odwiedził Kolosy, co w pewnym sensie potwierdza skuteczność jego ewangelizacyjnej strategii. Po pierwsze to Epafras, pochodzący z Kolosów (zob. Kol 4,12), jako pierwszy przyniósł ewangelię do tego miasta (zob. Kol 1,7). Ale w jaki sposób on sam się nawrócił? Przypuszczalnie nastąpiło to w połowie lat pięćdziesiątych, gdy Paweł przebywał w pobliskim Efezie, a „wszyscy mieszkańcy Azji, Żydzi i Grecy, mogli usłyszeć Słowo Pańskie” (Dz 19,10; por. Dz 20,31).

Apokalipsa Jana świadczy o tym, jak szeroko ewangelia została rozpowszechniona w tym regionie (zob. Ap 1,4). Najbardziej prawdopodobnym wyjaśnieniem tego sukcesu, w tym także dotarcia ewangelii do Kolosów, jest działalność tych, którzy zostali nawróceni przez apostoła Pawła. Ludzie ci usłyszeli ewangelię w Efezie, najważniejszym mieście Azji Mniejszej i dużym porcie. Epafras usłyszał Pawła przemawiającego w Efezie, nawrócił się i stał się współpracownikiem apostoła, a potem zaniósł ewangelię do swojego rodzinnego miasta, Kolosów.

W Kolosach, położonych około piętnastu kilometrów na południowy wschód od Laodycei, stosunkowo niedawno rozpoczęto prace wykopaliskowe. O Kolosach wiemy zatem znacznie mniej niż o ważniejszych miastach regionu. Wiemy jednak o tym, że istniała tam dość liczna społeczność żydowska, jako że „w tym regionie Frygii mieszkało około dziesięciu tysięcy Żydów”7. Monety bite w Kolosach dowodzą, że mieszkańcy tego miasta, jak wielu rzymskich miast, czcili rozmaitych bogów. Pogańskie praktyki i silne wpływy kulturowe w sposób oczywisty stanowiły ogromne wyzwanie dla chrześcijan nie tylko w związku z ewangelizacją w mieście, ale także z życiem w wierności czystej wierze ewangelicznej. Znanym chrześcijaninem w Kolosach był Filemon, który nawrócił się przypuszczalnie w tym samym czasie, co Epafras.

`Przeczytaj Flm 1,15-16 (zob. także Kol 4,9). Jakie postępowanie w delikatny sposób zalecił Paweł Filemonowi wobec Onezyma?`

Choć prawo rzymskie wymagało, by Paweł odesłał Onezyma do Filemona, to jednak apostoł zaapelował do serca i sumienia Filemona jako współwierzącego, prosząc o to, by traktował Onezyma nie jak niewolnika, ale jak brata w wierze (zob. Flm 1,16).

`Choć z odrazą odnosimy się do kwestii niewolnictwa w jakiejkolwiek jego formie i oczekiwalibyśmy, że Paweł potępi tę praktykę, to jednak jak możemy zrozumieć to, co Paweł napisał do Filemona? (Rzeczą ciekawą jest to, że w czasach panowania niewolnictwa w Stanach Zjednoczonych Ellen G. White wprost radziła adwentystom, by nie wydawali zbiegłych niewolników).`