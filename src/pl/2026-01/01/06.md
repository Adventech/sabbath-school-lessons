---
title:  Zbory w Filippi i Kolosach
date:  01/01/2026
---

`Przeczytaj Flp 1,1-3 i Kol 1,1-2. Jak opisane zostały zbory w Filippi oraz Kolosach i jakie to ma znaczenie?`

W swoim typowym pozdrowieniu, podobnie jak w innych listach, Paweł nazywa chrześcijan w tych miastach świętymi. To znaczy, że przez chrzest zostali oni odłączeni jako szczególny lud Boży, podobnie jak niegdyś Izraelici przez obrzęd obrzezania (zob. Wj 19,5-6; por. 1 P 2,9-10) zostali odłączeni jako święty naród. (Nie ma to zupełnie nic wspólnego z katolicką praktyką kanonizowania wybranych ludzi jako świętych).

Ciekawy jest także paralelizm występujący między pozdrowieniami w tych dwóch listach. Paweł nawiązuje do biskupów i diakonów (zob. Flp 1,1) w Filippi oraz „wierzących braci w Chrystusie” (Kol 1,2) w Kolosach. Gdy Nowy Testament mówi o wiernych braciach, przypisuje im określoną służbę w Kościele (zob. Ef 6,21; Kol 4,7; 1 P 5,12). Wygląda na to, że Paweł odnosi się ogólnie do wszystkich wierzących, ale w szczególny sposób do przywódców kościelnych w tych miastach. Nawiązanie do sprawowanych urzędów konkretniej opisanych w innych listach Pawła (zob. np. 1 Tm 3,1-12 i Tt 1,5-9) świadczy o funkcjonowaniu i ważnej roli organizacji kościelnej od pierwszych lat istnienia chrześcijaństwa.

Szkolenie współpracowników, takich jak Tymoteusz i Epafras, oraz powoływanie kierownictwa w zborach było priorytetem Pawła i utrwalało efekty jego ewangelizacyjnej pracy. Mówiąc innymi słowy, Paweł miał strategiczne podejście zarówno do ewangelizacji, jak i wzmacniania powstałych zborów. Nasi adwentystyczni pionierzy stosowali nowotestamentowy model organizacji Kościoła, o czym możemy się przekonać, czytając liczne artykuły na ten temat zamieszczone w kościelnym czasopiśmie Review and Herald w latach pięćdziesiątych dziewiętnastego wieku. James White (1821-1881), współzałożyciel Kościoła adwentystycznego w Stanach Zjednoczonych, napisał: „Boży porządek nowotestamentowy jest wystarczający, by zorganizować Kościół Chrystusa. Gdyby potrzebne było coś więcej, zostałoby to przekazane w natchnionych pismach”8. Na długo przed napisaniem listów do tych zborów apostołowie ustanowili w Jerozolimie urzędy zborowe (zob. Dz 6,1-6; 11,30), które miały „służyć jako model organizacji Kościoła we wszystkich innych miejscach, gdzie posłańcy prawdy pozyskają nawróconych dla ewangelii”9.

Wiemy, że ze względu na słaby wzrok Paweł korzystał z pomocy asystentów, którzy pomagali mu w pisaniu listów. W niektórych z tych listów Tymoteusz jest wymieniony jako współnadawca (zob. np. 2 Kor 1,1 i Flm 1,1). Fakt, iż Paweł posługuje się pierwszą osobą liczby pojedynczej — ja — zamiast pierwszą osobą liczby mnogiej — my — wskazuje na to, że listy te stanowią wyraz jego apostolskiego autorytetu.