---
title:  Paweł w kajdanach
date:  29/12/2025
---

Przebywając w Macedonii, Paweł wspomniał o swoich licznych uwięzieniach (zob. 2 Kor 6,5; 11,23; 7,5). Pierwszym takim opisanym przypadkiem było uwięzienie w Filippi (zob. Dz 16,16-24). Następnie Paweł został aresztowany w Jerozolimie i osadzony w więzieniu w Cezarei.

W innym swoim liście Paweł wspomina, że jest „w więzieniu” (Flm 1,10.13). Podczas pobytu w areszcie domowym w Rzymie Paweł został potraktowany jak niebezpieczny przestępca — był skuwany łańcuchem ze strażnikiem z elitarnej jednostki pretoriańskiej. Ignacy, biskup syryjskiej Antiochii żyjący prawdopodobnie w latach 30-107 i skazany na śmierć za panowania rzymskiego cesarza Trajana, także był więziony w ten sposób. Napisał on, że tacy strażnicy zachowywali się jak dzikie bestie: „Są jeszcze gorsi, gdy robi się im dobrze”5.

`Przeczytaj 2 Kor 4,7-12. Jak w tym fragmencie listu wyjaśniono to, że Paweł był w stanie znosić próby, które stawały się jego udziałem? Co było celem jego życia?`

Bez względu na to, jak trudne było jego życie, Paweł był w stanie dostrzec jego jaśniejszą stronę i to dawało mu odwagę do znoszenia trudności. Wbrew piętrzonym przez szatana dolegliwościom i przykrościom apostoł wiedział, że nie został opuszczony przez Boga.

`Przeczytaj 2 Kor 6,3-7. Jakie duchowe zasoby pozwalały Pawłowi stawiać czoła trudnościom?`

Często jesteśmy kuszeni, by zwracać uwagę przede wszystkim na trudne okoliczności, własne słabości i błędy z przeszłości, a to wszystko prowadzi nas przecież do przygnębienia. W takich sytuacjach musimy pamiętać o wszystkich zdumiewających przejawach opatrzności Boga służących naszemu zwycięstwu w walce ze złem. Jednym z najważniejszych takich przejawów Bożego wsparcia jest sama Biblia, Słowo Prawdy, gdyż z niej możemy się uczyć na cudzych błędach i naśladować zwycięstwa, jakie stały się udziałem naszych poprzedników w wierze. „To Duch Święty czyni skutecznym to, co zostało dokonane przez słowo Odkupiciela. To przez Niego nasze serca doznają oczyszczenia, a wyznawcy stają się uczestnikami boskiej natury. Chrystus dał swego Ducha jako boską siłę do zwyciężenia wszystkich odziedziczonych i nabytych skłonności do zła. Jego zadanie polega także na odciśnięciu Bożego charakteru w Jego Kościele”6.

`Niezależnie od tego, czy jesteśmy etatowymi pracownikami Kościoła, czy nie, jak możemy zawsze we wszystkim okazywać się „sługami Bożymi” (2 Kor 6,4)? Co to oznacza?`