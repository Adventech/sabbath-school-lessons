---
title:  Paweł, więzień Chrystusa
date:  28/12/2025
---

List do Filipian i List do Kolosan są nazywane listami więziennymi, gdyż zostały napisane przez apostoła Pawła podczas uwięzienia (podobnie jak List do Efezjan i List do Filemona). Większość biblistów jest zdania, że pisząc te listy, Paweł przebywał w areszcie domowym w Rzymie w latach 60-62 (zob. Dz 28,16).

`Przeczytaj Ef 3,1 i Flm 1,1. Jakie znaczenie ma to, jak Paweł opisuje swoje uwięzienie?`

Paweł poświęcił swoje życie służbie zleconej mu przez Jezusa Chrystusa. W imię tej służby był gotowy znosić także uwięzienie. Nazywał siebie sprawującym poselstwo „w więzach” (Ef 6,20). Wcześniej odbywał podróże misyjne, zakładał zbory i szkolił innych chrześcijan do służby Bożej. Mógł zatem zadawać sobie pytanie:

— Dlaczego Bóg dopuścił do tego, że zostałem uwięziony, skoro tak dużo jeszcze mogłem dokonać, przebywając na wolności?

Paweł odzyskał wolność, ale potem został ponownie uwięziony. Wtedy też napisał 2. List do Tymoteusza, który jest zaliczany do listów pasterskich. Zatem co najmniej pięć ksiąg Nowego Testamentu apostoł napisał w więzieniu.

W żadnym z więziennych listów Paweł nie wspomina wprost, gdzie był osadzony, tak więc niektórzy sugerują Efez albo Cezareę. Jednak nie ma biblijnych dowodów na to, by apostoł kiedykolwiek był uwięziony w Efezie. Cezarea może się wydawać bardziej prawdopodobna, z tym że pisząc listy, Paweł nie wspomina o bezpośrednim zagrożeniu dla jego życia w tym mieście. Takie zagrożenie istniało jednak w czasie, gdy Paweł pisał List do Filipian (zob. Flp 1,20; 2,17).

List zawiera także inne wskazówki dotyczące miejsca, w którym Paweł był więziony. Po pierwsze istniało tam pretorium4. Może ono oznaczać siedzibę namiestnika prowincji, podobną do siedziby Piłata w Jerozolimie, gdzie Jezus został osądzony przez namiestnika (zob. Mt 27,27 i J 18,33). W Cezarei także znajdowało się takie pretorium w czasach apostoła Pawła (zob. Dz 23,35). Jednak Paweł najwyraźniej używa tego słowa nie w odniesieniu do miejsca, ale do określonego rodzaju ludzi. Twierdzi oto, że „wśród całej pretoriańskiej straży” (Flp 1,13 PO) rozeszła się wieść o głoszonej przez niego ewangelii. W Rzymie pretorianami nazywano elitarną jednostkę wojskową liczącą nawet do czternastu tysięcy doborowych żołnierzy, którzy stanowili osobistą straż cesarza, a do ich obowiązków należało także pilnowanie cesarskich więźniów.

Ponadto Paweł przekazał pozdrowienia od wierzących „z domu cesarskiego” (Flp 4,22). To jednoznacznie świadczy o tym, że apostoł był więźniem w Rzymie i miał kontakt z ludźmi pełniącymi służbę w pałacu cesarskim.

`Jak możemy się nauczyć dobrze wykorzystywać nawet najtrudniejsze sytuacje, w jakich przychodzi nam się znajdować? Dlaczego nie zawsze jest to łatwe?`