---
title:  Tylko jedna rzecz — poznanie Chrystusa
date:  05/02/2026
---

`Przeczytaj Flp 3,10-16. Jakie zasadnicze myśli wyraża Paweł w tym fragmencie listu?`

Z pewnością nic nie jest ważniejsze niż poznanie Chrystusa, które ostatecznie gwarantuje, że On rozpozna nas i przyzna się do nas przed Ojcem (zob. Mt 7,21-23; 10,32-33). Jak możemy Go poznać? Przez Jego spisane Słowo — czytając je i żyjąc zgodnie z nim. Nie znamy Go twarzą w twarz, jak znali Go uczniowie. Jednak oni, choć widzieli Go na własne oczy i słuchali Go dzień po dniu, nie pojmowali Jego słów. Świadczy to wyraźnie o tym, że potrzebujemy kierownictwa Ducha Świętego (zob. J 16,13). Im lepiej Go znamy, tym bardziej przybliżamy się do Niego, gdyż doświadczamy „mocy zmartwychwstania jego” (Flp 3,10), która wzbudza nas do „nowego życia” (Rz 6,4).

Przybliżamy się do Jezusa, między innymi uczestnicząc „w cierpieniach jego” (Flp 3,10). Każda próba, którą przechodzimy, oraz każde bolesne doświadczenie, które przychodzi nam znosić, pomagają nam poznać i pełniej docenić to, czego Jezus dokonał dla nas, oraz wyraźniej zrozumieć Jego i Jego wolę.

Trzeci sposób, w jaki możemy przybliżać się do Jezusa, to dążenie naprzód, „do celu” (Flp 3,14). Co jest tym celem? Greckie słowo skopos użyte w tym wersecie występuje tylko raz w Nowym Testamencie. Oznacza ono linię mety w wyścigu i nagrodę, jaką otrzymuje zwycięzca. Paweł nazywa ją nagrodą w górze, do której został „powołany przez Boga w Chrystusie Jezusie” (Flp 3,14). Jak Chrystus przez swoją śmierć i swoje zmartwychwstanie wstąpił do nieba, tak Bóg zaprasza nas do przyjęcia niebiańskiej nagrody — życia wiecznego.

Oczywiście jeszcze nie osiągnęliśmy tego celu. Nie będziemy doskonali w pełnym znaczeniu tego słowa, póki nasze znikome ciało nie zostanie przemienione „w postać, podobną do uwielbionego ciała [Chrystusa]” (Flp 3,21). Poznając Go i żyjąc w Jego obecności dzień po dniu, zmierzamy do celu, jakim jest podobieństwo do Jezusa pod każdym możliwym względem już tu i teraz. Oto na czym Paweł skupiał całą swoją uwagę. Podobnie jak biegacz ścigający się w zawodach (zob. 1 Kor 9,24-27), tak i my nie oglądamy się za siebie, nie patrzymy, skąd przybiegliśmy albo kto biegnie za nami. Skupiamy uwagę wyłącznie na tym, co jest przed nami — na niebiańskiej nagrodzie, która czeka na nas. Obraz przedstawiony w tych słowach jest bardzo żywy — biegacz kieruje wzrok ku mecie, wytężając siły i mknąc wytrwale do celu.

`Dlaczego w twojej więzi z Panem ważne jest to, byś nie patrzył wstecz na swoje grzechy i upadki, ale do przodu, na to, co zostało ci obiecane już teraz w Chrystusie?`