---
title:  Co naprawdę się liczy?
date:  03/02/2026
---

Jak zauważyliśmy we wczorajszej części lekcji, to, co wcześniej było powodem dumy Pawła, okazało się przeszkodą na drodze do wiary, gdyż sprawiało, że Paweł nie dostrzegał, iż potrzebuje Chrystusa. Paweł, pisząc o tym, stosuje terminologię z dziedziny ekonomii, zysku i straty, by opisać swój duchowy rejestr księgowy przed przyjściem do wiary. Choć nie lubimy o tym myśleć, to jednak każdy człowiek ma coś w rodzaju duchowego rejestru. Przed poznaniem Chrystusa Paweł posiadał swój rejestr zgodny z żydowskimi wartościami przyjętymi w jego czasach, zamiast biblijnych wartości nauczanych przez Jezusa.

Po nawróceniu jego duchowy rejestr zmienił się diametralnie, stosownie do nowej skali wartości, w której nie liczy się waluta judaizmu, ale prawda objawiona przez Boga.

„Ten, który przybył z nieba, może mówić o niebie i właściwie przedstawiać to, co składa się na niebiańską walutę, na której odcisnął swój obraz i podpis. On wie, w jakim niebezpieczeństwie są ci, których przyszedł podnieść z upadku i wywyższyć, dając im miejsce obok siebie na swoim tronie. Wskazuje więc, jak groźne jest przywiązywanie się do bezużytecznych i niebezpiecznych rzeczy. Odwodzi umysły od spraw ziemskich ku niebiańskim, abyśmy nie tracili czasu, talentu i możliwości na to, co jest zupełną marnością”30.

W świecie judaizmu z pierwszego wieku naszej ery Paweł był wschodzącą gwiazdą aż do dnia, w którym oślepiony chwałą Jezusa na drodze do Damaszku (zob. 9. rozdział Dziejów Apostolskich) doświadczył przywrócenia duchowego wzroku i zaczął widzieć wyraźnie.

`W 9. rozdziale Ewangelii Jana przedstawiona jest historia innego człowieka, który był niewidomy, ale potem wyraźnie ujrzał Jezusa. W kontekście tej historii Jezus powiedział, że On przyszedł na świat, „aby ci, którzy nie widzą, widzieli, a ci, którzy widzą, stali się ślepymi” (J 9,39). Jakie zastosowanie ta zasada znajduje w twoim życiu?`

Co może być cenniejsze niż życie wieczne w niebie i na nowej ziemi? Jednak świat jest ślepy na tę wieczną rzeczywistość i nie uwzględnia jej w swojej hierarchii wartości. Istnieje zasadnicza rozbieżność między tym, co jest cenione w świecie (zob. Mt 13,22; Łk 4,5-6; 1 J 2,16), a tym, co ceni niebo — podobieństwo do Chrystusa i zbawienie.

`Świat może nas zaślepiać na duchowe prawdy i to, co naprawdę się liczy. W jaki sposób możemy zachować w naszej świadomości to, co jest naprawdę ważne?`