---
title:  Dawne życie Pawła
date:  02/02/2026
---

Osoby nawracające się na chrześcijaństwo zazwyczaj dzielą swoje życie na to przed przyjęciem Jezusa i po tej decyzji. Podobnie czyni Paweł w 3. rozdziale Listu do Filipian. Słusznie czy nie, czasami mówimy o osobach niebędących chrześcijanami jako dobrych ludziach, a wielu z nich jest właśnie takimi według standardów przyjętych w świecie. Jednak w świetle Bożych standardów żaden człowiek — chrześcijanin czy niechrześcijanin — nie jest sam z siebie dobry.

`W Flp 3,4-6 Paweł wymienia to, czym chlubił się przed nawróceniem. Co było powodem jego dumy? Jak opisałbyś dobro w twoim życiu (w przeszłości i obecnie)?`

Wierzącym Żydom szerzącym fałszywe nauki Paweł wyraźnie przeciwstawia nieobrzezanych chrześcijan, którzy polegają w pełni na Chrystusie w kwestii zbawienia i nie pokładają ufności w ludzkich uczynkach, takich jak obrzezanie (zob. Hbr 6,1; 9,14; por. Rz 2,25-29). Choć dawne życie Pawła i jego pochodzenie robiły spore wrażenie na innych Żydach, to jednak nie miały żadnego znaczenia w kwestii zbawienia. W gruncie rzeczy były dla niego przeszkodą, gdyż do pewnego czasu zaślepiały go tak, iż nie dostrzegał, że potrzebuje Chrystusa.

Paweł był nie tylko obrzezany, ale był obrzezany ósmego dnia po narodzeniu, co znaczy, że pochodził z izraelskiej rodziny i należał do ludu przymierza. Ponadto należał do plemienia Beniamina, na którego terytorium znajdowały się jedne z najważniejszych miast w Izraelu. Paweł nie tylko znał język hebrajski, ale i studiował u samego Gamaliela (zob. Dz 22,3; 26,4-5), najlepszego żydowskiego rabina. Jako młody człowiek przyłączył się do faryzeuszy, dogłębnie studiował prawo Boże oraz sposób jego stosowania zgodnie z tradycją.

Paweł tak gorliwie zabiegał o prawo, iż prześladował Kościół, gdyż czuł, że jego istnienie stanowi zagrożenie dla żydowskiego sposobu życia, który, jak sądził, jest zalecany w prawie. Co ciekawe, choć wydawało się, że Paweł był „bez zarzutu” (Flp 3,6 BT) z punktu widzenia tej sprawiedliwości wymyślonej przez ludzi, to jednak uświadomił sobie, że prawo ma głębsze wymagania, które nie sposób w pełni pojąć, i że bez Chrystusa każdy człowiek jest skazany na potępienie za złamanie tego prawa.

`Por. Rz 7,7-12 z Mt 5,21-22.27-28. Jakie ważne rzeczy dotyczące prawa wskazali zarówno Jezus, jak i Paweł, i dlaczego wiara „w Chrystusa” (Flp 3,9), a nie prawo, jest jedynym źródłem sprawiedliwości? Zastanów się, jak dobrze przestrzegasz prawa w świetle posłuszeństwa, które według Jezusa powinieneś okazywać.`