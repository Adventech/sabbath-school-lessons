---
title:  Wiara Chrystusa
date:  04/02/2026
---

Musimy dobrze zrozumieć to, co Paweł starał się wyrazić. Podczas spotkania z Jezusem na drodze do Damaszku doświadczył niezwykłej przemiany. Zostawił za sobą swoje dotychczasowe życie i poleganie na prawie, aby pójść za Chrystusem i żyć w łączności z Nim — „żeby zyskać Chrystusa i znaleźć się w nim” (Flp 3,8-9).

`Znaleźć się „w nim” (Flp 3,9), to jest w Chrystusie, to ciekawe wyrażenie. Przeczytaj Ef 1,4; 2 Kor 5,21; Kol 2,9; Ga 2,20. Na podstawie tych wersetów spróbuj opisać, co Paweł miał na myśli.`

Słowa Pawła o znalezieniu się w Chrystusie stanowią przedmiot dogłębnych studiów. Jednak nie powinno nas zaskakiwać, że sam Paweł wyjaśnił je najlepiej: „Aby z nastaniem pełni czasów wykonać ją i w Chrystusie połączyć w jedną całość wszystko, i to, co jest na niebiosach, i to, co jest na ziemi w nim” (Ef 1,10). Taki był cel Boga od początku. Paweł wyjaśnia, jak się to dzieje: „Jesteście w Chrystusie Jezusie, który stał się dla nas mądrością od Boga i sprawiedliwością, i poświęceniem, i odkupieniem” (1 Kor 1,30).

Bycie w Chrystusie obejmuje wszystko, co jest związane z planem zbawienia, od pierwszych przebłysków naszej duchowej świadomości (mądrości), przez usprawiedliwienie z łaski przez wiarę (sprawiedliwość), przygotowanie do nieba (poświęcenie), aż po przemienienie w dniu powtórnego przyjścia Chrystusa (odkupienie). Zbawienie jest dziełem Chrystusa od początku do końca — dla nas i w nas. Tak więc zyskując Chrystusa, mamy wszystko, czego potrzebujemy.

`Przeczytaj Flp 3,9. Jakie dwa pojęcia przeciwstawia Paweł i dlaczego powinniśmy zawsze pamiętać, że są one przeciwne sobie?`

Paweł uświadomił sobie, że posiadanie własnej sprawiedliwości nie jest żadną rzeczywistą sprawiedliwością, gdyż prawo nie może udzielać życia (zob. Ga 3,21-22). Tylko Chrystus może to uczynić, a dar ten musimy przyjąć przez wiarę. I nie jest to byle jaka wiara. W końcu nawet demony wierzą i drżą ze strachu (zob. Jk 2,19). Jedyną wiarą mającą znaczenie w kwestii zbawienia jest wiara Chrystusa. Jedynie Jego wiara była powiązana z zupełnym posłuszeństwem i była w stanie takie posłuszeństwo okazać. (Greckie słowo pistis, tłumaczone jako wiara, oznacza także wierność). Zatem gdy jesteśmy w Chrystusie i On mieszka w nas (zob. Ga 2,20), wówczas żyjemy przez Jego wiarę, którą przyjmujemy przez naszą wiarę w Niego.