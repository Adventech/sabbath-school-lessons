---
title:  Radość w Panu
date:  01/02/2026
---

`Przeczytaj Flp 3,1-3. Jakie pozytywne i negatywne spostrzeżenia wyraża Paweł w tych wersetach i jak wiążą się one ze sobą? Jak opisuje wierzących?`

Paweł zaczyna w bardzo pozytywnym tonie, niemalże jakby zamierzał zakończyć swój list. Ale nie poprzestaje na tym. Nawiązuje do jednego z zasadniczych tematów listu — radości w Panu. Następnie podaje powody tej radości. Najważniejsze jest to, że mamy pokładać ufność w Chrystusie, a nie w sobie samych: „Chlubimy się w Chrystusie Jezusie, a w ciele ufności nie pokładamy” (Flp 3,3). Każdy z nas na własnych błędach musiał nauczyć się, że pokładanie ufności w ciele nie ma sensu.

Mocne ostrzeżenie — „strzeżcie się” (powtórzone trzykrotnie w Flp 3,2) — nie występuje w tak wyrazisty sposób w żadnym innym fragmencie Pisma Świętego. Najwyraźniej Filipianie dobrze wiedzieli, do jakich zagrożeń nawiązuje Paweł. Ostrzeżenie to nie dotyczy trzech różnych problemów, ale jednej grupy, fałszywych nauczycieli, wskazanej na trzy różne sposoby.

Izraelici mieli zwyczaj nazywać bezbożnych ludzi psami (zob. Flp 3,2; por. Ps 22,17; Iz 56,10; Mt 7,6; 2 P 2,21-22). Fałszywych nauczycieli można także trafnie nazwać złymi pracownikami. Mówiąc o nich jako tych, którzy przesadzają w obrzezywaniu (zob. Flp 3,2), nazywając ich dosłownie okaleczeńcami (BT), Paweł wskazuje na to, że ludzie ci, podobnie jak fałszywi nauczyciele w Galacji i innych miejscach, starali się narzucić obrzezanie nawróconym poganom. Czynili to wbrew decyzji zjazdu Kościoła w Jerozolimie (zob. 15. rozdział Dziejów Apostolskich).

Rzeczą ciekawą jest to, że rozwiązaniem na wszystkie duchowe wyzwania, w tym fałszywe nauczanie, jest radowanie się w Panu (zob. Flp 3,1; por. Flp 4,4).

Wszystko, czym się radujemy, przynosi nam radość (podobnie jak w języku polskim, w języku greckim te dwa słowa są ze sobą związane). Bóg pragnie, byśmy byli radośni, a Jego Słowo uczy nas prawdziwego szczęścia i trwałej radości. Droga do radości wiedzie przez przyjęcie Bożej łaski (zob. Ps 31,8), pokładanie ufności w Bogu (zob. Ps 5,12), przyjęcie błogosławieństw zbawienia (zob. Ps 9,15), obranie prawa Bożego jako sposobu życia (zob. Ps 119,14), łącznie z sobotą (zob. Iz 58,13-14), wiarę w Słowo Boże (zob. Ps 119,162) oraz wychowanie dzieci w pobożności (zob. Prz 23,24-25).

`Życie bywa trudne dla nas wszystkich niezależnie od tego, jak dobrze się nam powodzi. Z czego możesz i powinieneś się cieszyć wbrew aktualnym problemom? Co powstrzymuje cię od radowania się?`