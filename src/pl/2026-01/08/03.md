---
title:  Pierworodny wszelkiego stworzenia
date:  16/02/2026
---

W Nowym Testamencie słowo pierworodny niemal w każdym przypadku dotyczy Jezusa (zob. Łk 2,7; Rz 8,29; Hbr 1,6; Ap 1,5), w tym dwukrotnie w Liście do Kolosan. Jednak nawet w tych przypadkach, gdy odnosi się do innych osób, nie zawsze oznacza pierworodnego w sensie chronologicznym. Biblijne pojęcie pierworodnego podkreśla szczególną więź syna z ojcem, niezależnie od tego, czy chodzi o najstarszego syna, czy nie. Zdarzało się, że młodsi synowie odgrywali ważniejsze role niż ich starsi bracia — tak było w przypadku Izaaka, Jakuba i Józefa.

Dawid, choć był najmłodszym z ośmiu synów Isajego, został namaszczony jako przyszły król (zob. 1 Sm 16,10-13), a przez psalmistę Bóg powiedział:

— „Ja zaś uczynię go pierworodnym, najwyższym wśród królów ziemi” (Ps 89,28).

Powiedział także Mojżeszowi:

— „Moim synem pierworodnym jest Izrael” (Wj 4,22).

W tym sensie słowo to oznacza pierwszego ze względu na znaczenie.

`Przeczytaj Kol 1,15-17. Jak Paweł uzasadnił to, że Jezus został nazwany „pierworodnym wszelkiego stworzenia” (Kol 1,15)?`

Oczywiście Paweł nie zasugerował, że Jezus jest pierwszą stworzoną istotą. Wręcz wykluczył taką możliwość. Dwukrotnie na różne sposoby podkreślił, że to Jezus stworzył wszystko, co zostało stworzone. Wszystko to zostało stworzone „przez niego i dla niego” (Kol 1,16). W obu przypadkach Jezus został wskazany jako osobisty wykonawca Bożego dzieła stworzenia (zob. także Ef 3,9; J 1,1-3; Ap 4,11).

Stwierdzenie Pawła jest tak pełne treści, jak to tylko możliwe. Wszystko znaczy dosłownie wszystko — gdy chodzi o przestrzeń (w niebie i na ziemi), istniejące byty (widzialne i niewidzialne) i sprawowane funkcje (trony, panowania, nadziemskie władze, zwierzchności). Te ostatnie cztery określenia odnoszą się zazwyczaj do aniołów (zob. Ef 3,10; 6,12). Aby upewnić się, że zostanie dobrze zrozumiany, Paweł wskazuje także, że Jezus istniał „przed wszystkimi rzeczami” (Kol 1,17). Greckie wyrażenie może oznaczać pierwszeństwo co do rangi, a także pierwszeństwo w czasie, ale we wszystkich innych przypadkach w pismach Pawła dotyczy ono czasu (zob. np. 1 Kor 2,7; Ga 1,17; Ef 1,4).

Według Pawła kolejnym powodem pierwszeństwa Jezusa jest to, że „wszystko na nim jest ugruntowane” (Kol 1,17). Greckie słowo synistanein, użyte tutaj, oznacza dosłownie: spajać lub jednoczyć. Jezus jest Tym, który jednoczy wszechświat nie tylko ze względu na swoją rolę Stwórcy, ale także jako Odkupiciela.

`Bóg, nasz Stwórca, umarł dla naszego zbawienia. Co nasze uczynki miałyby dodać do Jego ofiary? Dlaczego stwierdzenie, że nasze uczynki mogą w jakiś sposób uzupełnić ofiarę Chrystusa, musi być postrzegane jako bluźniercze?`