---
title:  Żeby wszystko pojednało się
date:  19/02/2026
---

`Przeczytaj Kol 1,19-20. Na czym polega pojednanie na mocy ofiary Chrystusa złożonej na krzyżu i jak szeroki jest zakres tego pojednania?`

Paweł używa bardzo ciekawego greckiego wyrażenia, gdy podsumowuje swój opis Jezusa, pośrednio wskazując także na Ojca wspomnianego w Kol 1,12. Ojcu upodobało się, by Jego pełnia zamieszkała w Jezusie (por. Kol 2,9). Czym jest ta pełnia? Jan mówi o niej jako chwale Ojca, pełnej „łaski i prawdy” (J 1,14).

Jednak na podstawie przytoczonego fragmentu z Listu do Kolosan możemy zauważyć, że owa pełnia obejmuje coś jeszcze więcej. Zawiera wieczną samoistność Boga oraz Jego moc stwarzania i odtwarzania. Ponadto obejmuje także Jego mądrość w pokonywaniu grzechu i śmierci przy pomocy najbardziej niepojętego środka — ofiary Chrystusa złożonej na krzyżu. Umierając na krzyżu, Jezus zmienił ten symbol hańby w świadectwo Jego wiecznej miłości do każdej stworzonej istoty. „Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16).

Jedyny sposób, w jaki grzech zostanie rzeczywiście pokonany na zawsze, a wszystko, co może być pojednane, zostanie pojednane, został wyrażony w tej jednej najwspanialszej prawdzie, iż Bóg umiłował. On umiłował wszechświat, w tym także nas, i to tak bardzo, iż zaryzykował wszystko, by nas zbawić przez śmierć Chrystusa na krzyżu. Greckie słowo przetłumaczone w powyższym wersecie jako świat to kosmos. Słowo to obejmuje cały wszechświat. Paweł nawiązuje do tego powszechnego objawienia miłości Boga w kontekście podążania za Chrystusem: „Staliśmy się widowiskiem dla świata [gr. kosmos — wszechświat] i aniołów, i ludzi” (1 Kor 4,9).

„Z bólem i zdumieniem niebo spoglądało na Chrystusa — wiszącego na krzyżu (...).

Wskutek buntowniczego życia szatan i wszyscy jego naśladowcy stawiają się tak daleko od Boga, że sama Jego obecność staje się dla nich ogniem trawiącym. Chwała Tego, który jest miłością, zniszczy ich.

Na początku wielkiego boju aniołowie tego nie rozumieli. (...).

Lecz nie tak przedstawiać się będzie sprawa, gdy wielki bój dobiegnie końca. Plan odkupienia zostanie wypełniony, a charakter Boga objawiony wszystkim stworzonym istotom. (...).

Dlatego aniołowie mogli cieszyć się, gdy patrzyli na krzyż Zbawiciela (...). Chrystus w pełni rozumiał znaczenie poniesionej na Golgocie ofiary. Miał to wszystko przed oczami, gdy zawołał na krzyżu:

— »Wykonało się!« (J 19,30)”37.