---
title:  Początek (Inicjator)
date:  18/02/2026
---

`Przeczytaj Kol 1,18. Czy pojęcie Chrystusa jako Głowy łączy się z Jego rolą jako Początku?`

W języku hebrajskim słowa rosz, oznaczające głowę, i reszit, oznaczające początek, są ze sobą powiązane. To drugie hebrajskie słowo występuje już w pierwszym wersecie Pisma Świętego: „Na początku [hebr. reszit] stworzył Bóg niebo i ziemię” (Rdz 1,1). Jezus jest Głową Ludzkości i Kościoła nie tylko przez ucieleśnienie, ale także dlatego, że jest naszym Stwórcą.

W języku greckim słowo arche, oznaczające początek, ma wiele znaczeń. W Liście do Kolosan słowo początek oznacza, że Jezus jest Źródłem lub Założycielem Kościoła (zob. Kol 1,18), a zatem jego Głową, podobnie jak jest Początkiem albo Inicjatorem Stworzenia.

Jezus jest nie tylko Inicjatorem Stworzenia i Kościoła, ale także — przez swoje zmartwychwstanie (zob. Rz 6,3-4) — Inicjatorem Nowego Stworzenia. Ponieważ zapłatą za grzech jest śmierć, Jego zwycięstwo nad śmiercią wskazuje także, iż ma On moc odtworzyć nas na swój obraz. Dlatego też jest on „pierworodnym z umarłych” (Kol 1,18). (Zobacz znaczenie słowa pierworodny w poniedziałkowej części lekcji). Jego zmartwychwstanie jest najważniejsze, choć nie pierwsze pod względem chronologicznym. Mojżesz zmartwychwstał jako pierwszy człowiek po tym, jak Pan spierał się z diabłem o jego ciało (zob. Jud 1,9). Gdyby nie doszło do zmartwychwstania Chrystusa, nikt inny nie mógłby zmartwychwstać.

Podsumujmy krótko wszystkie powody prymatu/pierwszeństwa Jezusa podane przez Pawła:

1. On jest doskonałym obrazem Niewidzialnego Boga.
2. On jest Tym, przez którego wszystko zostało stworzone.
3. On istniał przed wszystkim i wszystko jest ugruntowane na Nim.
4. On jest Głową Kościoła, który jest Jego ciałem.
5. On jest Inicjatorem Stworzenia, a także Inicjatorem Nowego Stworzenia.
6. On pokonał grzech i śmierć, więc posiada prawo wskrzeszenia wszystkich, którzy zaufali Mu jako Zbawicielowi.
7. Jezus zawsze istniał, ale teraz na mocy wszystkiego, czego dokonał, przewodzi jako Głowa Ludzkości i Kościoła.

`Co musisz zmienić, aby lepiej doświadczyć prymatu/pierwszeństwa Chrystusa w swoim życiu?`