---
title:  Obraz Boga Niewidzialnego
date:  15/02/2026
---

Gdy patrzymy w lustro czy na fotografię, widzimy swoje odbicie, ale jest to płaski i dwuwymiarowy obraz. Pod pewnymi względami rzeźba jest lepszym wyobrażeniem, ale oczywiście nie odzwierciedla żyjącej, oddychającej i poruszającej się istoty. Biblijne pojęcie obrazu, choć czasami odnosi się do takich przybliżonych wyobrażeń, sugeruje coś więcej.

`Przeczytaj Rdz 1,26-27; 5,3; 1 Kor 15,49; 2 Kor 3,18; Hbr 10,1. Określ znaczenie pojęcia obrazu w każdym z tych wersetów. Czym różnią się one od zastosowania tego pojęcia do Jezusa jako obrazu Boga?`

Ludzie zostali stworzeni tak, by byli jak najbardziej podobni do Boga — fizycznie, duchowo, społecznie i funkcjonalnie. Jednak odzwierciedlają obraz Boga jedynie w pewnych aspektach, a grzech dodatkowo zatarł ten obraz. Jezus daje nam zdolność „widzenia” Niewidzialnego Boga. On powiedział:

— „Kto mnie widział, widział Ojca” (J 14,9).

On jest odbiciem istoty Boga (zob. Hbr 1,3). On jest myślą Boga wyrażoną słowem oraz charakterem Boga ukazanym w ciele.

`Przeczytaj Mt 11,27 i J 1,1-2.14.18. Dlaczego Jezus jako jedyny jest w stanie objawić Ojca?`

Zwróć uwagę na to, jak sam Jezus opisywał swoją więź z Bogiem Ojcem:

— „Mój Ojciec aż dotąd działa i Ja działam” (J 5,17).

— „Ja i Ojciec jedno jesteśmy” (J 10,30).

— „Nikt nie przychodzi do Ojca, tylko przeze mnie” (J 14,6).

Jezus także raz po raz używał słowa powszechnie kojarzonego z imieniem Boga, jakim przedstawił się Mojżeszowi — „Jestem” (Wj 3,14):

— „Ja jestem chlebem żywota” (J 6,35).

— „Ja jestem światłością świata” (J 8,12).

— „Ja jestem dobry pasterz” (J 10,11.14).

— „Jam jest zmartwychwstanie i żywot” (J 11,25).

— „Ja jestem w Ojcu, a Ojciec we mnie” (J 14,11).

— „Pierwej niż Abraham był, Jam jest” (J 8,58).

`Gdyby Jezus nie był Bogiem, oznaczałoby to, że Bóg Ojciec posłał stworzoną istotę na śmierć za nas. Dlaczego tak wielkie znaczenie ma to, że sam Bóg jako Jezus Chrystus umarł dla naszego zbawienia?`