---
title:  Myślcie tylko o tym...
date:  11/02/2026
---

Pokój przewyższający rozum będzie także „strzec (...) serc waszych i myśli waszych w Chrystusie Jezusie” (Flp 4,7). Nasze wewnętrzne życie wymaga ochrony. Ciekawe jest to, że w Flp 4,7 użyta jest militarna metafora w powiązaniu z Bożym pokojem. Grecki czasownik frurein (strzec) jest używany w kontekście oddziału wojskowego stacjonującego w mieście i chroniącego przed inwazją (zob. 2 Kor 11,32; por. Dz 9,24).

Kolejnym bardzo ważnym elementem wewnętrznego pokoju jest życie w zgodzie z wolą Boga. „Obfity pokój dla miłujących Twe Prawo, nie przytrafi się [im] żadne potknięcie” (Ps 119,165 BT).

`Przeczytaj Flp 4,8-9. Co Paweł zaleca chrześcijanom?`

Paweł rozpoczyna Flp 4,8-9 słowem ponadto (BD), a następnie wymienia sześć cnót, po czym wzywa swoich adresatów do naśladowania jego przykładu. Ta ponadkulturowa lista pasuje dobrze do grecko-rzymskiego świata Filipian, w którym liczyły się cnota i przykład. Jednak Paweł skupia uwagę na biblijnych wartościach zamiast na czterech głównych greckich cnotach (roztropności/mądrości, sprawiedliwości, powściągliwości/umiarkowaniu oraz męstwie/odwadze).

1. Prawdziwe. Nie przypadkiem lista zaczyna się od zasadniczej biblijnej wartości, prawdy, którą Jezus (zaprawdę powiadam wam...) i autorzy ksiąg nowotestamentowych wskazywali raz po raz (zob. np. Dz 26,25; Rz 1,18; 1 Kor 13,6; 2 Kor 4,2; Ef 4,15 BI; 1 Tm 3,15; Jk 1,18; 1 P 1,22; 1 J 2,21).
2. Poczciwe. Greckie słowo semnos34 użyte tutaj oznacza osobistą zaletę (porównaj w Biblii interlinearnej inne przypadki jego użycia w 1 Tm 3,8.11 i w Tt 2,2, gdzie zostało ono przetłumaczone jako szanowny).
3. Sprawiedliwe. Ta wartość jest definiowana przez sprawiedliwy charakter Boga (porównaj użycie tego słowa w Flp 1,7 BI).
4. Czyste. To słowo oznacza myśli i czyny wpływające z usprawiedliwiającej sprawiedliwości Boga przyjmowanej przez wiarę (zob. 1 J 3,3).
5. Miłe. Ta wartość dotyczy piękna przejawiającego się w Bożym stworzeniu.
6. Chwalebne. To wszystko, co dobre, ujmujące i łaskawe.

Paweł podaje jeszcze dwie cechy, aby wykluczyć przypisywanie pogańskiego znaczenia którejkolwiek z wymienionych wcześniej wartości: „…co jest cnotą i godne pochwały” (Flp 4,8). O tym wszystkim powinniśmy myśleć. Aby usunąć wszelkie wątpliwości i możliwe nieporozumienia, Paweł wzywa swoich adresatów, by praktykowali to, czego się nauczyli, co przyjęli, słyszeli i widzieli, gdy on przebywał wśród nich (zob. Flp 4,9).