---
title:  Wzorce osobowe
date:  08/02/2026
---

Wszyscy od czasu do czasu spotykamy ludzi, których podziwiamy i chcemy naśladować. Zwłaszcza dla dzieci ważne jest to, by miały one dobre wzorce osobowe. Ideałem jest, jeśli takimi wzorcami są rodzice. W miarę upływu czasu młodzi ludzie znajdują kolejne wzorce osobowe związane między innymi z wyborem zawodu czy choćby czytanymi książkami. Mogą dowiedzieć się także, jak ludzie opisani w Biblii radzili sobie z różnymi wyzwaniami, i porównać ich życiowe doświadczenia ze swoimi.

Niestety, we współczesnej kulturze istnieje mnóstwo niewłaściwych wzorców osobowych. Nieustannie jesteśmy bombardowani informacjami o obyczajowych skandalach i o pogmatwanym życiu celebrytów. Adresaci Pawła w Filippi, choć oczywiście nie mieli internetu, borykali się z podobnymi wyzwaniami.

Świat, w którym żył Paweł, był pełen zepsucia, niemoralności i zła, podobnie jak współczesny świat. Właściwie od upadku pierwszych ludzi na świecie zawsze było dość zła, by było ono wyraźnie widoczne. Pozostaje tylko pytanie:

— Jak na to zło reagujemy?

`Przeczytaj Flp 3,17-19. Jakie dobre i złe wzorce osobowe zostały przedstawione w tych wersetach? Co jest kluczem do ich rozróżniania?`

Musimy zauważyć, że Paweł miłował tych, z którymi się nie zgadzał — płakał nad nimi! Zwróć uwagę, że nie nazwał ich swoimi wrogami, ale wrogami „krzyża Chrystusowego” (Flp 3,18). Paweł rozumiał, że chodzi o coś bardzo ważnego, mianowicie o to, jak krzyż przełamuje bariery i stawia nas wszystkich na jednym poziomie jako grzeszników potrzebujących Zbawiciela (zob. Ef 2,11-14).

Paweł wzywa Filipian, by naśladowali dobre przykłady, a nie złe. Powinni pilnie naśladować tych, którzy sami wzorują swoje życie na sposobie życia apostoła. Ciekawe jest to, że podobnych słów użył Paweł w przestrodze zawartej w Liście do Rzymian: „…abyście się strzegli tych, którzy wzniecają spory i zgorszenia wbrew nauce, którą przyjęliście; unikajcie ich” (Rz 16,17). Owi zwodziciele w Rzymie są opisani jako ci, którzy „nie służą Panu naszemu, Chrystusowi, ale własnemu brzuchowi” (Rz 16,18).

`Choć Jezus jest Jedynym Doskonałym Wzorem, to jednak niektórzy ludzie pod pewnymi względami mogą być dla nas wzorcami osobowymi. Jakiego rodzaju wzorcem osobowym jesteś dla innych?`