---
title:  Radujcie się w Panu zawsze
date:  10/02/2026
---

`Przeczytaj Flp 4,4-7. Jak możemy doświadczyć pokoju Bożego?`

Paweł raz jeszcze podkreślił potrzebę jedności (zob. Flp 4,1-3), a następnie przeszedł do kwestii radowania się w Panu (zob. Flp 4,4-7).

Jak często zdarzało ci się odczuwać poważny stres z powodu przyczyn, które bez żadnych starań z twojej strony zanikły tak szybko, jak się pojawiły? Jezus nie bez powodu wielokrotnie podkreślał, że nie powinniśmy się martwić (zob. Mt 6,25-34; 10,19), a Piotr przypomina nam, że możemy powierzyć wszystkie nasze zmartwienia i troski Panu, „gdyż On ma o was staranie” (1 P 5,7). Problemy narastające w świecie powinny inspirować nas nadzieją, iż powtórne przyjście Pana jest bliskie (por. Mt 24,33; Łk 21,28; Jk 5,8).

Lekarstwem na każdą troskę, w każdej sytuacji, jest ufna modlitwa (zob. Flp 4,6-7). Oczywiście musimy wierzyć i postępować zgodnie z naszą modlitwą, będąc pewni, że została ona wysłuchana, zanim ujrzymy rezultaty jej wysłuchania. Mamy więc modlić się „z dziękczynieniem” (Flp 4,6). Paweł używa słowa błaganie (gr. deesis), sugerującego skrajną sytuację i pilną potrzebę (zob. np. Łk 1,13; Flp 1,19; 1 Tm 5,5; Jk 5,16). Nasze modlitwy są jedynie pokornymi błaganiami, ale możemy być pewni, że nasze prośby zostały przyjęte, jeśli tylko prosimy „według jego woli” (1 J 5,14). Wówczas możemy zachować spokój, wiedząc, że wszystkie nasze prośby są w rękach Boga.

`Jak wymienione poniżej wersety poszerzają nasze zrozumienie Bożego pokoju? (Zob. Ps 29,11; Iz 9,5; Łk 2,14; J 14,27; 1 Kor 14,33).`

Boży pokój jest czymś, czego świat nie może nam dać. Boży pokój ściśle wiąże się z pewnością, iż mamy dar życia wiecznego przez Jezusa, naszego Zbawiciela (zob. Rz 5,1; 6,23). Ten pokój wpływa na wszystkie dziedziny naszego życia i „przewyższa wszelki rozum” (Flp 4,7). Pokoju tego nie można pojąć samym umysłem, jak wskazuje użyte tu greckie słowo nus, czyli rozum (BW).

`Jak opisałbyś komuś, co to znaczy doświadczyć pokoju Bożego?`