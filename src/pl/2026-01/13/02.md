---
title:  Lekcje ewangelizacji
date:  22/03/2026
---

Od Pawła możemy się dużo nauczyć o głoszeniu ewangelii. W swoich podróżach misyjnych pokonał on dystans ponad dwudziestu tysięcy kilometrów. To zdumiewające, zważywszy na to, że zdecydowaną większość swoich podróży odbył pieszo, a do tego wiele lat swojego życia spędził w więzieniu.

Paweł sporo czasu poświęcił działalności w ośrodkach handlowych, takich jak Korynt i Efez. Z tych ośrodków przesłanie mogło być niesione dalej, do miast i wiosek w głębi lądu. Paweł miał zwyczaj wracać do zborów, które założył. Czynił to, by wzmacniać i wspierać nowo pozyskanych wierzących. Gdy nie mógł osobiście odwiedzić jakiegoś zboru, wysyłał listy, aby dać wierzącym znać, że pamięta i troszczy się o nich.

`Przeczytaj Kol 4,7-9 i porównaj z Ef 6,21. Jak opisany został Tychikus i jak Paweł uzasadnia wysłanie go wraz z Onezymem do Kolosów?`

Niektóre rzeczy lepiej jest przekazać bezpośrednio niż na piśmie. Rzeczą ciekawą jest to, jakie przesłanie dwaj posłańcy zanieśli zborowi w Kolosach. Sądząc z intencji Pawła, zgodnie z którą przesłanie to miało pocieszyć serca wierzących (zob. Kol 4,7-9), przypuszczalnie dotyczyło szczegółów warunków, w jakich Paweł przebywał w więzieniu. W każdym razie przesłanie to było ważne jako środek służący podtrzymaniu osobistych więzi łączących wierzących.

Tychikus, którego imię znaczy: szczęśliwy, pomyślny, sprzyjający, był najwyraźniej zaufanym posłańcem. Przedstawiony jako „wierny sługa, i współsługa w Panu” (Kol 4,7), był jednym z przedstawicieli Azji wybranych przez Pawła (zob. Dz 20,4), by towarzyszyć mu w podróży do Jerozolimy, dokąd Paweł dostarczył środki zebrane dla tamtejszych potrzebujących chrześcijan. Współpracował on z Pawłem także podczas jego drugiego uwięzienia w Rzymie, skąd został wysłany do Efezu, by wzmocnić tam szeregi pracowników (zob. 2 Tm 4,12). Paweł zamierzał go też posłać do Tytusa na Kretę (zob. Tt 3,12). Wraz z nim apostoł wysłał Onezyma, którego pozyskał w Rzymie (zobacz lekcję pierwszą) i nazwał wiernym.

Wydaje się, że Paweł pragnął także dowiedzieć się, jak się mają wierzący w Kolosach. Liczył na to, że odeślą mu informację przez kogoś, być może samego Tychikusa. Także w ten sposób Paweł wyraził swoją miłość do wierzących i troskę o nich, mimo iż nie spotkał ich osobiście. Pragnął w ten sposób utwierdzić ich w wierze, tak by mogli pomagać innym.

`Jak te osobiste akcenty w listach apostoła Pawła świadczą o jego człowieczeństwie i w pewnym sensie potwierdzają wartość jego służby?`