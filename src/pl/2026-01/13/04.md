---
title:  Doskonali i trwający w tym, co jest wolą Bożą
date:  24/03/2026
---

O życiu nakierowanym na cel i Kościele nakierowanym na cel napisano różne książki. Choć nakierowanie na cel nie zawsze musi oznaczać coś dobrego, to jednak zdecydowane skupienie uwagi na celu jest elementem niezbędnym dla realizacji każdego ważnego przedsięwzięcia. Życie i służba apostoła Pawła, jego współpracowników oraz innych apostołów jest przykładem tej reguły (zob. Flp 3,13-14). Wyniki ich pracy mówią za siebie — ewangelia została ogłoszona szybko w całym Cesarstwie Rzymskim i poza nim (zob. Kol 1,23). Takiego samego nakierowania na cel potrzebujemy dzisiaj.

`Przeczytaj Kol 4,12-13. Jaki cel opisuje Paweł i jak cel ten ma zostać osiągnięty?`

Jak wspomnieliśmy we wcześniejszej lekcji, Epafras przypuszczalnie uczestniczył w głoszeniu ewangelii w Kolosach oraz pobliskich miastach, takich jak Laodycea i Hierapolis (zobacz lekcję pierwszą). Jego pozdrowienia i modlitwy były niewątpliwie wielkim wsparciem dla tamtejszych chrześcijan. Epafras modlił się w wyraźnej intencji, by Kolosanie „stali doskonałymi i zupełnymi we wszelkiej woli Bożej” (Kol 4,12 BG). Rozważmy szczegółowo poszczególne elementy wymienione w tej modlitwie.

Stali. Słowo to oznacza stanie zdecydowane i nieporuszone, możliwe jedynie dzięki ugruntowaniu w wierze i zaufaniu do prawdy ewangelii (zob. Kol 1,23). To samo słowo zostało użyte kilka razy przez Pawła w odniesieniu do walki z „zasadzkami diabelskimi” (Ef 6,11) i odpierania sił ciemności przy pomocy mocy Bożej przez przywdzianie całej zbroi Bożej (zob. Ef 6,10-18 i por. 2 Tm 2,19).

Doskonałymi. Słowo to dotyczy doskonałości charakteru, która znajduje najwyższy wyraz w ofiarnej miłości (zob. Mt 5,44.48) u tych, którzy nigdy nie twierdzą, że już to osiągnęli (zob. Flp 3,12-15).

Zupełnymi. To słowo oznacza całkowite zaspokojenie czy osiągnięcie pełnego wymiaru. Zostało ono użyte przez Pawła w odniesieniu do Abrahama, który miał „zupełną pewność” (Rz 4,21), że Bóg uczyni to, co obiecał, choćby było to niemożliwe z ludzkiego punktu widzenia. Paweł napisał także, że został wzmocniony przez Pana, aby przez niego „dopełnione było zwiastowanie ewangelii” (2 Tm 4,17).

We wszelkiej woli Bożej. Słowo wszelkiej jest bardzo pojemne. Paweł modli się, by Kolosanie zostali napełnieni poznaniem woli Boga oraz „postępowali w sposób godny Pana ku zupełnemu jego upodobaniu” (Kol 1,10) dzięki potędze „chwały jego” (Kol 1,11).