---
title:  Trwanie we wszystkim, co jest wolą Bożą
date:  21/03/2026
---

### Studium Bieżącego Tygodnia
Kol 4,7-18; Ef 6,21; Dz 15,36-40; 2 Tm 4,10-11; 2 P 3,10-14; Iz 60,1-3.

> <p>Tekst Pamięciowy</p>
> „Za wszystko dziękujcie; taka jest bowiem wola Boża w Chrystusie Jezusie względem was” (1 Tes 5,18).

Końcowa część Listu do Kolosan ukazuje szerszą siatkę współpracowników Pawła. W Dziejach Apostolskich czytamy, że apostoł Paweł współpracował z Barnabą, a następnie Sylasem. Księga ta opisuje także w zarysie jego trzy podróże misyjne.

W tym tygodniu przyjrzymy się strategii misyjnej Pawła obejmującej bardzo efektywne wykorzystywanie czasu i środków w celu docierania do ludzi w głównych ośrodkach Cesarstwa Rzymskiego oraz szkolenie obiecujących pracowników do misji w miastach i miejscowościach, których Paweł nie był w stanie odwiedzić, takich jak Kolosy, Laodycea czy Hierapolis.

Przez osobiste wizyty podczas swoich podróży, a zwłaszcza jako więzień przez swoje listy Paweł utrzymywał stałą łączność z ludźmi i zborami. Rozumiał, że powodzenie misji ewangelizacyjnej zależy od współpracy wszystkich chrześcijan — wywodzących się z żydostwa i pogaństwa, mężczyzn i kobiet. Dlatego z uznaniem wymienił Tychikusa, Arystarcha, Justa, Epafrasa, Łukasza czy Nymfasa. Dowiadujemy się także, że Paweł napisał list do Laodycei, który jednak nie został zachowany. Paweł umieszcza mnóstwo treści w tych ostatnich wersetach, w tym osobiste słowa wsparcia dla Archippa. Tak oto Paweł czynił wszystko, co mógł, by wzmacniać zbory, póki był jeszcze w stanie zachować z nimi łączność.