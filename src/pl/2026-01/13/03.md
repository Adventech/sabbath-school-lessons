---
title:  Więzi i łączność w Kościele
date:  23/03/2026
---

W świecie połączonym internetem, mediami społecznościowymi i niezliczonymi urządzeniami komunikacyjnymi trudno nam sobie wyobrazić, jakim wyzwaniem dla Pawła było pomaganie zborom w zachowaniu świadomości, iż są częścią większego Kościoła, a nie jedynie niewielkimi zgromadzeniami.

`Przeczytaj Kol 4,10-11. Oprócz wysyłania i pozyskiwania wiadomości za pośrednictwem posłańców (zob. Kol 4,7-9), w jaki sposób Paweł zabiegał o podtrzymywanie łączności? W świetle pewnych problemów poruszonych w tym liście, jakie przesłanie może być zawarte w tych pozdrowieniach?`

Przesyłając pozdrowienia, Paweł starał się tworzyć i umacniać świadomość łączności wśród wierzących. Dowiadujemy się tu, że Marek jest siostrzeńcem Barnaby. W ten sposób Paweł przygotowywał drogę do ewentualnej wizyty Marka w Kolosach. O Arystarchu napisał dosłownie jako o współjeńcu (zob. Kol 4,10 BI), co oznacza, że był on uwięziony wraz z Pawłem. Obaj byli jak wojownicy noszący „zbroję Bożą” (Ef 6,11), walczący o wyzwolenie jeńców szatana i przywrócenie ich do służby dla Królestwa Bożego (zob. 2 Tm 2,1-4). Paweł polecił im także Jezusa Justa (te dwa imiona — hebrajskie i rzymskie — brzmią podobnie w języku greckim, jak Saul i Paweł) jako godnego zaufania współpracownika w dziele ewangelii.

Paweł uwypuklił żydowskie pochodzenie Arystarcha, Marka i Justa: „…którzy są z obrzezania” (Kol 4,11 UBG). Następnie wymienił trzech współpracowników niebędących Żydami: Epafrasa, Łukasza i Demasa (zob. Kol 4,12-14). Rzeczą ciekawą jest to, że wbrew pewnym napięciom w Kościele panującym między osobami pochodzącymi z żydostwa i pogaństwa ci współpracownicy byli w stanie efektywnie pracować razem w jedności i zgodzie. Słowo jedynymi świadczy jednak o tym, że Paweł był nieco zawiedziony tym, że tak niewielu chrześcijan żydowskiego pochodzenia stanęło przy nim w jego cierpieniach. Niemniej jednak na uwagę zasługuje fakt, że w tym czasie to właśnie Jan Marek, który przed laty opuścił Pawła i Barnabę podczas ich pierwszej podróży misyjnej (zob. Dz 13,13), okazał się nie tylko lojalnym współpracownikiem, ale wręcz pociechą dla Pawła (zob. Dz 15,36-40).

Zagrożenia dla jedności Kościoła nie są niczym nowym. W ostatnich latach Kościół adwentystyczny przeszedł szereg istotnych zmian w miarę globalnego rozwoju, a rozmaite siły przeciwdziałały jego jedności. Te wpływy zagrażające jedności dają się odczuć na każdym poziomie organizacji kościelnej.

`Jak możesz działać w swoim zborze, by przeciwstawiać się czynnikom zagrażającym naszej jedności? Jakie napięcia w tej kwestii zauważasz na poziomie zborowym i co możesz zrobić, by je złagodzić czy zlikwidować?`