---
title:  Przesłanie do Laodycei
date:  26/03/2026
---

`Przeczytaj Kol 4,16-18 i porównaj z Kol 2,1-3. Jakie powiązania dostrzegasz między przesłaniem Jezusa do Laodycei (zobacz wczorajszą część lekcji) a przesłaniem Listu do Kolosan, który miał być odczytany także w zborze w Laodycei w czasach Pawła?`

W dziejach ludu Bożego na przestrzeni wieków pojawiają się raz po raz takie same problemy. Prorocy upominali Izraelitów, którzy naśladowali wierzenia i praktyki religijne świata. Wzywali ich do skruchy, zanim będzie za późno. Izajasz skarżył się na swoich rodaków: „Jakąż nierządnicą stało się to miasto wierne” (Iz 1,21), i apelował do Izraelitów, by powrócili do Boga oraz przyjęli przebaczenie i oczyszczenie (zob. Iz 1,16-20). Zarówno Jan Chrzciciel (zob. Mt 3,2.8-10), jak i sam Jezus (zob. Mt 4,17; 12,33-37) wzywali Izraelitów do skruchy i przynoszenia owocu, który wytrzyma próbę na sądzie w czasie ostatecznym. Apostołowie kierowali do ludzi podobne przesłanie (zob. Dz 2,38; 3,19; 17,30; 2 Kor 7,9-10).

`Porównaj Iz 60,1-3 z Ap 18,1-4 oraz Iz 62,1-5 z Ap 19,7-8. Jakie podobieństwa występują między przesłaniami zawartymi w tych dwóch księgach?`

Bóg zjednoczy niebo i ziemię. Jednak ze względu na to, że trwa obecnie wielki bój, proces ten odbywa się etapami:

1. Na Golgocie szatan utracił resztki sympatii mieszkańców nieba (zob. J 12,31).
2. W ramach dzieła sądu dokonywanego przez Chrystusa w niebiańskiej świątyni lud Boga jest wyposażany we wszystko dobre, aby spełnił „wolę jego” (Hbr 13,21), oraz przygotowywany do zamieszkania w niebie.
3. Podczas sądu w czasie milenium (tysiąclecia) oraz ostatecznej fazy sądu po milenium wszystkie trudne pytania znajdą odpowiedzi, a grzech i zatwardziali grzesznicy zostaną unicestwieni w jeziorze ognia, które oczyści ziemię (zob. Ap 21,8).
4. Gdy dzieje grzechu dobiegną końca, niebo i ziemia zostaną ostatecznie zjednoczone (zob. Ap 21,3).

`Co ty, osobiście (nie oglądając się na innych), możesz uczynić, by pozostać wiernym Bogu i prawdzie objawionej przez Niego? Jak twoje wybory świadczą o tym, do kogo naprawdę należy twoje serce?`