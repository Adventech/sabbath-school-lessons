---
title:  Przykazania ludzkie
date:  05/03/2026
---

`Przeczytaj Kol 2,20-23. Jak rozumiesz to napomnienie Pawła w świetle innych elementów omówionych w tym rozdziale?`

Podobnie jak to się stało w Liście do Galatów, Paweł określa dążenie do zachowywania żydowskich ceremonii jako przejaw przywiązania do żywiołów świata (zob. Kol 2,8.20 i por. Ga 4,3.9). Mówiąc innymi słowy, podobnie jak ziemska świątynia, rzeczy te należą do ziemi, zaś nasza ojczyzna jest w niebie. Nie musimy zachowywać żydowskiego prawa ceremonialnego, gdyż zawiera ono jedynie cienie rzeczywistości, której obecnie doświadczamy przez Chrystusa. To znaczy, że choć pierwotnie zostały nadane przez Boga, przepisy te wypełniły swoją funkcję i ich praktykowanie nie jest już potrzebne.

Ponieważ przepisy te zostały uchylone wraz ze śmiercią Jezusa na krzyżu, co zostało zaakcentowane przez rozdarcie zasłony świątyni spowodowane przez Boga (zob. Mt 27,51 i por. Dn 9,27), to chrześcijanie (w tym także żydowskiego pochodzenia) nie podlegają już tym przepisom. Podporządkowując się nim, w gruncie rzeczy identyfikowalibyśmy się ze światem, który przemija, w przeciwieństwie do nowego świata obiecanego nam w Chrystusie. A przecież oczekujemy „nowych niebios i nowej ziemi, w których mieszka sprawiedliwość” (2 P 3,13), a nie jedynie odnowienia starej ziemi.

Obok faktu, iż faryzeusze i uczeni w Piśmie Świętym dodali szereg ludzkich wymogów do przepisów prawa mojżeszowego (zob. Mk 7,1-13), dalsze praktykowanie starotestamentowych ceremonii wypełnionych w Chrystusie nie może być postrzegane jako Boży wymóg, a jedynie jako obowiązek narzucony przez ludzi. W rzeczy samej wydaje się, że praktykowanie tych przepisów stawało się zbędnym balastem dla wiary, zamiast przyczyniać się do jej umacniania. Bardzo łatwo jest zacząć postrzegać praktykowanie tych przepisów jako powód do odczuwania wyższości nad tymi, którzy ich nie praktykują, co samo w sobie jest złe. Jednak, co gorsza, niektórzy mogą podświadomie dopatrywać się w tej praktyce czegoś w rodzaju zbawczej zasługi, co stanowi już naprawdę niebezpieczną pułapkę.

W dziejach chrześcijaństwa bibliści ulegali pokusie formułowania religijnych orzeczeń, uzurpując sobie w ten sposób funkcję Ducha Świętego kierującego wierzących ku właściwemu zrozumieniu Słowa Bożego. Tylko Chrystus jest źródłem prawdy objawionej w Piśmie Świętym, nauczanej przez Pawła i innych autorów ksiąg biblijnych.

`Jak możemy się upewnić, że rozumiemy, iż jedyną podstawą zbawienia jest to, czego Jezus dokonał dla nas, poza nami, zamiast nas — niezależnie od tego, czego dokonuje w nas?`