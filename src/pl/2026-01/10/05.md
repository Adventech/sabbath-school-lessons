---
title:  Cień czy rzeczywistość?
date:  04/03/2026
---

`Przeczytaj Kol 2,16-19. Jakie żydowskie i chrześcijańskie praktyki wskazuje Paweł w tych wersetach?`

Do dziś bibliści nie są zgodni w kwestii tego, do jakich problemów odnosił się apostoł Paweł. Możemy być pewni, że list Pawła dostarcza sporo informacji na temat dwojakiego wpływu — żydowskiego i chrześcijańskiego — w zborze w Kolosach złożonym głównie z nawróconych pogan (zob. Kol 2,13). Członkowie zboru posiadający żydowskie korzenie forsowali pewne praktyki, których inni wyznawcy Chrystusa niekoniecznie byli zobowiązani przestrzegać.

Kol 2,16 wyraźnie wymienia szereg zwyczajowych żydowskich praktyk nadal zachowywanych przez niektórych Żydów nawróconych na chrześcijaństwo. Także elementy przedstawione w Kol 2,18 pasują do tego kontekstu. Jezus skrytykował fałszywą pokorę przywódców religijnych (zob. np. Mt 6,1.5.7.16). Ze zwojów odnalezionych w Qumran wiemy, że w pewnych żydowskich koncepcjach nabożeństwa przypisywano istotną rolę aniołom. Zatem problemy, z jakimi Paweł miał do czynienia w Kolosach, przypuszczalnie były bardzo podobne do tych, jakie napotykał w innych zborach.

Ponieważ Kol 2,16 często bywa błędnie rozumiany, ważne jest to, byśmy rozważyli ów werset szczegółowo. Zwróć uwagę na następujące rzeczy:

Użycie przez Pawła słowa niechże wskazuje, że to, co następuje po tym słowie, stanowi wniosek wyciągnięty z tego, co zostało napisane wcześniej. Wcześniej apostoł oddalił potrzebę cielesnego obrzezania, podkreślając, że liczy się wewnętrzna przemiana serca (zob. Kol 2,11-15).

Pokarm i napój odnoszą się do ofiar z pokarmów i płynów składanych przez Izraelitów w świątyni.

Wymienienie święta, nowiu księżyca i szabatów (zob. Kol 2,16) jest wyraźnym nawiązaniem do Oz 2,13, gdzie występuje ta sama kolejność ceremonialnych dni, w tym ceremonialnych szabatów (zob. np. Kpł 23,11.24.32).

Najważniejsza dla naszego zrozumienia tego wersetu jest własna interpretacja Pawła. Otóż werset ten dotyczy cieni „rzeczy przyszłych, rzeczywistością natomiast jest Chrystus” (Kol 2,17). Te ceremonialne dni, podobnie jak ofiary, wskazywały na dzieło Chrystusa (zob. 1 Kor 5,7; 15,23). W przeciwieństwie do nich sobota, siódmy dzień tygodnia, została ustanowiona w Edenie przed upadkiem ludzkości i na długo przed wprowadzeniem ceremonialnych ofiar składanych w świątyni. Zatem sobota nie jest cieniem, który można odrzucić po wypełnieniu w związku ze śmiercią Chrystusa na krzyżu.

`Choć sobota nie jest tu kwestią poruszaną przez Pawła, jak możesz odnieść zasadę nieosądzania bliźnich także do świętowania soboty?`