---
title:  Zakorzenieni i wzrastający w Chrystusie
date:  02/03/2026
---

Motywem przewodnim Listu do Kolosan jest jedno z najbardziej klarownych zdań o prowadzeniu chrześcijańskiego życia: „Jak więc przyjęliście Chrystusa Jezusa, Pana, tak w Nim chodźcie” (Kol 2,6). Zbawienie przyjmujemy, przyjmując osobę Zbawiciela, a nie jedynie zbiór nauk biblijnych. Jednak przyjęcie Jezusa wymaga przyjęcia także wszystkich Jego nauk, w tym także tych przekazanych przez biblijnych proroków i apostołów (zob. Ef 2,20).

Przyjęcie Chrystusa oznacza ponad wszystko śmierć dla własnego ja, czyli zupełne poddanie się żyjącemu Chrystusowi.

Żywe Słowo (Jezus) nie może zostać odseparowane od spisanego Słowa (Biblii). Jezus i Biblia są jak dwie strony tego samego medalu. W rzeczywistości to właśnie przez Pismo Święte możemy poznać Jezusa. To, że chodzimy i żyjemy w Nim, znaczy, że pozwalamy, by Jego Słowo i Jego Duch kierowały nami we wszystkich naszych decyzjach i praktykach.

W Kol 2,7 Paweł stosuje znaną biblijną metaforę, porównując chrześcijan do roślin. Jesteśmy zakorzenieni w Chrystusie, gdy przyjmujemy Go jako naszego Zbawiciela i kształtujemy nasze życie zgodnie z Jego Słowem. W ten sposób nasza wiara zostaje utwierdzona.

`Jak wymienione poniżej wersety rozwijają metaforę rośliny odnoszącą się do wierzących? (Zob. Iz 61,3; Mt 3,10; Łk 8,11-15; 1 Kor 3,6).`

Paweł wyraźnie wskazuje wierzącym dwie możliwości. Pierwsza to pozostawanie „szczepem Pana” (Iz 61,3) i doświadczanie pełni w Chrystusie przez trzymanie się Go i Jego nauki. Druga to stanie się sztuczną rośliną, która może wyglądać jak prawdziwa, ale jest pozbawiona życia. Przyjmując ludzkie filozofie i tradycje, zostajemy sprowadzeni na manowce (zob. Kol 2,8). Choć Chrystus nas wyzwolił, możemy znowu popaść w niewolę, dobrowolnie wkładając sobie jarzmo (zob. Ga 5,1 i por. Dz 15,10).

Krótko mówiąc, przyjęcie niebiblijnych nauk oznacza odrzucenie Chrystusa, gdyż ci, którzy przyjmują fałszywe nauki, wraz z nimi przyjmują fałszywą ewangelię ustanowioną przez ludzkie autorytety wbrew autorytetowi Pisma Świętego (zob. Ga 1,6-9). Takie niebezpieczeństwo groziło pierwszym chrześcijanom i grozi nam obecnie.

`Jakie jest twoje doświadczenie w kwestii umierania dla własnego ja w powiązaniu z przyjęciem Chrystusa? Dlaczego takie umieranie musi być stale trwającym procesem?`