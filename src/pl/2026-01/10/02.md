---
title:  Mądrość i poznanie Boga
date:  01/03/2026
---

Hiob zapytuje: „Gdzie można znaleźć mądrość? A gdzie jest siedziba rozumu?” (Hi 28,12). Paweł odpowiada: W Chrystusie „są ukryte wszystkie skarby mądrości i poznania” (Kol 2,3; por. 1 Kor 1,30). Gdy mamy Chrystusa, mamy wszystko, w tym wszelkie bogactwo „pełnego zrozumienia” (Kol 2,2) celu życia. Przez Niego została objawiona tajemnica Boża obejmująca cały plan zbawienia.

`Przeczytaj Kol 2,1-7. Jaki cel przyświecał Pawłowi podczas pisania tego listu?`

Greckie słowo paraklethosin, przetłumaczone jako pocieszone były (zob. Kol 2,2), znaczy także: zostały zachęcone (BI), wsparte, podbudowane albo wzmocnione. Paweł pragnie nie tylko pomóc wierzącym Kolosanom rozpoznać fałszywe nauki, ale także połączyć (BW) albo zjednoczyć (BE) — gr. symbibadzein — ich w chrześcijańskiej miłości. Forma obu tych greckich czasowników — przetłumaczonych jako pocieszyć (gr. parakalein) i połączyć — wskazuje na to, że apostoł miał ufność, iż jego list odniesie zamierzony skutek.

Jednocześnie Paweł chwalił Kolosan za to, „że jest u was ład i że wiara wasza w Chrystusa jest utwierdzona” (Kol 2,5).

Grecki rzeczownik taksis, przetłumaczony jako ład, jest używany w Nowym Testamencie na określenie kapłańskiego porządku Aarona (zob. Łk 1,8 i Hbr 7,11) i Melchisedeka (zob. Hbr 5,6.10; 6,20; 7,11.17), ale Paweł stosuje go również w kontekście porządku w Kościele (zob. 1 Kor 14,40), podobnie jak w Liście do Kolosan. Czasami zauważa się tendencję do traktowania porządku kościelnego i organizacji Kościoła jako jedynie kwestii formalnej, niemającej znaczenia teologicznego. Jednak pisząc o właściwym zachowaniu podczas nabożeństwa (zob. np. 11. rozdział 1. Listu do Koryntian) oraz prezentując sposób wyboru starszych i diakonów (zob. 3. rozdział 1. Listu do Tymoteusza i 1. rozdział Listu do Tytusa), Paweł wyraźnie zabiegał o zachowanie porządku w Kościele. Dzięki utrzymaniu należytego porządku mądrość Boża i nauczanie Biblii są zachowywane w świadomości wierzących i głoszone światu.

Dzięki właściwej nauce, jaką Kolosanie otrzymali od współpracowników Pawła, ich wiara została utwierdzona. Nie mogła być naruszona, gdyż była oparta na mocnym biblijnym fundamencie, którego Kolosanie się trzymali i który chronił ich od błędów głoszonych przez fałszywych nauczycieli.

`Jakie jest twoje doświadczenie związane z potrzebą zachowania porządku/ładu w twoim duchowym życiu?`