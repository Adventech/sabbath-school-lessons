---
title:  Przybity do krzyża
date:  03/03/2026
---

`Przeczytaj Kol 2,11-15. Do jakich problemów Paweł odnosi się w tych wersetach?`

Te wersety, a zwłaszcza Kol 2,14, bardzo często są błędnie wykorzystywane jako argument przeciwko świętowaniu soboty, siódmego dnia tygodnia. W ramach dążenia do ich zrozumienia adwentyści dnia siódmego zasugerowali dwie możliwe interpretacje. Po pierwsze „list dłużny” przybity do krzyża to zbiór oskarżeń „przeciwko nam” (Kol 2,14), podobny do tego, jaki Piłat polecił umieścić na krzyżu Jezusa (zob. Mt 27,37 i J 19,19-20). Po drugie ten list dłużny oznacza ceremonialne prawo mojżeszowe (zob. Pwt 31,24-26) przybite do krzyża.

Gdy przyglądamy się tym wersetom w ich szerszym kontekście, to możemy wyraźnie zauważyć, że mówią one o prawie ceremonialnym.

Paweł nawiązuje także do obrzezki dokonanej „nie ręką ludzką” (Kol 2,11), to znaczy obrzezania serca (zob. Rz 2,28-29 i por. Pwt 30,16), w przeciwieństwie do zwyczajnego obrzezania, które było jednym z najważniejszych wymogów prawa ceremonialnego (zob. Kpł 12,3 i por. Wj 12,48).

Następnie Paweł łączy tę wewnętrzną przemianę z wyzuciem się „z grzesznego ciała ziemskiego” (Kol 2,11) i chrztem przez zanurzenie. Przez taki chrzest utożsamiamy się z Chrystusem w Jego śmierci i zmartwychwstaniu (zob. Kol 2,12).

To doświadczenie nawrócenia jest następnie porównane do śmierci „w grzechach” i ożywienia z Chrystusem, który odpuścił „nam wszystkie grzechy” (Kol 2,13).

Słowo wymagania (zob. Kol 2,14) odnosi się do przepisów prawnych, zarówno świeckich (zob. Łk 2,1 i Dz 17,7), jak i kościelnych (zob. Dz 16,4). To słowo — w greckim oryginale — występuje w listach Pawła wyłącznie jako oznaczające prawo ceremonialne tworzące mur podziału między Żydami a poganami (zob. Ef 2,14-15).

Ponieważ Paweł nawiązał wcześniej do przebaczenia grzechów i wewnętrznej przemiany symbolizowanej przez chrzest, jest mało prawdopodobne, żeby wrócił do tego tematu, używając innej metafory niezastosowanej nigdzie indziej w Piśmie Świętym. Paweł podkreślił raczej to, co wyraził także w Liście do Efezjan, iż wierzący Kolosanie pogańskiego pochodzenia nie muszą martwić się o przestrzeganie prawa ceremonialnego, w tym obrzezania, ani przepisów dotyczących czystości rytualnej zawartych w prawie (por. Dz 10,28.34-35).

Oczywiste jest to, że Paweł nie sugerował, iż dziesięcioro przykazań zostało przybite do krzyża, zwłaszcza że w innym miejscu zdefiniował grzech jako przestępstwo dziesięciorga przykazań (zob. Rz 7,7).