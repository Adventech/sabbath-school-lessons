---
title:  Usposobienie Chrystusa
date:  21/01/2026
---

Po zdobyciu pierwszego tytułu mistrza świata w 1964 roku amerykański bokser Muhammad Ali (1942-2016) biegał po ringu, krzycząc:

— „Jestem największy!”21 (ang. I am the greatest!).

W sierpniu 1963 roku, sześć miesięcy przed zdobyciem tytułu bokserskiego mistrza świata w wadze ciężkiej, wydał nawet album zatytułowany I Am the Greatest!22. Muhammad Ali niewątpliwie był wielkim sportowcem, ale nie był dobrym przykładem do naśladowania dla tych, którzy pragną mieć usposobienie Chrystusowe.

Jezus w przeciwieństwie do innych ludzi jest doskonale bezgrzeszny. Choć był kuszony „we wszystkim, podobnie jak my” (Hbr 4,15), nigdy nie zgrzeszył, nawet myślą. W Hbr 5,8 czytamy, że „chociaż był Synem, nauczył się posłuszeństwa przez to, co wycierpiał”. Podporządkowanie się Jezusa woli Ojca było zawsze zupełne. Nie było ani jednego przypadku, by Jezus nie podporządkował się Ojcu, choć to posłuszeństwo z pewnością nie zawsze było łatwe.

`Przeczytaj Flp 2,5-8, część listu uważaną przez wielu za jeden z najbardziej przejmujących i najpiękniejszych fragmentów Pisma Świętego. Co Paweł mówi w tych wersetach? Co z nich wynika? Jak możemy zastosować w praktyce zasady zawarte w tym fragmencie listu?`

Jezus, który jest równy Bogu i jest Bogiem, nie tylko wziął na siebie człowieczeństwo, ale także stał się Zniewolonym Sługą (gr. dulos — sługa, niewolnik; zob. Flp 2,7), a następnie oddał siebie w ofierze za nasze grzechy! W innym miejscu Paweł mówi, że Chrystus stał się „za nas przekleństwem” (Ga 3,13). Bóg, nasz Stwórca, umarł na krzyżu, aby stać się także naszym Odkupicielem. Aby to było możliwe, musiał się stać przekleństwem za nas.

Jak możemy zacząć rozumieć, co to znaczy? Co ważniejsze, jak możemy czynić to, do czego wzywa apostoł — mieć tego rodzaju gotowość do ukorzenia się i ofiarowania się dla dobra innych?

Jezus powiedział:

— „Kto zaś jest największy pośród was, niech będzie sługą waszym, a kto się będzie wywyższał, będzie poniżony, a kto się będzie poniżał, będzie wywyższony” (Mt 23,11-12).

Słowa te pod wieloma względami odzwierciedlają to, o czym apostoł Paweł mówi nam w Flp 2,5-8.

W bardziej opisowy sposób Paweł powtórzył tutaj to, co powiedział wcześniej o tym, by niczego nie czynić „poprzez samolubną ambicję ani poprzez próżną chwałę” (Flp 2,3 PO).

`Jak powinniśmy odpowiadać na to, czego Chrystus dokonał dla nas według Flp 2,5-8? Jaka odpowiedź może być stosowna czy godna tego, co Chrystus zrobił i robi dla nas, jeśli nie oddanie Mu chwały w modlitwie na kolanach? Dlaczego tak wielkim złem jest pogląd, iż nasze uczynki mogą dodać cokolwiek do tego, co Chrystus uczynił dla naszego zbawienia?`