---
title:  Jedność przez pokorę
date:  17/01/2026
---

### Studium Bieżącego Tygodnia
Flp 2,1-11; Jr 17,9; Flp 4,8; 1 Kor 8,2; Rz 8,3; Hbr 2,14-18.

> <p>Tekst Pamięciowy</p>
> „Dopełnijcie radości mojej i bądźcie jednej myśli, mając tę samą miłość, zgodni, ożywieni jednomyślnością” (Flp 2,2).

W jedności jest siła. Jednak nie wystarczy o tym wiedzieć — trzeba jeszcze postępować zgodnie z tym. Wszyscy zawodzimy w tej kwestii mimo naszych najlepszych starań, by zachować jedność. Oczywiście to nie to samo, co celowe przeciwdziałanie jedności. Nic dziwnego, że pisząc List do Filipian, Paweł wzywał ich, by byli „zgodni, ożywieni jednomyślnością” (Flp 2,2).

Paweł opiera konieczność zachowania jedności na nauce i przykładzie Jezusa. Temat ten przewija się przez cały Nowy Testament, a szczególnie uwypuklony jest w listach apostolskich. Geneza braku jedności we wszechświecie ściśle wiąże się z pychą i pragnieniem wywyższenia siebie oraz osiągnięcia nieuzasadnionej władzy. Postawa ta, która zrodziła się w umyśle jednego anioła, szybko upowszechniła się u wielu, i to nawet w idealnym środowisku nieba (zob. Iz 14,12-14). Następnie została zaszczepiona przez zwodziciela pierwszym ludziom w Edenie. Znalazła wyraz w ich niezadowoleniu z zasad ustanowionych przez Boga oraz w pragnieniu osiągnięcia pozycji wyższej niż zaplanowana dla nich przez Stwórcę (zob. Rdz 3,1-6).

W tym tygodniu przyjrzymy się biblijnej podstawie jedności Kościoła, a szczególnie zwrócimy uwagę na niepojęte uniżenie Jezusa oraz na to, czego możemy się od Niego nauczyć, aby rozwijać się i wzrastać na Jego podobieństwo.