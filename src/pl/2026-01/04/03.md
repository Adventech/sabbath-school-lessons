---
title:  Źródło jedności
date:  19/01/2026
---

Pomyśl, jak Paweł zaakcentował jedność w Flp 2,2, mówiąc w gruncie rzeczy to samo na cztery różne sposoby. Zwróć uwagę na to, jaką rolę przypisuje umysłowi, myślom i uczuciom. Podczas gdy żydowscy przywódcy religijni zwracali większą uwagę na zewnętrzne zachowanie, to Jezus podkreślał znaczenie myśli i uczuć. Na przykład bogaty młodzieniec stwierdził, że zawsze przestrzegał prawa Bożego. Mówiąc mu, by sprzedał wszystko, co posiada, rozdał pieniądze ubogim, a potem poszedł za Nim, Jezus wystawił na próbę jego przywiązanie do ziemskich rzeczy. Ponadto Jezus stwierdził, że to, co czyni człowieka skalanym, pochodzi z serca (czyli umysłu):

— „Z serca bowiem pochodzą złe myśli, zabójstwa, cudzołóstwa, rozpusta, kradzieże, fałszywe świadectwa, bluźnierstwa” (Mt 15,19). „Albowiem z obfitości serca mówią usta” (Mt 12,34).

`Przeczytaj Flp 2,3-4. Jakie praktyczne kroki zalecił Paweł dla zachowania jedności w Kościele?`

Za pomocą tych słów Paweł maluje obraz pokory — uniżoności umysłu, oceniania innych jako lepszych od nas oraz troski o dobro bliźnich, a nie jedynie własne. Łatwiej powiedzieć niż czynić. Jednak są to zasady, o których powinniśmy pamiętać we wszystkich naszych międzyludzkich relacjach. Często nawet w rozmowie skupiamy się przede wszystkim na naszych odpowiedziach na to, co zostało powiedziane, zamiast skupić się na tym, co mówią inni i wysłuchać ich ze zrozumieniem, aby spojrzeć na daną kwestię z ich punktu widzenia. Nierzadko spór zaczyna się od zwykłego nieporozumienia, którego można byłoby uniknąć po prostu przez aktywne słuchanie. Nie musimy zgadzać się ze wszystkimi, ale słuchanie i próba zrozumienia stanowiska innych ludzi to pierwszy krok do zdrowej komunikacji międzyludzkiej i zaufania.

Paweł mówi o jedności, „jaką daje Duch” (Ef 4,3 PAC), jedności tworzącej pokój, który nas łączy. Gdy pojawiają się waśnie w Kościele, Duch Święty może uspokoić nastroje i doprowadzić nas do jedności, przywracając zgodę. W tym samym rozdziale Listu do Efezjan Paweł napisał o „jedności wiary i poznania Syna Bożego” (Ef 4,13). Wszystko to jest ze sobą powiązane. Jedność wiary i zrozumienia Pisma Świętego, oparta na poznaniu Chrystusa i Jego nauki, jest niezbędna dla prawdziwej jedności wśród nas.

`Jakiego rodzaju śmierć dla własnego ja sprawia, że traktujemy innych jako lepszych od nas samych? Jak możemy się tego nauczyć? Jak zmieniłyby się nasze relacje w rodzinie i zborze, gdybyśmy żyli zgodnie z tą zasadą?`