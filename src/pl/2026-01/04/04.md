---
title:  Implant czy operacja umysłu?
date:  20/01/2026
---

Coraz więcej firm na całym świecie pracuje nad technologią łączącą siłę obliczeniową komputerów z ludzkim mózgiem. Mówiąc innymi słowy, łącząc nasze umysły przy pomocy komputerów naukowcy pragną wpływać na nasze myśli i sterować nimi. Choć implanty umieszczane w mózgu mogą się wydawać użyteczne w przeciwdziałaniu padaczce, depresji czy chorobie Parkinsona, to jednak niepokojące jest to, że można je wykorzystać także w bardzo zły sposób, gdyż dają one niewyobrażalne możliwości kontrolowania umysłu.

W pewnym sensie nie jest to dalekie od rzeczywistości. Nasz umysł jest jak komputer, tyle że jest znacznie bardziej skomplikowany. Ciągły strumień informacji przyswajanych dzień po dniu w jakiś sposób programuje nasz umysł, warunkuje nasze myśli i kieruje naszym postępowaniem. Gdy chłoniemy przesłania środków masowego przekazu, świecki sposób myślenia odciska piętno na naszym umyśle i zaczynamy myśleć podobnie. W ten sposób inni ludzie niejako umieszczają implanty swojego umysłu w naszym umyśle.

Podobnie jak Jezus, mamy się kierować zamysłem Ducha (zob. Rz 8,6). „Kim jest Bóg, nikt nie poznał, tylko Duch Boży” (1 Kor 2,11). Według Pawła duch świata nie może poznać ani zrozumieć Boga (zob. 1 Kor 2,12). Kto więc jest naszym nauczycielem i czego się uczymy?

`Przeczytaj Flp 2,5. Co to znaczy być „usposobienia, jakie było w Chrystusie Jezusie”?`

Ostatecznie możemy zmienić nasz umysł, ale nie możemy zmienić serca — tylko Bóg może tego dokonać. Duch Święty musi dokonać na nas operacji serca przy pomocy miecza Ducha (zob. Ef 6,17), żywego i skutecznego Słowa Bożego, przenikającego „aż do rozdzielenia duszy i ducha, stawów i szpiku, [które jest] zdolne osądzić zamiary i myśli serca” (Hbr 4,12). Jedynie dzięki Duchowi Świętemu możemy naprawdę poznać siebie, gdyż z natury nasze serce zwodzi nas — „podstępne jest” (Jr 17,9). Hebrajskie słowo aqow, przetłumaczone jako podstępne, oznacza nierówny i wyboisty grunt powodujący potknięcia, a w kontekście umysłu odnosi się do myśli pokrętnych i zawiłych. Możemy zostać przemienieni przez odnowienie umysłu, abyśmy mogli „rozróżnić, co jest wolą Bożą, co jest dobre, miłe i doskonałe” (Rz 12,2).

`Dlaczego jest to tak ważne, abyśmy stosowali się do poniższej rady apostoła Pawła? „Wreszcie, bracia, myślcie tylko o tym, co prawdziwe, co poczciwe, co sprawiedliwe, co czyste, co miłe, co chwalebne, co jest cnotą i godne pochwały” (Flp 4,8).`