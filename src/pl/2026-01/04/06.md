---
title:  Tajemnica pobożności
date:  22/01/2026
---

W 1 Kor 8,2 mamy cenną radę apostoła Pawła: „Jeśli kto mniema, że coś poznał, jeszcze nie poznał, jak należało poznać”. Nie istnieje dziedzina, w której wiedzielibyśmy absolutnie wszystko. Zawsze możemy dowiedzieć się czegoś więcej o wszystkim. Rzecz jasna, dotyczy to także wiecznej rzeczywistości związanej z Bóstwem i ucieleśnieniem Chrystusa. Paweł raz po raz nawiązuje do niepojętego uniżenia Chrystusa, który będąc Bogiem, stał się człowiekiem. To zagadnienie będzie przedmiotem intensywnych studiów i przemyśleń w wieczności.

`Przeczytaj Rz 8,3; Hbr 2,14-18; 4,15. Co cechowało uniżenie Jezusa i przyjęcie przez Niego natury ludzkiej?`

Jak to możliwe, że wieczny Syn Boży za sprawą Ducha Świętego (zob. Łk 1,35) stał się Bogiem-Człowiekiem w łonie Marii? Nie sposób pojąć, jak nieskończony i wieczny Bóg mógł się stać kruchą ludzką istotą podlegającą śmierci. To właśnie jest istotą czegoś, co Paweł nazywa tajemnicą pobożności (zob. 1 Tm 3,16).

W pięknym hymnie zawartym w 2. rozdziale Listu do Filipian Paweł opisuje niezwykłe uniżenie Jezusa pełniej pod pewnymi względami niż gdziekolwiek indziej w Piśmie Świętym:

- „Był w postaci Bożej” (Flp 2,6). Greckie słowo morfe (postać, forma, kształt) odnosi się do boskiej natury Jezusa jako równego Ojcu (por. J 1,1).
- „Wyparł się samego siebie” (Flp 2,7). Zdumiewająca jest natura Jezusa, który wyparł się samego siebie, rezygnując ze swoich boskich prerogatyw, aby mógł się stać w pełni człowiekiem i być kuszony jak my.
- „Uniżył samego siebie” (Flp 2,8). Przyjmując ludzką naturę, Jezus zamienił panowanie we wszechświecie na zupełne poddanie w służbie — przeciwnie do tego, do czego dążył Lucyfer.
- „Był posłuszny aż do śmierci, i to do śmierci krzyżowej” (Flp 2,8). Jezus wybrał najbardziej haniebny sposób umierania. Zaplanował go wraz z Ojcem na radzie pokoju (zob. Za 6,13 BG) i zapowiedział go, nakazując Mojżeszowi wywyższyć węża (zob. Lb 21,9 i J 3,14). Jego śmierć na krzyżu podkreśla fakt, iż Bóg tego Jezusa „za nas grzechem uczynił, abyśmy w nim stali się sprawiedliwością Bożą” (2 Kor 5,21).

`Jak świadomość tego, czego Jezus dokonał dla nas na krzyżu, stawszy się dla nas najważniejszym przykładem poddania się i pokory, powinna czynić nas pokornymi i uległymi wobec Boga?`