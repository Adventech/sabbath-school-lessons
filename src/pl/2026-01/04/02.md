---
title:  Brak jedności w zborze w Filippi
date:  18/01/2026
---

`Przeczytaj Flp 2,1-3. Jakie czynniki doprowadziły do braku jedności w zborze? Jakie wyjście z tej sytuacji zasugerował Paweł?`

Paweł musiał się czuć bardzo rozczarowany tym, że w zborze, który założył i tak bardzo umiłował, wywiązały się niezdrowa rywalizacja i waśnie. W mocnych słowach odniósł się do tego problemu. Samolubna ambicja (gr. eritheia) albo kłótliwość20 (zob. Flp 2,3 BW) została wspomniana już wcześniej przez Pawła w Flp 1,17 jako cecha wyrachowanych przeciwników tego apostoła w Rzymie, usiłujących wywyższać samych siebie, zamiast rozwijać dzieło Chrystusa.

Samolubna ambicja (gr. eritheia) albo knowania (zob. Ga 5,20 BW) należą do uczynków ciała i, jak wskazuje Jakub, „gdzie jest zazdrość i kłótliwość [gr. eritheia], tam niepokój i wszelki zły czyn” (Jk 3,16).

Greckie słowo kenodoksia (zarozumialstwo), przetłumaczone w Flp 2,3 jako próżna chwała (BW), jest użyte tylko raz w Nowym Testamencie, ale występuje w literaturze pozabiblijnej, oznaczając arogancję, pustą dumę oraz wygórowane mniemanie o sobie. Paweł używa także podobnego słowa w swojej radzie skierowanej do Galatów: „Nie bądźmy chciwi próżnej chwały, jedni drugich drażniąc, jedni drugim zazdroszcząc” (Ga 5,26).

Zwróć uwagę na to, jakie środki zaleca Paweł w przypadku tego rodzaju problemów:

1. Zachęta w Chrystusie. Paweł odwołuje się do przykładu Chrystusa jako największej motywacji.
2. Pociecha miłości. Jezus objawia miłość Bożą i nakazuje nam miłować się wzajemnie, jak On sam nas umiłował (zob. J 15,12).
3. Wspólnota Ducha. Obecność Ducha Świętego tworzy ścisłą chrześcijańską więź podobną do tej, jaka panowała w Kościele wczesnochrześcijańskim (zob. Dz 2,42 i por. 2 Kor 13,13).
4. Współczucie (litość). Tę boską cechę widzimy wyraźnie w postawie Chrystusa (zob. Mt 9,36; 20,34; Mk 1,41). Jezus przedstawił tę cechę w przypowieści o dobrym Samarytaninie (zob. Łk 10,33) i synu marnotrawnym (zob. Łk 15,20).
5. Zmiłowanie (miłosierdzie). Ta cecha, której wzorem jest Jezus, przejawia się także w postępowaniu Jego wyznawców (zob. Łk 6,36).
6. Miłość, zgoda i jednomyślność. Paweł przedstawia tu wzorzec bliski ideałowi. Trudno sobie wyobrazić, by mógł jeszcze mocniej podkreślić znaczenie jedności. Ogólnie Paweł podsumowuje, iż nasze nastawienie ma być kształtowane stosownie do nastawienia Chrystusa (zob. Flp 2,5).