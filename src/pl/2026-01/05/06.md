---
title:  Miejcie takich ludzi w poszanowaniu
date:  29/01/2026
---

`Przeczytaj Flp 2,25-30. Jak Paweł opisał Epafrodyta? Jakie szczególne postawy i działania tego chrześcijańskiego pracownika ukazują jego charakter?`

Epafrodyt został wspomniany tylko w tym liście, ale z tych krótkich wzmianek możemy się sporo o nim dowiedzieć. Sądząc z imienia (nawiązującego do kultu greckiej bogini Afrodyty), był on chrześcijaninem pogańskiego pochodzenia. Nazwanie go współpracownikiem sugeruje, że był on aktywny w służbie misyjnej — przypuszczalnie pracował wraz z Pawłem w Filippi. Wzmianka o wspólnocie w walce (por. Flp 1,27) przypuszczalnie odnosi się do konfliktu, wobec jakiego Epafrodyt stanął, głosząc ewangelię z narażeniem życia (zob. Flp 2,30).

Będąc posłańcem (gr. apostolos) wyznaczonym przez zbór w Filippi, Epafrodyt został wysłany, by posługiwać Pawłowi w więzieniu i troszczyć się o jego potrzeby (zob. Flp 2,25). To jemu Filipianie powierzyli środki finansowe zebrane jako pomoc dla Pawła (zob. Flp 4,18). Te dary były bardzo ważne, gdyż rzymscy więźniowie musieli zaopatrywać się w żywność, odzież, pościel i inne niezbędne rzeczy na własny koszt lub liczyć w tej kwestii na bliskich i przyjaciół (por. Dz 24,23). Pod koniec swojego drugiego uwięzienia w Rzymie Paweł poprosił Tymoteusza, by postarał się „przyjść przed zimą” (2 Tm 4,21) i przyniósł płaszcz, który apostoł pozostawił w Troadzie (zob. 2 Tm 4,13). Paweł potrzebował tego grubego wełnianego okrycia w zimnym kamiennym lochu. Epafrodytowi powierzył apostoł także zaniesienie swojego listu do zboru w Filippi27.

Przypuszczalnie z powodu problemów w zborze w Filippi (zobacz lekcję czwartą) Paweł uznał „za rzecz konieczną” (Flp 2,25) wysłanie Epafrodyta wcześniej niż planował, a zatem wzywał Filipian, by przyjęli go „w Panu z wielką radością” (Flp 2,29). Paweł chciał się upewnić, że Filipianie nie będą się martwić jego sytuacją w więzieniu. Podkreślił także, że Epafrodyt jest człowiekiem zasługującym na najwyższy szacunek — nie ze względu na zamożność czy status społeczny, ale w uznaniu Jego ducha ofiarności w podążaniu za przykładem Jezusa (zob. Flp 2,6-11.29-30; por. Łk 22,25-27). Greckie słowo przetłumaczone jako poszanowanie (zob. Flp 2,29) występuje zaledwie kilka razy w Nowym Testamencie — w związku z bardzo cenionym sługą setnika (zob. Łk 7,2), osobami uczczonymi przez możliwość zajęcia zaszczytnych miejsc podczas uczty (zob. Łk 14,8) oraz samym Jezusem jako Kosztownym Kamieniem Węgielnym (zob. 1 P 2,4.6). Skoro słowem tym sam apostoł Paweł określił Epafrodyta, musiał on być rzeczywiście wzorem wierności i poświęcenia.