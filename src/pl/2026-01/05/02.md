---
title:  Czynimy na zewnątrz to, co Bóg czyni wewnątrz
date:  25/01/2026
---

Paweł przedstawił Jezusa jako doskonały przykład pokory i posłuszeństwa wobec woli Boga, a następnie zwrócił się do samych Filipian. Pochwalił ich posłuszeństwo wobec Pana okazywane po tym, jak przyjęli przesłanie ewangelii (zob. Dz 16,13-15.32-33), i wezwał, by dalej trwali w tym posłuszeństwie.

Po przedstawieniu przykładu życia Chrystusa oraz Jego ofiary złożonej na krzyżu jako podstawy zbawienia Paweł skierował uwagę na praktyczne skutki tych doniosłych prawd.

`Przeczytaj Flp 2,12-13. Co Paweł rozumiał przez sprawowanie swojego zbawienia? Jak możesz opisać powiązanie występujące między wiarą i uczynkami?`

W tych dwóch wersetach Paweł nie mówi o innej ewangelii niż ta, którą przedstawił w Liście do Rzymian i innych swoich listach. Możemy być pewni, że to jego przesłanie jest zupełnie zgodne z ewangelią usprawiedliwienia przez wiarę, które głosił on w Filippi, tak samo jak i w innych miastach. Należy rozważyć wszystko, co Biblia mówi na dany temat, zwłaszcza w kwestii zbawienia, w której panuje wiele błędnych poglądów.

`Przeczytaj Rz 3,23-24; 5,8; Ef 2,8-10. Czego te wersety uczą o zbawieniu?`

Niewątpliwie zbawienie jest dziełem Boga, a my nie możemy sobie przypisać tego dzieła w żadnym stopniu. Nawet nasza wiara jest darem, gdyż jest pobudzana przez Ducha Świętego. Nasze uczynki nie mają żadnej mocy zbawczej. Bóg odradza nas duchowo przez nowonarodzenie, uzdalniając nas do dobrych uczynków. Duch Boży działa w nas, dając nam moc do wybierania tego, co prawe, odpierania pokus i dokonywania właściwych wyborów.

Tak więc „z bojaźnią i ze drżeniem” (Flp 2,12) czynimy na zewnątrz to, co Bóg czyni wewnątrz nas. Czy to znaczy, że powinniśmy się obawiać sądu Bożego, gdy nasze posłuszeństwo zawodzi? Oczywiście nie. To wyrażenie odnosi się raczej do odczuwania obecności Boga (zob. Ps 2,11) i naszej potrzeby posłuszeństwa wobec Niego.

`W jaki sposób doświadczyłeś działania Chrystusa w sobie? Jak twoja upadła natura walczy przeciwko temu, czego Bóg dokonuje w tobie, i jak możesz pokonać jej opór?`