---
title:  Wypróbowany charakter
date:  28/01/2026
---

Wspomnieliśmy już o roli Tymoteusza jako współnadawcy listu (zob. Flp 1,1). Paweł podkreślił, jak cennym współpracownikiem był dla niego Tymoteusz. Apostoł uważał Tymoteusza za ewangelistę (zob. 2 Tm 4,5) i posłał go do Macedonii (zob. 1 Tes 3,2; por. Dz 18,5; 19,22), a także kilkakrotnie do Koryntu (zob. 1 Kor 4,17; 16,10). Tymoteusz pracował z Pawłem i Sylasem w Koryncie (zob. 1 Tes 1,1 i 2 Tes 1,1), a następnie w Efezie (zob. 1 Tm 1,2-3; por. Dz 19,22). Paweł opisał Tymoteusza jako „podobnie myślącego” (Flp 2,20 BD). Użyte tutaj greckie słowo — które znaczy dosłownie: „tej samej duszy” (PO) — sugeruje, że Tymoteusz pod wieloma względami przypominał Pawła, w tym także w swoim poświęceniu dla Chrystusa, w energicznej pracy głoszenia ewangelii oraz w trosce o wierzących, w tym szczególnie o Filipian.

`Jak myślisz, dlaczego Paweł tak pozytywnie i szeroko pisał o Tymoteuszu (zob. Flp 2,19-23)? Co jeszcze miał do powiedzenia o nim (zob. 1 Kor 4,17 i 2 Tm 1,5)?`

Kolejną cechą Tymoteusza wspomnianą przez Pawła jest jego wypróbowany charakter (zob. Flp 2,22). Greckie słowo użyte tutaj oznacza kogoś, kto został poddany próbom (zob. Rz 5,4 BT), dzięki którym jego charakter i służba okazały się autentyczne i szczere (zob. 2 Kor 2,9; 9,13). Paweł wiedział, że taki właśnie jest Tymoteusz, gdyż przekonał się o tym wielokrotnie, gdy pracowali razem, głosząc ewangelię.

To trudne życiowe doświadczenia wypróbowują nasz charakter i pokazują, jakimi naprawdę jesteśmy. „Życie jest kwestią dyscypliny. (...). Doświadczymy prowokacji, które wypróbują naszą cierpliwość. Stawiając im czoło we właściwym duchu, rozwijamy chrześcijańskie zalety. Krzywdy i zniewagi znoszone w pokorze, obraźliwe słowa uciszane łagodnymi odpowiedziami oraz odpłacanie dobrocią za wrogość to dowody, że Duch Chrystusowy mieszka w naszym sercu”25. Jeśli „trudności i przykrości, do których znoszenia jesteśmy powołani, (...) są właściwie znoszone, rozwijają Chrystusowy charakter i odróżniają chrześcijanina od ludzi zeświecczonych”26.

`Pomyśl o prowokacjach, trudnościach i utrapieniach, które ostatnio cię spotkały. Czy zniosłeś je w pokorze i we właściwy sposób? Co możesz zrobić, by tego rodzaju doświadczenia uczyniły cię bardziej opanowanym?`