---
title:  Żywa ofiara
date:  27/01/2026
---

`Przeczytaj Flp 2,17; 2 Tm 4,6; Rz 12,1-2; 1 Kor 11,1. Co Paweł mówi w tych wersetach?`

Paweł wyraził wcześniej zaskakująco dwojakie podejście do tego, czy przyjdzie mu nadal żyć, czy umrzeć w służbie dla Chrystusa (zob. Flp 1,20-23). Teraz sugeruje bardzo realną możliwość, iż jego krew ma „być dolana do ofiary i obrzędu ofiarnego wiary waszej” (Flp 2,17). Ten obrazowy styl nawiązuje do starożytnej praktyki ofiar lanych (z płynów takich jak: oliwa, wino czy woda) składanych Bogu (zob. np. Rdz 35,14; Wj 29,40; 2 Sm 23,15-17). Pozorne marnowanie cennego płynu w geście poświęcenia Bogu przypomina nam czyn Marii, która namaściła głowę i stopy Jezusa bardzo kosztownym olejkiem nardowym (zob. Mk 14,3-9 i J 12,3). Choć nie była to w ścisłym sensie ofiara z płynów, to jednak olejek ten stanowił trafną ilustrację bezgranicznej ofiary Chrystusa złożonej dla naszego zbawienia.

Gdyby Paweł miał zginąć za to, że głosił ewangelię, radowałby się, że jego życie zostało „wylane” jako ofiara dla Boga. Ponieważ ofiary z płynów w Biblii z reguły towarzyszą krwawym ofiarom (zob. Lb 15,1-10; 28,1-15), to Paweł potraktowałby oddanie swojego życia jako trafne uzupełnienie ofiarności i służby wierzących Filipian, którzy przez wiarę poświęcili swoje życie Bogu jako „ofiarę żywą” (Rz 12,1).

Pierwsi chrześcijanie, także ci w Filippi (zob. Flp 1,27-29), aktywnie dzielili się swoją wiarą. Głosili ewangelię od domu do domu (zob. Dz 5,42). Studiowali wspólnie Pismo Święte (zob. Dz 12,12; 1 Kor 16,19; Kol 4,15; Flm 1,1-2) i potrafili uzasadnić przy pomocy Biblii to, w co wierzą (zob. Dz 17,11; 18,26; 1 P 3,15). Adwentystyczni pionierzy czynili podobnie. Nie polegali na pastorach w kwestii głoszenia ewangelii, ale sami dzielili się wiarą, udzielali lekcji biblijnych i przygotowywali ludzi do chrztu, a duchowni odwiedzający zbory chrzcili ich.

Krótko mówiąc, gorliwi chrześcijanie, będący żywą ofiarą, nie szczędzili sił w dziele głoszenia ewangelii. Naszym powołaniem jest wstępować w ich ślady.

`Zastanów się, jak twoje życie może być żywą ofiarą. Jak dużo poświęcasz dla Królestwa Bożego i jak twoja odpowiedź na to pytanie świadczy o tobie?`