---
title:  Światłość w ciemnym świecie
date:  26/01/2026
---

W Flp 2,14 Paweł wzywa Filipian, by czynili „wszystko bez szemrania i powątpiewania”. Wyzwania dotyczące jedności Kościoła są tak poważne, gdyż nie można jej zachować bez właściwie ukierunkowanych wysiłków z naszej strony. Jedność Kościoła jest efektem naszej jedności z Chrystusem i posłuszeństwa Jego Słowu. Jest ona niezbędna z punktu widzenia naszego świadectwa, jak wskazuje Paweł, wzywając nas, byśmy świecili „jak światła na świecie” (Flp 2,15).

W bezksiężycową noc i z daleka od świetlnego smogu miast widać znacznie więcej gwiazd oraz wydaje się, że świecą one jaśniej. To zwiększony kontrast powoduje taką różnicę postrzegania. Im ciemniejsze niebo, tym jaśniej świecą gwiazdy. Podobnie jest z naszym świadectwem. Im większa moralna ciemność wokół nas, tym wyraźniejszy kontrast między życiem prawdziwych wyznawców Boga a życiem ludzi zeświecczonych. Ważne jest to, by sztuczne światła świeckich idei, presji i praktyk nie przyćmiewały naszego świadectwa, sprawiając, że zleje się ono z tłem otoczenia i stanie się niewidoczne.

`Przeczytaj Flp 2,15-16. Jak Paweł opisał to, jakimi mamy być i co mamy czynić jako dzieci Boże?`

Nienaganni to ludzie bez wad, bez zarzutu. Tak został określony Hiob i jego nienaganny charakter (zob. Hi 1,1.8; 2,3; zob. także Hi 11,4; 33,9). Greckie słowo przetłumaczone jako szczery (zob. Flp 2,15) dosłownie znaczy: czysty, klarowny, niepokalany. Wobec ataków grożących nam jako Jego świadkom, Jezus wzywa nas, byśmy byli „niewinni jak gołębice” (Mt 10,16). Paweł podobnie radzi nam, byśmy byli „czyści wobec zła” (Rz 16,19). Współczesne środki masowego przekazu nie słyną z prezentowania czystych, wzniosłych i inspirujących treści. W naszych czasach postawa Dawida jest dobrą zasadą postępowania:

— „Nie stawiam przed oczy swoje niegodziwej rzeczy” (Ps 101,3).

Nie powinniśmy się obawiać, że będziemy się odróżniać od innych ludzi. Nasza wiara zmienia nas i sprawia, że wyróżniamy się w naszym otoczeniu. Ważne jest to, byśmy świecili „jak światła na świecie” (Flp 2,15). Możemy to uczynić, jedynie odrzucając upodabnianie się do tego świata (zob. Rz 12,2) i „zachowując słowa żywota” (Flp 2,16). Nasze wybory decydują o tym, czy żyjemy, mając na względzie „dzień Chrystusowy” (Flp 2,16), czy raczej na próżno biegniemy (por. 1 Kor 9,24-27).

`Jeśli w jakichś sprawach twoje postępowanie i twoja postawa czynią cię człowiekiem zeświecczonym (co jest prawdopodobne), jak możesz zmienić to postępowanie i tę postawę?`