---
title:  Wstrząsnę niebem i ziemią
date:  15/03/2022
---

Po opisaniu uroczystego zgromadzenia w niebie Paweł ostrzega czytelników, że muszą baczyć na głos Boga, gdyż Bóg wstrząśnie „jeszcze raz (...) nie tylko ziemią, ale i niebem” (Hbr 12,26). Paweł wskazuje na to, że choć Jezus objął tron w niebie, to jednak nasze zbawienie nie zostało jeszcze dopełnione. Musimy zachować czujność, gdyż przed nami są jeszcze bardzo ważne wydarzenia.

`Porównaj Ag 2,6-9.20-22; Ps 96,9-10; 99,1; Hbr 12,26-27. W jakim celu Bóg poruszy/wstrząśnie niebem i ziemią? Co oznacza ta zapowiedź?`

W Starym Testamencie trzęsienie ziemi jest częstą figurą retoryczną oznaczającą obecność Boga, który przybywa, by wyzwolić swój lud. Gdy Debora i Barak walczyli przeciwko Syserze, to wtedy Bóg walczył z nieba za nich (zob. Sdz 5,20). Zostało to opisane jako potężne trzęsienie ziemi — poruszenie ziemi i gór pod wpływem obecności Boga (zob. Sdz 5,4-5). Ten sam obraz odnajdujemy w całym Starym Testamencie, gdy Bóg powstaje, by wyzwolić uciskanych (zob. Ps 68,8-9; 60,4; 77,18-19). Tak więc wstrząsy zwiastowały sąd Boży, gdy Bóg używał swojej władzy nad mieszkańcami ziemi. Prorocy przepowiedzieli, że stanie się to znowu w dniu Pana (zob. Iz 13,13; 24,18-23).

Dla Hebrajczyków wstrząsy nieba i ziemi oznaczają zniszczenie wrogów Boga. To właśnie Bóg obiecuje w związku z intronizacją Jezusa. Bóg powiedział Mu: „Siądź po prawicy mojej, aż położę nieprzyjaciół twoich jako podnóżek stóp twoich” (Hbr 1,13). Tak więc Jezus pokonał wroga (zob. Hbr 2,14-16) i zasiadł na tronie (zob. Hbr 1,5-14), ale wrogowie nie zostali jeszcze zniszczeni (zob. Hbr 10,11-14; 1 Kor 15,23-25).

Bóg jednak zniszczy tych wrogów w przyszłości, gdy wstrząśnie niebem i ziemią. Wstrząśnięcie niebem i ziemią oznacza więc zniszczenie ziemskich potęg prześladujących lud Boży, a co ważniejsze, zniszczenie mocy zła (szatana i jego aniołów) stojących za ziemskimi potęgami i posługujących się nimi.

`Dlaczego obietnica nastania sprawiedliwości i unicestwienia zła jest dla nas źródłem nadziei, zwłaszcza gdy cierpimy wskutek działania złych mocy i złych ludzi?`