---
title:  Królestwo niewzruszone
date:  16/03/2022
---

Bóg ogłosił, że wstrząśnie niebem i ziemią, co oznacza, że zniszczy wrogów swego ludu. Jednak jest coś, co nie zostanie wstrząśnięte i zniszczone.

`Porównaj Ps 15,5; 16,8; 21,8; 62,3; 112,6; Hbr 12,27. Jakie rzeczy nie zostaną wstrząśnięte?`

Niektóre współczesne przekłady Hbr 12,27 sugerują, że wstrząs nieba i ziemi oznacza, że zostaną one usunięte i przestaną istnieć na zawsze.

Jednak Biblia wyraźnie świadczy o tym, że Bóg stworzy nowe niebo i nową ziemię (zob. Iz 65,17; Ap 21,1-4), a my zostaniemy na tej ziemi wskrzeszeni w nowym ciele (zob. 1 Tes 4,13-17; Flp 3,20). Tak więc wstrząs oznacza oczyszczenie i odnowienie stworzenia, a nie jego zupełne unicestwienie. To, czym teraz jest świat, zostanie odnowione i stanie się wieczną ojczyzną odkupionych.

Jednak jest coś, co nie zostanie wstrząśnięte. Dotyczy to między innymi sprawiedliwych, ponieważ ufają Bogu. Stwórca podtrzymuje ich i gwarantuje ich przetrwanie.

Zwróć uwagę, że w Liście do Hebrajczyków trwałość i stabilność są kojarzone z Jezusem. W Hbr 1,10-12 czytamy o Jezusie: „Tyś, Panie, na początku ugruntował ziemię, i niebiosa są dziełem rąk twoich; one przeminą, ale Ty zostajesz; i wszystkie jako szata zestarzeją się, i jako płaszcz je zwiniesz, jako odzienie, i przemienione zostaną; ale tyś zawsze ten sam i nie skończą się lata twoje”. List do Hebrajczyków mówi także o tym, że kapłaństwo Jezusa trwa wiecznie (zob. Hbr 7,3.24), podobnie jak dziedzictwo odkupionych (zob. Hbr 10,34). Na sądzie ostatecznym ci, którzy trwają mocno w Jezusie, nie będą wstrząśnięci (zob. Ps 46,6).

Hbr 12,28 mówi także o tym, iż otrzymamy „królestwo niewzruszone”. Jest to nawiązanie do Dn 7,18, gdzie znajdujemy zapewnienie, iż święci „posiądą królestwo na wieki”. Jest to „królestwo, które na wieki nie będzie zniszczone” (Dn 2,44). To królestwo należy do Syna, ale On podzieli się nim z nami. Ap 20,4 mówi, że będziemy sądzić wraz z Nim złe moce, które nas prześladowały (zob. 1 Kor 6,3).

`Czy jesteś pewien już dziś, że nie zostaniesz wstrząśnięty przez Boga? Jeśli nie, to jakich wyborów musisz dokonać, by to zmienić? (Zob. Ef 4,14).`