---
title:  Do Dalszego Studium
date:  18/03/2022
---

„W czasie tysiąca lat między pierwszym a drugim zmartwychwstaniem odbywa się sąd nad bezbożnymi. Apostoł Paweł wskazuje na ten sąd jako wydarzenie, które następuje po powtórnym przyjściu Chrystusa. »Przeto nie sądźcie przed czasem, dopóki nie przyjdzie Pan, który ujawni to, co ukryte w ciemności, i objawi zamysły serc« (1 Kor 4,5). Daniel oznajmia, że gdy przyszedł Sędziwy, »odbył się sąd i prawo zostało przyznane świętym Najwyższego«44 (Dn 7,22). W tym czasie sprawiedliwi królują jako królowie i kapłani dla Boga. Jan stwierdza w Apokalipsie Jana: »I widziałem trony, i usiedli na nich ci, którym dano prawo sądu; (…) będą kapłanami Boga i Chrystusa i panować z nim będą przez tysiąc lat« (Ap 20,4.6). To w tym czasie, jak przepowiedział Paweł, »święci świat sądzić będą« (1 Kor 6,2). Wraz z Chrystusem sądzą bezbożnych, porównując ich czyny z księgą ustaw — Biblią i decydując o każdym przypadku zgodnie z dokonanymi za życia czynami. Następnie wyznaczona zostaje kara, którą bezbożni muszą ponieść, i zostaje to zapisane przy ich imionach w księdze śmierci.

Również szatan i źli aniołowie zostają osądzeni przez Chrystusa i Jego lud. Paweł mówi: »Czy nie wiecie, że aniołów sądzić będziemy?« (1 Kor 6,3). A Juda oznajmia, że »aniołów (…), którzy nie zachowali zakreślonego dla nich okręgu, lecz opuścili własne mieszkanie, trzyma w wiecznych pętach w ciemnicy na wielki dzień sądu« (Jud 1,6)”45.

**Pytania Do Dyskusji**

`1. Co udział świętych w sądzie nad bezbożnymi (zob. 1 Kor 6,3; Jud 1,6) mówi o Bogu i o tym, jak otwarty jest On wobec nas, ukazując nam swoją dobroć i uczciwość w postępowaniu wobec grzechu i zła?`

`2. Przeczytaj Wj 32,32; Ps 56,9; 69,29; 139,16; Iz 4,3; Dn 12,1; Ml 3,16; Łk 10,20; Ap 13,8; 17,8. W tych wersetach występują nawiązania do Bożych ksiąg w niebie. Co jest zapisywane w tych księgach? Dlaczego ważne jest to, że Bóg prowadzi zapis nawet naszych wylanych łez (zob. Ps 56,9)? Jeśli Bóg wie wszystko, co jest celem takich ksiąg czy rejestrów?`

`3. Dlaczego ważne jest to, że List do Hebrajczyków kończy się wykładem nawiązującym do obietnic zawartych w 7. rozdziale Księgi Daniela? Dlaczego nawiązanie to jest ważne w kontekście służby Jezusa w niebie? Czego 7. rozdział Księgi Daniela uczy o końcu wszystkiego, co ziemskie i upadłe?`