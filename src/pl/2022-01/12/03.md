---
title:  Podeszliście do Boga — Sędziego Wszystkich
date:  14/03/2022
---

`Przeczytaj Hbr 12,23. Skoro jest to uroczyste zgromadzenie, dlaczego Bóg został przedstawiony jako Sędzia? Jak to możliwe, że Sędzia uczestniczy w uroczystości? Przeczytaj także Dn 7,9-10.13-22.`

Uroczystość opisana w Hbr 12,22-24 nawiązuje do przyszłego sądu. Bóg, Sędzia, przewodniczy, księgi są badane, a wynik przyszłego sądu na podstawie ksiąg jest taki, że lud Boży otrzymuje królestwo (zob. Hbr 12,28).

Ta scena przywodzi na myśl wielki przedadwentowy sąd opisany w 7. rozdziale Księgi Daniela. Przedstawiono tam scenę sądu z Bogiem, Sędziwym (zob. Dn 7,9), zasiadającym na ognistym tronie i otoczonym zastępami liczącymi „dziesięć tysięcy razy dziesięć tysięcy” (Dn 7,10) aniołów. Księgi zostają otwarte (zob. Dn 7,10), a sąd wydaje wyrok na korzyść świętych Najwyższego, którzy „otrzymali królestwo” (Dn 7,22).

Podobnie w Hbr 12,22-29 opisano scenę sądu na górze Syjon, w niebiańskim Jeruzalem, gdzie Bóg, Sędzia Wszystkich, jest otoczony niezliczonymi rzeszami aniołów. Ta scena także zawiera ogień (zob. Hbr 12,29). Występują w niej także księgi, w których święci „są zapisani” (Hbr 12,23), co wskazuje na korzystny wyrok sądu na rzecz świętych.

Jezus jest w centrum sceny (zob. Hbr 12,24). W 2. rozdziale Listu do Hebrajczyków jest On przedstawiony jako Syn Człowieczy, który został chwałą i dostojeństwem ukoronowany po tym, jak zakosztował śmierci za nas (zob. Hbr 2,9). Syn Człowieczy (zob. Hbr 2,6) cierpiał, aby przywieść „do chwały wielu synów” (Hbr 2,10), to znaczy, aby wierzący także mogli zostać chwałą i dostojeństwem ukoronowani. Syn przywiódł teraz wierzących na Syjon, do niebiańskiego Jeruzalem, przez dobrodziejstwa nowego przymierza (zob. Hbr 12,22-24), obiecując im królestwo, które wkrótce otrzymają (zob. Hbr 12,28).

Tak więc sąd ten jest dobrą nowiną dla wierzących, gdyż jego wyrok będzie korzystny dla nich. Ten sąd potwierdzi ich usprawiedliwienie. Jest to sąd pokonujący ich wroga, smoka stojącego za straszliwymi bestiami, które prześladowały wierzących w przeszłości (zob. 7. rozdział Księgi Daniela) i będą ich prześladować w przyszłości (zob. 13. rozdział Apokalipsy Jana).

`Jak to, co studiowaliśmy w dzisiejszej części lekcji, pomaga nam zrozumieć, że sąd Boży ogłaszany w poselstwie trzech aniołów jest dobrą nowiną na nasze czasy (zob. Ap 14,6-7; por. Pwt 32,36; 1 Krn 16,33-35)?`