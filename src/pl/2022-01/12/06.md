---
title:  Okażmy się wdzięczni
date:  17/03/2022
---

List do Hebrajczyków kończy się wskazaniem, że właściwą odpowiedzią na wszystkie wspaniałe dokonania Boga dla nas jest okazanie wdzięczności przez oddawanie Mu we właściwy sposób czci.

`Porównaj Hbr 12,28 z Hbr 13,15-16. Jak możemy oddawać Bogu cześć we właściwy sposób?`

W czasach starego przymierza ofiary ze zwierząt były sposobem okazywania przez ludzi skruchy i wdzięczności, ale same w sobie stanowiły jedynie symboliczny wyraz wdzięczności i skruchy obecnych w sercach wyznawców Boga. Tak więc Bóg wyraźnie oznajmił w Księdze Psalmów i przez proroków, że tym, co jest Mu naprawdę miłe, nie jest krew zwierząt, ale wdzięczność, dobre uczynki i sprawiedliwość Jego wyznawców (zob. Ps 50,7-23; Iz 1,11-17).

Tak więc Paweł wzywa nas, byśmy czcili Boga w niebiańskiej świątyni przez składanie ofiar uwielbienia, wyznania wiary, dziękczynienia i dobrych uczynków, bo na tym polega oddawanie Jemu czci, która jest Mu miła. Składamy te ofiary na ziemi, ale są one akceptowane przez Boga w niebie. To wezwanie podsumowuje wszystkie wezwania, jakie autor kieruje w swoim liście w powiązaniu z wyznawaniem imienia Jezusa (zob. Hbr 3,1; 4,14; 10,23) i Jego napomnieniem, byśmy trwali w dobrych uczynkach (zob. Hbr 6,10-12; 13,1-2.16).

Wezwanie skierowane przez Pawła do jego adresatów, by oddawali „cześć Bogu tak, jak mu to miłe” (Hbr 12,28), wskazuje na to, że wierzący są naprawdę narodem kapłańskim, który został udoskonalony i uświęcony przez ofiarę Jezusa (zob. Hbr 10,10-14.19-23). Jest to wypełnieniem pierwotnego planu Boga dla Izraelitów, którzy mieli być kapłańskim narodem ogłaszającym całemu światu dobrą nowinę o zbawieniu (zob. Wj 19,4-6; 1 P 2,9-10; Ap 1,6; 5,10).

W Hbr 13,1-6 opisano w praktyczny sposób, co znaczy czynić dobro i dzielić się tym, co posiadamy. Oznacza to okazywanie bratniej miłości, tak jak Jezus okazał bratnią miłość nam (zob. Hbr 2,11-12). Oznacza to także okazywanie gościnności, odwiedzanie uwięzionych i wspomaganie uciśnionych (zob. Hbr 13,3) oraz wystrzeganie się cudzołóstwa i chciwości.

`Dlaczego ważne jest to, byśmy traktowali dobre uczynki i dzielenie się tym, co posiadamy, jako część oddawania czci Bogu? Z drugiej strony, w jaki sposób nasze duchowe ofiary składane Bogu mogą ulec wypaczeniu (zob. Iz 1,11-17)?`