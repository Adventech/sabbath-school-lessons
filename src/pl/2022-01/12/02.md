---
title:  Podeszliście do góry Syjon
date:  13/03/2022
---

`Przeczytaj Hbr 12,22-24. Co Paweł opisał w tych wersetach?`

List do Hebrajczyków potwierdza, że przyszliśmy do góry Syjon i uczestniczymy w wielkim zgromadzeniu. „Lecz wy podeszliście do góry Syjon i do miasta Boga żywego, do Jeruzalem niebieskiego i do niezliczonej rzeszy aniołów, do uroczystego zgromadzenia” (Hbr 12,22). Przyszliśmy przez wiarę w osobie naszego Reprezentanta, Jezusa. To uroczyste zgromadzenie składa się między innymi z nieprzeliczonych zastępów anielskich, a także samego Boga i Jezusa Chrystusa, który jest centralną postacią uroczystości. Przychodzimy jako część „zebrania pierworodnych, którzy są spisani w niebie” (Hbr 12,23 BG). Nasze imiona są wpisane w księgach nieba na listę zdeklarowanego ludu Bożego (zob. Wj 32,32; Ps 56,9; Dn 12,1, Ml 3,16; Łk 10,20; Ap 13,8; 17,8).

Jesteśmy pierworodnymi, gdyż uczestniczymy w dziedzictwie Prawdziwego Pierworodnego, Jezusa (zob. Hbr 1,6). Przychodzimy nie jako goście, ale jako pełnoprawni uczestnicy (por. Flp 3,20). Zostaliśmy także określeni jako duchy sprawiedliwe i doskonałe (zob. Hbr 12,23 BG). Wyrażenie to jest figurą stylistyczną43, w której pewien wymiar ludzkiej natury został przedstawiony jako całość. Jest to wyrażenie podobne do wyrażenia Ojciec duchów w Hbr 12,9, które oznacza Boga jako Ojca nas wszystkich, ludzi, którzy z natury są duchowi.

Uroczyste zgromadzenie świętuje rozpoczęcie królewskiego panowania Jezusa, a także Jego kapłańskiej służby i nowego przymierza. W Liście do Hebrajczyków góra Syjon jest miejscem tego wydarzenia. Trzy psalmy w Hbr 1,5-14 opisują wstąpienie na tron Syna i wymieniają górę Syjon jako miejsce tej uroczystości (zob. Ps 2,6-7; 110,1-2; 102,22-28).

Góra Syjon jest także miejscem, w którym Syn został wyznaczony „kapłanem na wieki” (Hbr 5,6), a wyrażenie to jest cytatem z Ps 110,4. Według 110. rozdziału Księgi Psalmów wyznaczenie Syna jako Arcykapłana następuje także na górze Syjon (zob. Ps 110,2). Apostoł twierdzi także, że ustanowienie kapłaństwa Jezusa wyznacza początek nowego przymierza (zob. Hbr 7,11-22). Tak więc góra Syjon jest także miejscem zatwierdzenia nowego przymierza. Hbr 12,22-24 przedstawia zatem uroczyste zgromadzenie w niebie po wniebowstąpieniu Jezusa.

`W jaki praktyczny sposób możemy uczcić prawdę dotyczącą Jezusa, Jego kapłańskiej służby i nowego przymierza w naszym życiu i podczas nabożeństwa? Dlaczego radowanie się tą wielką prawdą sprzyja umacnianiu naszej wiary?`