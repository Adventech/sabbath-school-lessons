---
title:  Do Dalszego Studium
date:  18/02/2022
---

„Jeśli nasze serca są odnowione na podobieństwo Boże i jeśli Jego miłość jest wszczepiona w nasze dusze, czyż Boże prawo nie będzie wypełniane w naszym życiu? Gdy zasada miłości jest zaszczepiona w sercu, a człowiek dostąpił odnowy na podobieństwo Stworzyciela, spełnia się obietnica nowego przymierza: »Prawa moje włożę w ich serca i na umysłach ich wypiszę je« (Hbr 10,16). A jeśli prawo jest wypisane w sercu, czy nie będzie kształtowało życia człowieka? Posłuszeństwo — służba i wierność płynące z miłości — jest prawdziwym znakiem uczniostwa. Dlatego w Piśmie Świętym czytamy: »Na tym bowiem polega miłość ku Bogu, że się przestrzega przykazań jego« (1 J 5,3). »Kto mówi: Znam go, a przykazań jego nie zachowuje, kłamcą jest i prawdy w nim nie ma« (1 J 2,4). Wiara i tylko wiara, zamiast uwalniać człowieka od posłuszeństwa, czyni nas uczestnikami łaski Chrystusa, która daje nam możliwość okazywania posłuszeństwa. (...).

Im bliżej przychodzisz do Chrystusa, tym lepiej dostrzegasz swoje błędy, ponieważ poprawia się twój duchowy wzrok, a twoje niedoskonałości są widoczne w wyraźnym kontraście Jego doskonałej natury. Jest to dowodem, że szatańskie kłamstwa straciły swoją moc i że pobudza cię ożywiający wpływ Ducha Bożego.

Głęboka miłość do Jezusa nie może mieszkać w sercu, które nie jest świadome swojej grzeszności. Dusza przekształcona łaską Chrystusa będzie podziwiała Jego boski charakter. Jeśli jednak nie dostrzegamy naszego moralnego kalectwa, jest to niezaprzeczalny dowód, że nie widzieliśmy piękna i doskonałości Jezusa”34.

**Pytania Do Dyskusji**

`1. Zastanów się nad powyższym cytatem. Co fakt, iż im bliżej przychodzimy do Chrystusa, tym bardziej grzeszni wydajemy się sobie, mówi nam o tym, że nie powinniśmy pozwolić, by świadomość naszych wad skłaniała nas do rozpaczy i porzucenia wiary?`

`2. Zastanów się nad tym, że prawo zostało wpisane w nasze serca. Co to znaczy w duchowym życiu chrześcijanina? Jak zrozumienie i doświadczenie tej prawdy pomaga nam uniknąć posłuszeństwa, które jest jedynie legalizmem — martwymi uczynkami (zob. Hbr 9,14)?`