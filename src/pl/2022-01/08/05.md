---
title:  Lepsze obietnice nowego przymierza
date:  16/02/2022
---

Możemy być kuszeni, by myśleć, że nowe przymierze ma lepsze obietnice w tym sensie, że wiążą się z nim większe nagrody niż te obiecane w starym przymierzu (niebiańska ojczyzna, życie wieczne i tym podobne). Prawda jest taka, że Bóg zaoferował takie same nagrody wierzącym w czasach starotestamentowych, jak te, które zaoferował nam (przeczytaj Hbr 11,10.13-16). W Hbr 8,6 pojęcie „lepsze obietnice” dotyczy innego rodzaju obietnic.

Przymierze Boga z Izraelitami było formalną wymianą obietnic między Bogiem i wierzącymi. Bóg podjął inicjatywę i wyzwolił Izraelitów z Egiptu, obiecując zaprowadzić ich do Ziemi Obiecanej.

`Porównaj Wj 24,1-8 i Hbr 10,5-10. Jakie są podobieństwa i różnice między tymi dwiema obietnicami?`

Przymierze między Bogiem a Izraelitami zostało zatwierdzone przez krew. Krwią tą pokropiono zarówno lud, jak i wylano ją na ołtarz. Lud obiecał być posłusznym wszystkiemu, co powiedział Pan.

„Warunek życia wiecznego jest taki sam teraz, jaki był od początku świata, gdy nasi pierwsi rodzice przebywali przed upadkiem w raju, a jest nim doskonałe posłuszeństwo prawu Bożemu i doskonała sprawiedliwość. Gdyby życie wieczne było udzielane pod jakimkolwiek innym warunkiem, szczęście całego wszechświata byłoby w niebezpieczeństwie. Zostałaby otwarta droga do unieśmiertelnienia grzechu z całym pasmem nieszczęść i nędzy”33.

Bóg całkowicie zaspokaja wymogi nowego przymierza wobec nas, gdyż dał swego Syna, by przyszedł i żył doskonałym życiem, aby obietnice przymierza mogły zostać spełnione w Nim, a następnie zaoferowane nam przez wiarę w Jezusa. Posłuszeństwo Jezusa gwarantuje spełnienie obietnic przymierza (zob. Hbr 7,22). Wymaga to udzielenia Mu przez Boga błogosławieństw przymierza, które następnie zostają przekazane nam. Ci, którzy są w Chrystusie, będą się cieszyć tymi obietnicami wraz z Nim. Bóg też daje nam Ducha Świętego, który dostarcza nam mocy do wypełniania Jego prawa.

`Chrystus zaspokoił wymagania przymierza, a zatem wypełnienie Bożych obietnic wobec nas nie pozostawia żadnych wątpliwości. Jak pomaga ci to zrozumieć znaczenie 2 Kor 1,20-22? Jaka wspaniała nadzieja została nam zaoferowana w tych słowach?`