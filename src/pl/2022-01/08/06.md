---
title:  Nowe przymierze rozwiązaniem problemu serca
date:  17/02/2022
---

`Porównaj obietnice nowego przymierza w Jr 31,33 i Ez 36,26-27. Jak wiążą się one ze sobą nawzajem?`

Pierwszy dokument przymierza został napisany przez Boga na kamiennych tablicach i złożony w skrzyni przymierza jako ważne świadectwo przymierza Boga z Jego ludem (zob. Wj 31,18; Pwt 10,1-4). Jednak dokumenty spisane na kamieniu mogą zostać rozbite, a zwoje, jak przekonał się Jeremiasz, mogą być pocięte i spalone (zob. Jr 36,23).

Dlatego w ramach nowego przymierza Bóg wpisze swoje prawo w serca swoich wiernych. Serce oznacza umysł — pamięć i zrozumienie (zob. Jr 3,15; Pwt 29,3), czyli ośrodek podejmowania świadomych decyzji (zob. Jr 3,10; 29,13).

Ta obietnica nie tylko zapewnia każdemu człowiekowi dostęp do poznania prawa. Co ważniejsze, ma ona także prowadzić do zmiany serca u każdego wyznawcy Boga. Problemem Izraelitów było to, że ich grzech został „zapisany rylcem żelaznym, ostrzem diamentowym wyryty na tablicy ich serca” (Jr 17,1). Mieli oni uparte serca (zob. Jr 13,10; 23,17), a zatem nie mogli postępować dobrze (zob. Jr 13,23).

Jeremiasz nie zapowiadał zmiany prawa, gdyż problemem Izraelitów nie było prawo, ale serce. Bóg pragnął, by wierność Izraelitów była wdzięczną odpowiedzią na to, czego On dla nich dokonał. Tak więc dał im dziesięcioro przykazań z historycznym wstępem wyrażającym Jego miłość i troskę o nich (zob. Wj 20,1-2). Bóg pragnął, by Izraelici byli posłuszni Jego prawu, uznawszy fakt, iż On pragnie dla nich wszystkiego, co najlepsze, o czym świadczy to, że wyzwolił ich z niewoli egipskiej. Ich posłuszeństwo miało się wyrażać wdzięcznością i autentyczną więzią z Bogiem.

To samo dotyczy nas. Miłość i troska Jezusa, który oddał życie za nas, jest wstępem nowego przymierza (zob. Łk 22,20). Tak więc posłuszeństwo wypływa z serca, będąc wyrazem miłości (zob. Mt 22,34-40). Ta miłość jest szczególnym znakiem obecności Ducha Świętego w życiu wierzących. Bóg wylewa na nas swoją miłość przez swego Ducha (zob. Rz 5,5), którego działanie wyraża się właśnie miłością (zob. Ga 5,22).

`Skoro starożytni Izraelici mieli miłować Boga, choć nie znali pełni prawdy o śmierci Chrystusa na krzyżu, o ileż bardziej my powinniśmy miłować Boga, skoro wiemy, iż Syn Boży oddał za nas życie! Jak posłuszeństwo świadczy o prawdziwości naszej miłości?`