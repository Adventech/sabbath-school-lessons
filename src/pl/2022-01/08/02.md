---
title:  Potrzeba nowego przymierza
date:  13/02/2022
---

`Przeczytaj Hbr 7,11-19. Dlaczego nowe przymierze było potrzebne?`

Według Listu do Hebrajczyków fakt, że Jezus został wyznaczony jako Kapłan według porządku Melchisedeka, wskazuje na to, że zawarte zostało nowe przymierze. Stare przymierze zostało oparte na kapłaństwie lewickim (zob. Hbr 7,11). Lewiccy kapłani działali jako pośrednicy między Bogiem a Izraelitami, a prawo wykluczało z kapłaństwa osoby nienależące do rodu Aarona. Zatem apostoł dochodzi do wniosku, że zmiana kapłaństwa musi oznaczać zmianę prawa dotyczącego kapłaństwa, a więc także zmianę przymierza (zob. Hbr 7,12.18-19).

Problem starego przymierza polegał na tym, że nie mogło dać doskonałości (zob. Hbr 7,11). Paweł ma tu na myśli lewickie kapłaństwo i jego służbę (ofiary, święta i tym podobne). Ofiary ze zwierząt składane przez kapłanów nie mogły dać prawdziwego i zupełnego oczyszczenia z grzechu ani rzeczywistego przystępu do Boga (zob. Hbr 10,1-4; 9,13-14; 10,19-23).

Fakt, iż nowe przymierze było konieczne, nie znaczy, że Bóg był nieuczciwy wobec Izraelitów, skoro dał im stare przymierze. Lewicka służba i ceremoniał świątynny miały ich strzec przed bałwochwalstwem oraz wskazywać im przyszłą służbę Jezusa. List do Hebrajczyków podkreśla, że ofiary były cieniem „przyszłych dóbr” (Hbr 10,1).

Wskazując na Jezusa, system ofiarniczy powinien był pomagać ludziom pokładać nadzieję i wiarę w Baranku Bożym, „który gładzi grzech świata” (J 1,29; por. Iz 53,1-12). To samo podkreśla Paweł, gdy mówi, że prawo było „naszym przewodnikiem do Chrystusa, abyśmy z wiary zostali usprawiedliwieni” (Ga 3,24), albo że „celem Prawa jest Chrystus [dający] usprawiedliwienie każdemu, kto wierzy” (Rz 10,4 BKR).

Mówiąc innymi słowy, nawet dekalog, chociaż jest dobry i doskonały, nie może dać zbawienia (zob. Rz 3,20-28; 7,12-14). Dziesięć przykazań to doskonały wzorzec sprawiedliwości, ale nie zapewniają one sprawiedliwości, tak jak patrzenie w lustro nie usuwa zmarszczek z twarzy. Dla doskonałej sprawiedliwości potrzebujemy Jezusa, który ofiarował siebie za nas.

`Dlaczego prawo nie może nas zbawić? Dlaczego nawet nienaganne przestrzeganie przykazań Bożych nie zapewni nam zbawienia?`