---
title:  Nowe przymierze ma lepszego Pośrednika
date:  15/02/2022
---

`Przeczytaj Hbr 8,1-6. Dlaczego Jezus jest lepszym Pośrednikiem Przymierza?`

Greckie słowo mesites, przetłumaczone jako pośrednik (zob. Hbr 8,6), pochodzi od słowa mesos (środek) i oznacza kogoś, kto chodzi czy stoi w środku. Był to termin odnoszący się do osoby spełniającej jedną lub więcej z następujących funkcji: (1) sędzia między dwiema lub więcej stronami sporu, (2) negocjator lub pośrednik w interesach, (3) świadek w prawnym sensie tego słowa, (4) ktoś, kto daje poręczenie, gwarantuje wypełnienie umowy przez strony.

List do Hebrajczyków najmocniej podkreśla funkcję czwartą. Jezus nie jest rozumiany jako pośrednik w tym sensie, iż rozstrzyga spór między Ojcem a ludzkością czy zaprowadza pokój, godząc zwaśnione strony, czy nawet poświadcza umowę i gwarantuje jej wykonanie. Jak wyjaśnia List do Hebrajczyków, Jezus jest Poręczycielem (czy Rękojmią/Gwarantem/Zabezpieczeniem) nowego przymierza (zob. Hbr 7,22). W liście termin Pośrednik jest więc odpowiednikiem słowa Gwarant. On gwarantuje, że obietnice przymierza zostaną spełnione.

Śmierć Chrystusa umożliwia ustanowienie nowego przymierza, gdyż zaspokaja wymagania pierwszego przymierza z Izraelitami (a nawet pierwszymi ludźmi w Edenie), które zostało złamane (zob. Hbr 9,15-22). W tym sensie Jezus jest Poręczycielem, który wziął na siebie wszelkie prawne wymagania dotyczące złamanego przymierza. W innym sensie wywyższenie Jezusa w niebie gwarantuje, że Boże obietnice dla ludzi zostaną spełnione (zob. Hbr 6,19-20). Jezus jest Gwarantem Przymierza, gdyż wykazał, że Boże obietnice są prawdą. Wskrzeszając Jezusa z martwych i dając Mu miejsce po swojej prawicy, Ojciec wskazał, że wskrzesi także nas i przyjmie do siebie.

Jezus jest większym Pośrednikiem niż Mojżesz, gdyż służy w niebiańskiej świątyni i ofiarował siebie jako doskonałą ofiarę za nas (zob. Hbr 8,1-5; 10,5-10). Oblicze Mojżesza promieniało chwałą Boga (zob. Wj 34,29-35), ale Jezus jest chwałą Boga (zob. Hbr 1,3; J 1,14). Mojżesz rozmawiał z Bogiem „twarzą w twarz” (Wj 33,11), ale Jezus jest uosobionym Słowem Bożym (zob. Hbr 4,12-13; J 1,1-3.14).

`Tak, Chrystus zaspokoił wymagania przymierza co do posłuszeństwa. Jaka jest w świetle tego faktu rola posłuszeństwa w naszym życiu i dlaczego nadal jest ono tak ważne?`