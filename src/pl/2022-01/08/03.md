---
title:  Nowe i odnowione
date:  14/02/2022
---

`Porównaj Hbr 8,10-12 z Pwt 6,4-6; 30,11-14; Jr 31,31-34. Czego wersety te uczą nas o naturze nowego przymierza?`

Obietnica zawarcia nowego przymierza w Liście do Hebrajczyków nawiązuje do Księgi Jeremiasza. Według Jeremiasza boska obietnica zawarcia nowego przymierza była w gruncie rzeczy odnowieniem przymierza, które Bóg pierwotnie zawarł z Izraelitami za pośrednictwem Mojżesza (zob. Jr 31,31-34). Można więc stwierdzić, że 31. rozdział Księgi Jeremiasza nie mówi o zupełnie nowym przymierzu, ale o odnowieniu pierwotnego przymierza z Izraelitami. Hebrajskie słowo chadaszah, przetłumaczone jako nowe (zob. Jr 31,31), może oznaczać zarówno zupełnie nowe, jak i odnowione.

Problem ze starym przymierzem był taki, iż zostało ono złamane przez ludzi (zob. Hbr 8,8-9). Przymierze nie było wadliwe — odsłoniło jedynie wady ludzi. Gdyby Izraelici poprzez przekazane im symbole patrzyli na przychodzącego Mesjasza i pokładali wiarę w Nim, nie musieliby złamać przymierza. Jednak należy zauważyć, że w dziejach Izraela było wielu wierzących, wobec których cele przymierza zostały wypełnione, a oni mieli prawo Boże wpisane w serca (zob. Ps 37,31; 40,9; 119,11; Iz 51,7).

Choć nowe przymierze można uznać za odnowienie starego przymierza, to jednak jest ono także zupełnie nowe pod pewnym względem. Zapisana przez Jeremiasza obietnica zawarcia nowego przymierza przewidywała nie tylko odnowienie warunków istniejących przed wygnaniem, które to warunki zostały złamane i odnowione wielokrotnie z powodu kolejnych odstępstw narodu. Było tak dlatego, że ludzie nie chcieli ze swojej strony dotrzymać przymierza z Bogiem (zob. Jr 13,23).

Tak więc Bóg obiecał im dokonać nowej rzeczy (zob. Jr 31,22). Nowe przymierze miało być inne niż to, które Bóg zawarł „z ich ojcami” (Jr 31,32). Z powodu niewierności ludu obietnice dane przez Boga w ramach przymierza Mojżeszowego nigdy nie zostały spełnione. Obecnie, na mocy gwarancji danej przez Syna (zob. Hbr 7,22), Bóg zamierzał wypełnić cele swojego przymierza. On nie zmienił swojego prawa ani nie obniżył swoich wymagań, ale posłał swego Syna jako gwarancję spełnienia obietnic przymierza (zob. Hbr 7,22; 6,18-20). Dlatego przymierze to nie zawiera przekleństw. Ma tylko błogosławieństwa, bo Jezus doskonale wypełnił warunki przymierza, stając się przekleństwem za nas (zob. Ga 3,13).

`Przeczytaj 2 Tm 2,13. Czego możemy się nauczyć z wierności Boga wobec Jego ludu i Jego planów, gdy rozważamy nasze więzi z innymi i nasze plany?`