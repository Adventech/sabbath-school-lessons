---
title:  Przez którego stworzył wszechświat
date:  12/01/2022
---

List do Hebrajczyków jasno stwierdza, że Bóg stworzył wszechświat przez Jezusa i to Jezus podtrzymuje istnienie wszystkiego mocą swojego słowa.

`Przeczytaj Iz 44,24; 45,18; Ne 9,6. Ponieważ w Starym Testamencie Pan stwierdził, że stworzył świat samodzielnie i że jest jedynym Bogiem, jak możemy to pogodzić ze stwierdzeniem Nowego Testamentu, że Bóg stworzył wszechświat przez Jezusa (zob. Hbr 1,2-3)?`

Niektórzy twierdzą, że Jezus był jedynie narzędziem, którym Bóg posłużył się w dziele stworzenia. Taki pogląd jest całkowicie wykluczony. Po pierwsze według Pawła Jezus jest Panem, który stworzył świat, a nie jedynie pomocnikiem w dziele stworzenia. W Hbr 1,10 czytamy, że Jezus jest Panem, który stworzył niebo i ziemię, a Paweł odnosi do Jezusa to, co Ps 102,26-28 mówi o Panu (Jahwe) jako Stwórcy. Po drugie w Hbr 2,10 czytamy, że wszechświat został stworzony przez Boga Ojca. (Podobne wyrażenia zostały zastosowane w Hbr 1,2 w stosunku do Jezusa). Ojciec stworzył i Jezus stworzył (zob. Hbr 1,2.10; 2,10). Istnieje całkowita i doskonała zgodność między Ojcem i Synem co do zamiarów i działań. Jest to częścią tajemnicy Trójcy. Jezus stworzył i Bóg stworzył, ale istnieje tylko jeden Stwórca — Bóg — co odnosi się zarówno do Jezusa, jak i Ojca.

Tymczasem Hbr 4,13 wskazuje na to, że Jezus jest także Sędzią. Jego autorytet Władcy i Sędziego wynika z faktu, że Bóg stworzył wszystko i podtrzymuje wszechświat (zob. Iz 44,24-28).

Hbr 1,3 (i Kol 1,17) stwierdza, że także Jezus podtrzymuje11 (gr. feron) wszechświat. To podtrzymujące działanie obejmuje zapewne także kierowanie czy zarządzanie. Greckie słowo feron (podtrzymywać, nieść) zostało także użyte w kontekście wiatru napędzającego żaglowy statek (zob. Dz 27,15.17) czy Boga kierującego prorokami (zob. 2 P 1,21). Tak więc w całkiem realnym sensie Jezus nie tylko nas stworzył, ale także podtrzymuje nasze istnienie. Każdy oddech, każde uderzenie serca i każda chwila naszego istnienia zależą od Niego, Jezusa, który jest podstawą istnienia wszelkiego stworzenia.

`Przeczytaj Dz 17,28. Co werset ten mówi nam o Jezusie i Jego mocy? Pomyśl, co wynika z faktu, iż ten sam Jezus umarł na krzyżu za nasze grzechy. Czego ta prawda uczy nas o ofiarnym charakterze naszego Pana?`