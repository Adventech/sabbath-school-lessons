---
title:  Bóg przemówił do nas przez swojego Syna
date:  10/01/2022
---

`Przeczytaj Hbr 1,1-4. Co jest zasadniczym przesłaniem tych wersetów?`

W greckim oryginale Hbr 1,1-4 to jedno rozbudowane zdanie. Niektórzy twierdzą, że jest to jedno z najpiękniejszych zdań Nowego Testamentu pod względem mistrzostwa mowy. Jego zasadniczym elementem jest to, że Bóg przemówił do nas przez swego Syna, Jezusa.

Żydzi na początku pierwszego wieku po Chrystusie od dawna nie słyszeli żywego słowa od Boga. Ostatnie objawienie utrwalone w spisanym Słowie Bożym pochodzi od proroka Malachiasza oraz od Ezdrasza i Nehemiasza z czwartego wieku przed Chrystusem. Ale teraz Bóg znowu przemówił do nich, Izraelitów, przez Jezusa.

Ponadto Boże objawienie przekazane przez Jezusa było lepsze niż objawienie przekazane przez proroków, gdyż Jezus jest znakomitszym przekazicielem objawienia. On jest samym Bogiem, który stworzył niebo i ziemię oraz panuje nad wszechświatem. Według Pawła boskość Chrystusa nigdy nie była podważana. Apostoł nigdy nie dyskutuje nawet na ten temat.

Paweł podkreśla także, że Stary Testament jest Słowem Bożym. Ten sam Bóg, który przemawiał w przeszłości, przemawia nadal. Stary Testament jest prawdziwym przekazem poznania woli Boga.

Jednak pełniejsze znaczenie Starego Testamentu można zrozumieć jedynie w powiązaniu z przyjściem Syna Bożego na świat. Według apostoła objawienie Ojca w Synu stanowi klucz do zrozumienia głębi Starego Testamentu, podobnie jak obrazek na pudełku puzzli stanowi klucz do znalezienia właściwego miejsca każdego kawałka układanki. Jezus jest jedynym właściwym objaśnieniem Starego Testamentu.

Jezus przyszedł, by być naszym Przedstawicielem i Zbawicielem. Zajął nasze miejsce w wielkim boju i pokonał węża. Podobnie w Liście do Hebrajczyków Jezus jest sprawcą zbawienia i poprzednikiem wierzących (zob. Hbr 2,10; 6,20). On walczy za nas i reprezentuje nas. Oznacza to, że Bóg Ojciec pragnie dokonać dla nas tego, czego dokonał dla Jezusa, naszego Reprezentanta. On, który wywyższył Jezusa po swojej prawicy, pragnie też tego, abyśmy zasiedli z Jezusem na Jego tronie (zob. Ap 3,21). Przesłanie Boga dane nam w Jezusie obejmuje nie tylko to, co Jezus powiedział, ale także to, czego Ojciec dokonał przez Niego i dla Niego — wszystko dla naszego doczesnego i wiecznego dobra.

`Pomyśl, co znaczy, że Jezus — Bóg — przyszedł na nasz świat jako człowiek. Dlaczego ta prawda jest podstawą naszej nadziei?`