---
title:  Jezus jest odblaskiem chwały Boga
date:  11/01/2022
---

`Przeczytaj Hbr 1,2-4. Czego te wersety uczą nas o Jezusie?`

W tej części lekcji skupimy się na fragmencie listu, który brzmi następująco: „On, który jest odblaskiem chwały i odbiciem jego istoty” (Hbr 1,3).

`Przeczytaj Wj 24,16-17; Ps 4,7; 36,10; 89,16. Jak wersety te pomagają nam zrozumieć, czym jest chwała Boża?`

W Starym Testamencie chwała Boża oznacza widzialną obecność Boga wśród Jego ludu (zob. Wj 16,7; 24,16-17; Kpł 9,23; Lb 14,10). Obecność Boga jest często kojarzona ze światłem lub blaskiem.

Pismo Święte informuje nas, że Jezus jest światłem, które przyszło na ten świat, by objawić chwałę Boga (zob. Hbr 1,3; J 1,6-9.14-18; 2 Kor 4,6). Pomyśl na przykład o tym, jak Jezus wyglądał podczas swojego przemienienia. „I został przemieniony przed nimi, i zajaśniało oblicze jego jak słońce, a szaty jego stały się białe jak światło” (Mt 17,2).

Jak słońce jest widoczne dzięki jasności swojego światła, tak Bóg jest poznawany przez Jezusa. Z naszej perspektywy Jezus i Ojciec są jedno. Ponieważ chwała Boga jest światłością, to nie ma różnicy w istocie i charakterze między Bogiem Ojcem a Jezusem, tak jak nie ma różnicy między światłem a jego blaskiem.

List do Hebrajczyków mówi także o tym, że Jezus jest odbiciem istoty Ojca (zob. Hbr 1,3). Celem tej metafory jest podkreślenie, że istnieje doskonałe odzwierciedlenie co do istoty zachodzące między Ojcem i Synem. Zwróć uwagę, że ludzie noszą obraz Boga, ale nie Jego istotę (zob. Rdz 1,26). Syn zaś dzieli tę samą istotę z Ojcem. Nic dziwnego, że Jezus powiedział:

— „Kto mnie widział, widział Ojca” (J 14,9).

`Dlaczego tak ważne jest to, że Jezus objawia nam charakter i chwałę Ojca? Co Jezus mówi nam o tym, jaki jest Bóg Ojciec?`