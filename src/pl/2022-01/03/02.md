---
title:  U kresu tych dni
date:  09/01/2022
---

Pierwsze zdanie Listu do Hebrajczyków świadczy o tym, iż Paweł wierzył, że żyje u kresu dni. Pismo Święte stosuje dwa wyrażenia dotyczące przyszłości, ale mające różne znaczenia. Prorocy używali wyrażenia u kresu dni (zob. Pwt 4,30-31) albo w dniach ostatecznych (zob. Jr 23,20), mówiąc o przyszłości w ogólnym sensie. Prorok Daniel posłużył się innym wyrażeniem — czas ostateczny, mówiąc konkretnie o ostatnich dniach historii świata (zob. Dn 8,17; 12,4).

`Przeczytaj Lb 24,14-19 i Iz 2,2-3. Co Bóg obiecał uczynić dla swojego ludu w dniach ostatecznych?`

Kilku starotestamentowych proroków zapowiedziało, że w dniach ostatecznych Bóg wzbudzi Króla, który pokona wrogów swego ludu (zob. Lb 24,14-19) i przyprowadzi inne narody do Izraela (zob. Iz 2,2-3). Paweł stwierdził, że te obietnice spełniły się w Jezusie. On pokonał szatana i przez głoszenie ewangelii przyciąga narody do siebie (zob. Kol 2,15; J 12,32). W tym sensie dni ostateczne zaczęły się wtedy, gdy Jezus wypełnił Boże obietnice.

Nasi duchowi przodkowie dawno temu umarli w wierze. Jednak ujrzeli i powitali obietnice z daleka, ale nie doczekali się ich spełnienia. My zaś zobaczyliśmy ich wypełnienie w Jezusie.

Zastanówmy się przez chwilę nad Bożymi obietnicami związanymi z Jezusem. Ojciec obiecał, że On wskrzesi swoje dzieci (zob. 1 Tes 4,15-16). Wspaniałą nowina jest to, że zmartwychwstanie Jezusa jest zapowiedzią zmartwychwstania Jego dzieci (zob. 1 Kor 15,20; Mt 27,51-53). Ojciec obiecał także nowe stworzenie (zob. Iz 65,17). Zaczął wypełniać tę obietnicę, stwarzając nowe duchowe życie w nas (zob. 2 Kor 5,17; Ga 6,15). Obiecał, że ustanowi swoje ostateczne królestwo (zob. Dn 2,44). Spowodował nadejście tego królestwa, wyzwalając nas z mocy szatana i ustanawiając Jezusa jako naszego Władcę (zob. Mt 12,28-30; Łk 10,18-20). Ale to dopiero początek. Co Ojciec rozpoczął podczas pierwszego przyjścia Jezusa, to dokończy wraz z Jego powtórnym przyjściem.

`Przyjrzyj się wszystkim obietnicom spełnionym przez Boga w przeszłości. Jak pomagają nam one ufać, że spełni On także te obietnice, które jeszcze czekają na swoją realizację?`