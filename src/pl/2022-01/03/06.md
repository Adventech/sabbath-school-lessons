---
title:  Jam Cię dziś zrodził
date:  13/01/2022
---

W Hbr 1,5 zapisane są słowa Boga Ojca skierowane do Jezusa:

— „Tyś jest Synem moim, Jam cię dziś zrodził”.

Co to znaczy, że Jezus został zrodzony? Kiedy się to stało? Czy oznacza to, że Jezus został w jakiś sposób stworzony przez Boga w przeszłości, jak wierzą niektórzy?

`Przeczytaj Hbr 1,5; 2 Sm 7,12-14; Ps 2,7; Łk 1,31-32. Jaką obietnicę daną Dawidowi Paweł w Liście do Hebrajczyków odnosi do Jezusa?`

Jezus został zrodzony w tym sensie, iż został wprowadzony na urząd czy zaadoptowany/przysposobiony/wybrany przez Boga jako Obiecany Władca — Syn Dawida. Koncepcja boskiej adopcji władcy była powszechnie znana w świecie grecko-rzymskim i na Wschodzie. Dawała władcy uwierzytelnienie oraz władzę nad krajem i poddanymi.

Jednak Bóg obiecał Dawidowi, że jego Syn będzie prawdziwym i pełnoprawnym Władcą Narodów. Bóg przyrzekł, że zaadoptuje Syna Dawida jako swojego Syna. W ten sposób Król z rodu Dawida stanie się Bożym Wybrańcem i Dziedzicem. To przymierze wypełniło się w Jezusie jako Synu Dawida. Bóg pokona swoich wrogów i da Mu narody jako Jego dziedzictwo (zob. Ps 89,28; 2,7-8).

Jak czytamy w Rz 1,3-4 i Dz 13,32-33, Jezus został publicznie objawiony jako Syn Boży. Chrzest i przemienienie Jezusa były okazjami, przy których Bóg przedstawił i ogłosił Jezusa jako swojego Syna (zob. Mt 3,17; 17,5).

Jednak według Nowego Testamentu Jezus stał się „Synem Bożym w mocy” (Rz 1,4), gdy zmartwychwstał i zasiadł po prawicy Boga. Wtedy Bóg wypełnił swoją obietnicę daną Dawidowi, iż jego Syn zostanie adoptowany jako Boży Syn, a Jego panowanie nad narodami zostanie utwierdzone na zawsze (zob. 2 Sm 7,12-14).

Tak więc cesarz (symbol Rzymu) nie był pełnoprawnym Synem Boga ani Władcą Narodów. To Jezus Chrystus jest prawdziwie Synem Bożym i Władcą Narodów. Zrodzenie Jezusa odnosi się do początku Jego panowania nad narodami, a nie do początku Jego istnienia, gdyż jako Bóg istniał On zawsze. Nigdy nie było takiego czasu, w którym Jezus by nie istniał, gdyż jako Bóg jest On wieczny.

I rzeczywiście w Hbr 7,3 czytamy, że Jezus nie miał „ani początku dni, ani końca życia” (por. Hbr 13,8), bo jest wieczny. Tak więc pojęcie Jezusa jako jednorodzonego Syna Bożego nie dotyczy natury Chrystusa jako Boga, ale Jego roli w planie zbawienia. Przez swoje ucieleśnienie Jezus wypełnił wszystkie obietnice przymierza.