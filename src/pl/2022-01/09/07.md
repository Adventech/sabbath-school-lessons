---
title:  Do Dalszego Studium
date:  25/02/2022
---

Współczesny adwentystyczny teolog Jiří Moskala trafnie opisał charakter sądu przedadwentowego: „[Bóg] nie zamierza eksponować moich grzechów jak w witrynie sklepowej. Przeciwnie, przede wszystkim wskaże na swoją zdumiewającą, odradzającą i potężną łaskę. W obliczu całego wszechświata, będąc Wiernym Świadkiem całego mojego życia, wyjaśni moją postawę wobec Boga, moje wewnętrzne motywacje, moje myślenie, moje czyny, moje dążenia i kierunek mojego życia. Ukaże to wszystko w jasnym świetle. Jezus potwierdzi, że popełniłem liczne błędy i złamałem Jego święte prawo, ale także okazałem skruchę, prosiłem o przebaczenie i zostałem odrodzony przez Jego łaskę. Oświadczy:

— Moja krew jest wystarczająca dla grzesznika Jiříego Moskali, bo skierował się ku mnie, jego postawa wobec mnie i jego bliźnich jest życzliwa i niesamolubna, a on jest wiarygodny jako mój dobry i wierny sługa”36.

„Zarówno zbawieni, jak i bezgrzeszne istoty znajdą w krzyżu Chrystusa swoją naukę i swoją pieśń. Wszyscy ujrzą, że chwała jaśniejąca na Jego obliczu to chwała miłości poświęcającej w ofierze samą siebie. W padających z Golgoty promieniach wszyscy zobaczą, że pełna samowyrzeczenia miłość stanowi zasadę życia na ziemi i w niebie; że miłość, która »nie szuka swego« (1 Kor 13,5), ma źródło w sercu Bożym, a w osobie Jedynego — łagodnego i skromnego — objawiony został charakter Tego, który mieszka w niedostępnej dla człowieka światłości”37.

**Pytania Do Dyskusji**

`1. Ludzie zawsze mieli skłonność do składania Bogu różnego rodzaju ofiar w zamian za przebaczenie czy zbawienie. Niektórzy ofiarują Bogu heroiczne czyny pokutne (długie pielgrzymki i tym podobne), inni ofiarują życie pełne służby i umartwienia. Jak te wszystkie rzeczy należy oceniać w świetle ofiary Jezusa i stwierdzenia Pisma Świętego, że krzyż kładzie kres wszelkim ofiarom (zob. Dn 9,27; Hbr 10,18)?`

`2. Z drugiej strony, jaka jest rola ofiarności w życiu wierzących? Co Jezus miał na myśli, gdy powiedział, że musimy wziąć nasz krzyż i podążać za Nim (zob. Mt 16,24)? Co oznacza wezwanie apostoła Pawła, byśmy składali w ofierze nasze ciało „jako ofiarę żywą, świętą, miłą Bogu” (Rz 12,1)? Jak wiąże się to nauczanie Jezusa i apostoła Pawła z tym, co czytamy w Hbr 13,15-16?`