---
title:  Dlaczego konieczne było składanie ofiar?
date:  20/02/2022
---

Hbr 9,15 wyjaśnia, że śmierć Jezusa jako ofiara miała na celu zapewnienie „odkupienia przestępstw popełnionych za pierwszego przymierza”, aby lud Boży mógł otrzymać „obiecane dziedzictwo wieczne”.

Na starożytnym Bliskim Wschodzie przymierze między dwiema osobami czy dwoma narodami było traktowane niezwykle poważnie. Obejmowało wymianę obietnic składanych pod przysięgą. Sugerowało, że bogowie ukarzą tego, kto złamie przysięgę. Nierzadko zatwierdzeniu przymierza towarzyszyło złożenie ofiary ze zwierzęcia.

Na przykład, gdy Bóg zawarł przymierze z Abrahamem, ceremonia obejmowała rozcięcie zwierząt na połowy (zob. Rdz 15,6-21). Strony przymierza miały przejść między połowami rozciętych zwierząt świadczącymi o tym, jaki los spotka tego, kto zerwie tę umowę. Ciekawe jest to, że tylko Bóg przeszedł między zwierzętami, zapewniając w ten sposób Abrahama, że nie złamie danej mu obietnicy.

`Porównaj Rdz 15,6-21 i Jr 34,8-22. Czego wersety te uczą o przymierzu?`

Przymierze z Bogiem dało Izraelitom wstęp do Ziemi Obiecanej jako ich dziedzictwa. Jednak z przymierzem wiązał się szereg przykazań, w tym konieczność pokropienia ołtarza krwią. To pokropienie wskazywało na przeznaczenie tego, kto złamie przymierze. Dlatego w Liście do Hebrajczyków czytamy, że „bez rozlania krwi nie ma odpuszczenia [grzechów]” (Hbr 9,22).

Gdy Izraelici złamali przymierze, Bóg znalazł się w kłopotliwym położeniu. Przymierze bowiem domagało się śmierci przestępcy, ale przecież Bóg miłuje swój lud. Gdyby Bóg zlekceważył ich grzech i po prostu zaniechał ukarania przestępców, Jego przykazania przestałyby obowiązywać i świat pogrążyłby się w chaosie.

Jednak Syn Boży ofiarował siebie za ludzkość. Umarł za nas, abyśmy „otrzymali obiecane dziedzictwo wieczne” (Hbr 9,15; zob. Hbr 9,26; Rz 3,21-26). W ten sposób Bóg podkreślił świętość swego prawa, a jednocześnie zbawił tych, którzy to prawo złamali. Mógł to uczynić jedynie przez krzyż.

`Dlaczego prawo Boże ma tak zasadnicze znaczenie dla ewangelii?`