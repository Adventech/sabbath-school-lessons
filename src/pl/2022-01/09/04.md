---
title:  Doskonała ofiara Jezusa
date:  22/02/2022
---

`Przeczytaj Hbr 7,27; 10,10. Jak ofiara Jezusa jest opisana w tych wersetach?`

Kapłani lewiccy, których „było więcej, gdyż śmierć nie pozwalała im pozostawać w urzędzie” (Hbr 7,23), zostali przeciwstawieni Jezusowi, który żyje wiecznie i pełni wieczne kapłaństwo (zob. Hbr 7,24-25). Kapłani lewiccy „codziennie” (Hbr 7,27) i „co roku” (Hbr 9,25) składali dary i ofiary, „które nie mogą doprowadzić do wewnętrznej doskonałości tego, kto pełni służbę Bożą” (Hbr 9,9; zob. Hbr 10,1-4).

Jezus natomiast ofiarował siebie „raz na zawsze” (Hbr 10,10) jako jedną ofiarę (zob. Hbr 10,12-14), która oczyszcza nasze sumienie (zob. Hbr 9,14; 10,1-10) i usuwa grzech (zob. Hbr 9,26). Ofiara Jezusa jest lepsza niż ofiary ze zwierząt, gdyż Jezus jest Synem Bożym (zob. Hbr 7,26-28), który doskonale wypełnił wolę Boga (zob. Hbr 10,5-10).

Opis ofiary Jezusa jako złożonej raz na zawsze pociąga za sobą szereg istotnych wniosków.

Po pierwsze ofiara Jezusa jest doskonale skuteczna i nigdy nie zostanie zastąpiona żadną inną. Ofiary składane przez lewickich kapłanów były powtarzane, bo były nieskuteczne. W przeciwnym razie „czyż nie zaprzestanoby ich składać, gdyby ci, co je składają, nie mieli już żadnej świadomości grzechów, gdy raz zostali oczyszczeni?” (Hbr 10,2).

Po drugie wszystkie rodzaje ofiar starotestamentowych znalazły wypełnienie na krzyżu. Tak więc Jezus nie tylko oczyszcza nas z grzechu (zob. Hbr 9,14), ale także uświęca (zob. Hbr 10,10-14), usuwając grzech z naszego życia (zob. Hbr 9,26). Zanim kapłani mogli zbliżyć się do Boga w świątyni i służyć na rzecz swoich bliźnich, musieli być oczyszczeni i uświęceni, czyli poświęceni (zob. 8. i 9. rozdział Księgi Kapłańskiej). Ofiara Jezusa oczyszcza nas i uświęca (zob. Hbr 10,10-14), abyśmy mogli z ufnością przychodzić do Boga (zob. Hbr 10,19-23) i służyć Mu jako królewskie kapłaństwo (zob. Hbr 9,14; 1 P 2,9).

Ofiara Jezusa dostarcza nam także pokarmu duchowego. Jest również przykładem do naśladowania. Tak więc List do Hebrajczyków wzywa nas, byśmy patrzyli na Jezusa, zwłaszcza ukrzyżowanego, i podążali za Nim (zob. Hbr 12,1-4; 13,12-13).

`Ofiara Chrystusa jest podstawą wszelkich dobrodziejstw danych nam przez Boga. Zapewnia nam oczyszczenie z grzechu, uświęcenie do służby i pokarm do wzrastania. Jak możemy lepiej doświadczać wszystkiego tego, co zostało nam darowane w Jezusie?`