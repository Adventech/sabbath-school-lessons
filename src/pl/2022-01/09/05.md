---
title:  Krzyż i koszt przebaczenia
date:  23/02/2022
---

`Przeczytaj Hbr 9,22-28. Co ten fragment listu mówi o dziele Chrystusa w niebiańskiej świątyni?`

Pogląd, według którego niebiańska świątynia potrzebuje oczyszczenia, nabiera sensu w kontekście starotestamentowej świątyni. Świątynia jest bowiem symbolem panowania Boga (zob. 1 Sm 4,4; 2 Sm 6,2), a sposób, w jaki Bóg postępuje z grzechem swojego ludu, wpływa na publiczne odczucie sprawiedliwości Jego panowania (zob. Ps 97,2). Bóg, będąc Władcą, jest także Sędzią swego ludu, więc oczekuje się, że będzie uczciwy — weźmie w obronę niewinnych i potępi winnych. Zatem gdy Bóg przebacza grzesznikowi, ponosi za to prawną odpowiedzialność. Świątynia, która reprezentuje charakter Boga i Jego władanie, zostaje zanieczyszczona. To wyjaśnia, dlaczego Bóg bierze na siebie nasze grzechy, gdy nam je odpuszcza/przebacza (zob. Wj 34,7; Lb 14,17-19). (Hebrajskie słowo nose, przetłumaczone w Wj 34,7 jako odpuszczać, a w Lb 14,18 jako przebaczać, oznacza: nieść, dźwigać).

System ofiarniczy w starotestamentowej świątyni ilustrował to dobitnie. Gdy człowiek potrzebował przebaczenia, przyprowadzał zwierzę jako ofiarę za siebie, wyznawał swój grzech na głowę zwierzęcia i zabijał je. Krwią zwierzęcia pomazywano rogi ołtarza lub kropiono przed zasłoną w pierwszym pomieszczeniu świątyni. W ten sposób grzech był symbolicznie przenoszony na świątynię. Bóg brał na siebie grzechy ludzi i sam je dźwigał.

W izraelskiej służbie świątynnej oczyszczenie z grzechów czy zadośćuczynienie za nie następowało w dwóch etapach. W ciągu roku skruszeni grzesznicy przyprowadzali ofiary do świątyni i byli oczyszczani z grzechów, ale grzechy były przenoszone na świątynię, czyli na samego Boga. Pod koniec roku, w Dniu Pojednania, który był Dniem Sądu, Bóg oczyszczał świątynię, wywiązując się ze swojej prawnej odpowiedzialności przez przeniesienie grzechów ze świątyni na kozła dla Azazela, symbolizującego szatana (zob. Kpł 16,15-22).

To dwuetapowe działanie, któremu odpowiadały dwa pomieszczenia ziemskiej świątyni, wzorowane na niebiańskiej świątyni (zob. Wj 25,9; Hbr 8,5), pozwalało Bogu okazywać jednocześnie miłosierdzie i sprawiedliwość. Ci, którzy wyznawali swoje grzechy w ciągu roku, okazywali wierność wobec Boga, przestrzegając uroczystego odpoczynku i okazując skruchę w Dniu Pojednania (zob. Kpł 16,29-31). Ci natomiast, którzy nie okazali wierności, mieli zostać wytępieni (zob. Kpł 23,27-32).

`Pomyśl o tym, co czekałoby cię, gdybyś miał ponieść karę za swoje grzechy. Jak ta świadomość powinna pomóc ci zrozumieć, czego Chrystus dokonał dla ciebie?`