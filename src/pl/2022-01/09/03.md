---
title:  Różne rodzaje ofiar
date:  21/02/2022
---

Śmierć Jezusa zapewnia nam przebaczenie, czyli odpuszczenie grzechów. Jednak odpuszczenie grzechów wymaga czegoś znacznie więcej niż darowania kary za nasze złamanie przymierza. Pozostają jeszcze inne ważne elementy. Dlatego starotestamentowy system ofiarniczy obejmował pięć różnych rodzajów ofiar. Każdy rodzaj był konieczny, by wyrazić bogactwo znaczenia krzyża Chrystusa.

`Przeczytaj Ef 3,14-19. O co modlił się Paweł dla wierzących?`

Ofiara całopalna wymagała, by całe zwierzę zostało spalone na ołtarzu (zob. 1. rozdział Księgi Kapłańskiej). Wskazywała na Jezusa, którego życie zostało w całości poświęcone za nas. Zadośćuczynienie wymagało całkowitego ofiarowania Jezusa. Choć był On równym Bogu, to jednak wyparł się samego siebie i przyjął postać sługi (zob. Flp 2,5-8).

Ofiara z pokarmów była darem dziękczynnym za Bożą opiekę nad Jego ludem (zob. 2. rozdział Księgi Kapłańskiej). Przedstawiała ona Jezusa jako Chleb Żywota (zob. J 6,35.48), który daje życie wieczne.

Ofiara pojednania obejmowała wspólny posiłek z przyjaciółmi i bliskimi będący okazją do wyrażenia dziękczynienia za dobrodziejstwa otrzymane od Boga (zob. 3. rozdział Księgi Kapłańskiej). Ofiara ta symbolizowała fakt, iż Chrystus jest dla nas źródłem pokoju (zob. Iz 53,5; Rz 5,1; Ef 2,14). Podkreślała także, iż potrzebujemy udziału w ofierze Jezusa przez symboliczne spożywanie Jego ciała i picie Jego krwi (zob. J 6,51-56).

Ofiara przebłagalna za grzech stanowiła zadośćuczynienie za grzechy (zob. Kpł 4,1-5,13). Ofiara ta podkreślała, że krew zwierzęcia — przedstawiająca jego życie — stanowiła symboliczny środek odkupienia z grzechów (zob. Kpł 17,11) i wskazywała na krew Jezusa, który prawdziwie odkupił nas z naszych grzechów (zob. Mt 26,28; Rz 3,25; Hbr 9,14).

Ofiara pokutna/zadośćuczynienia (zob. Kpł 5,14-6,7) dawała przebaczenie w przypadku, w którym możliwe było zadośćuczynienie/zrekompensowanie za popełnione winy. Mówi ona o tym, że Boże przebaczenie nie zwalnia nas z obowiązku naprawienia krzywd, gdy tylko możemy to uczynić.

Ofiary składane w świątyni uczą nas o tym, że doświadczenie zbawienia jest czymś więcej niż jedynie przyjęciem Jezusa jako naszego Zbawiciela. Musimy także karmić się Nim, dzielić się z bliźnimi otrzymanymi od Niego dobrodziejstwami oraz zadośćuczynić tym, których skrzywdziliśmy.