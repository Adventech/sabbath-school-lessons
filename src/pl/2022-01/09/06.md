---
title:  Sąd i charakter Boga
date:  24/02/2022
---

`Przeczytaj Rz 3,21-26; 1,16-17; 5,8. Co mówi o Bogu prawda o tym, iż na krzyżu zostało dokonane za nasze grzechy zadośćuczynienie umożliwiające ich przebaczenie?`

Przebaczenie naszych grzechów obejmuje dwa etapy pośrednictwa Jezusa w dwóch częściach niebiańskiej świątyni. Po pierwsze Jezus wziął na siebie nasze grzechy i poniósł je na krzyż, aby dać przebaczenie każdemu, kto wierzy w Niego (zob. Dz 2,38; 5,31). Na krzyżu Jezus zdobył prawo przebaczenia każdemu, kto wierzy w Niego, gdyż to On poniósł grzechy ludzi. Ustanowił także nowe przymierze, które pozwala Mu wpisać przez Ducha Świętego prawo Boże w serce wierzącego (zob. Hbr 8,10-12; Ez 36,25-27).

Drugi etap służby Jezusa to etap sądowy — sąd przedadwentowy, który w czasach Pawła należał jeszcze do odległej przyszłości (zob. Hbr 2,1-4; 6,2; 9,27-28; 10,25). Ten sąd rozpoczyna się od ludu Bożego i został opisany w Dn 7,9-27; Mt 22,1-14; Ap 14,7. Jego celem jest wykazanie sprawiedliwości Boga przebaczającego swojemu ludowi. Na tym sądzie zapis życia ludzi zostanie ukazany całemu wszechświatu. Bóg ujawni, co działo się w sercach wierzących ludzi i jak przyjęli Jezusa jako swojego Zbawiciela oraz pozwolili Duchowi Świętemu działać w nich i przez nich.

O tym sądzie Ellen G. White napisała: „Człowiek nie jest w stanie sam sprostać tym zarzutom. Wyznając swoją winę, stoi przed Bogiem w swoich szatach skalanych grzechem. Ale Jezus, nasz Obrońca, przedkłada skuteczne wstawiennictwo na rzecz wszystkich, którzy przez skruchę i wiarę powierzyli Mu swoją duszę. On wstawia się za nimi i ucisza oskarżyciela przy pomocy potężnego argumentu Golgoty. Jego doskonałe posłuszeństwo prawu Bożemu, aż do śmierci na krzyżu, dało Mu wszelką moc w niebie i na ziemi, więc od swojego Ojca domaga się On miłosierdzia i pojednania dla winnego człowieka. (...). Choć musimy sobie uświadamiać swój grzeszny stan, to jednak mamy polegać na Chrystusie jako naszej sprawiedliwości, uświęceniu i odkupieniu. Nie jesteśmy w stanie sami odpowiedzieć na zarzuty szatana przeciwko nam. Jedynie Chrystus może się wstawić za nami. On może uciszyć oskarżyciela przy pomocy argumentów opartych nie na naszych zasługach, ale na swoich zasługach”35.

`Dlaczego krzyż i służba Jezusa dla nas sugerują, że powinniśmy myśleć o sądzie Bożym z ufnością, ale także w duchu pokory i skruchy?`