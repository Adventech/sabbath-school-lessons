---
title:  Boże zaproszenie
date:  28/02/2022
---

`Przeczytaj Hbr 12,18-21. Jakie było doświadczenie Izraelitów pod górą Synaj?`

Gdy Bóg wyprowadził Izraelitów z Egiptu, Jego pragnieniem było nawiązanie osobistych i bliskich więzi z nimi. Powiedział:

— „Wy widzieliście, co uczyniłem Egipcjanom, jak nosiłem was na skrzydłach orlich i przywiodłem was do siebie” (Wj 19,4).

Przez Mojżesza Bóg udzielił niezbędnych instrukcji, by przygotować lud na spotkanie z Nim. Izraelici mieli obowiązek poświęcić się Bogu (zob. Wj 19,10-15). Tym, którzy przyszliby do stóp góry nieprzygotowani, groziła śmierć. Po dwudniowych przygotowaniach, „gdy zabrzmi trąba” trzeciego dnia, mieli „wejść na górę” (Wj 19,13 BKR). Bóg pragnął, by wszyscy Izraelici doświadczyli tego, czego doświadczyli Mojżesz i przywódcy ludu, gdy wstąpili na górę (zob. Wj 24,9) i „ujrzeli Boga (...), a potem jedli i pili” (Wj 24,10-11) w Jego obecności. W późniejszym czasie zdali sobie sprawę z tego, że widzieli chwałę Boga i „że Bóg przemawiał do człowieka, a człowiek [mimo to] pozostał przy życiu” (Pwt 5,24 BKR). Jednak gdy nadszedł szczytowy moment, Izraelitom zabrakło wiary. Mojżesz wyjaśnił to zdarzenie po latach w następujący sposób: „…gdyż baliście się ognia i nie wstąpiliście na górę” (Pwt 5,5). Zamiast tego poprosili Mojżesza, by pośredniczył w ich imieniu (zob. Pwt 5,25-27; por. Wj 20,18-21).

Przejawy świętości Boga na górze Synaj miały nauczyć Izraelitów bać się Boga, czyli szanować Go. Bojaźń Pańska prowadzi do życia, mądrości i czci (zob. Pwt 4,10; por. Ps 111,10; Prz 1,7; 9,10; 10,27), a także uczy, że Bóg jest miłosierny i łaskawy (zob. Wj 34,4-8). Zatem choć Bóg pragnął, by Izraelici przyszli do Niego, oni tak bardzo bali się, iż poprosili o pośrednictwo Mojżesza. W Liście do Hebrajczyków nawiązania do wydarzeń na Synaju skupiają się głównie na przypomnieniu Izraelitom przez Mojżesza o ich braku wiary, odstępstwie związanym ze złotym bykiem oraz jak bali się oni spotkać Boga z powodu swoich grzechów (zob. Pwt 9,19). Taka reakcja Izraelitów nie była zakładana w Bożym planie dla nich — była raczej skutkiem ich niewierności.

`Dlaczego dzięki Jezusowi nie musimy się bać bliskości świętego Boga? Jakie warunki musimy spełnić, by przybliżyć się do Niego?`