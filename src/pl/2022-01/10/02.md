---
title:  Jezus przed Ojcem
date:  27/02/2022
---

`Przeczytaj Hbr 9,24. Jaki był cel wniebowstąpienia Jezusa według tego wersetu?`

Bóg pouczył Izraelitów, by wszyscy dorośli mężczyźni udawali się co najmniej trzy razy do roku do Jerozolimy, by stawić się przed Panem i złożyć ofiary. Te trzy obowiązkowe pielgrzymki wiązały się z Paschą (i Świętem Przaśników), Świętem Tygodni (Pięćdziesiątnicą) oraz Świętem Szałasów (zob. Wj 23,14-17; Pwt 16,16). Pascha upamiętniała wyzwolenie Izraelitów z niewoli egipskiej. Pięćdziesiątnica była świętem rozpoczęcia zbioru jęczmienia, a w czasach nowotestamentowych była kojarzona z nadaniem prawa na Synaju. Święto Szałasów upamiętniało troskę Boga o Izraelitów podczas ich wędrówki po pustyni. Według Nowego Testamentu wszystkie święta starotestamentowe mają także prorocze znaczenie.

W Hbr 9,24 jest mowa o wniebowstąpieniu Jezusa przed oblicze Ojca. Jezus wszedł do niebiańskiej świątyni, prawdziwego przybytku, aby wstawiać się przed Bogiem na mocy lepszej ofiary (zob. Hbr 9,23-24) — swojej przelanej krwi.

Życie i dzieło Jezusa ze zdumiewającą trafnością wypełnia prorocze znaczenie świąt starotestamentowych. Jezus umarł w dniu przygotowania Paschy o godzinie, w której zazwyczaj zabijano baranka paschalnego (zob. J 19,14; Mt 27,45-50). Zmartwychwstał trzeciego dnia i wstąpił do nieba, by otrzymać zapewnienie, że Jego ofiara została przyjęta (zob. J 20,17; 1 Kor 15,20), gdy kapłan podniósł w świątyni pierwszy snop dojrzałego jęczmienia jako pierwociny plonów (zob. Kpł 23,10-12). Wstąpił do nieba po czterdziestu dniach, by zasiąść po prawicy Boga i zainaugurować nowe przymierze w dniu Pięćdziesiątnicy (zob. 1. i 2. rozdział Dziejów Apostolskich).

Celem pielgrzymek do świątyni w starożytnym Izraelu było ukazanie się „przed obliczem Boga” (Ps 42,3). Oznaczało to doświadczenie przychylności Boga (zob. Ps 17,15). Podobnie hebrajskie wyrażenie szukać oblicza Boga znaczy: prosić Boga o pomoc (zob. 2 Krn 7,14; Ps 27,8; 105,4). Taki też jest sens wniebowstąpienia Jezusa według Listu do Hebrajczyków. Jezus wstąpił do Boga z doskonałą ofiarą. Wstąpił do nieba jako nasz Poprzednik prowadzący przed oblicze Boga (zob. Hbr 6,19-20). Urzeczywistnił w ten sposób obietnicę daną wierzącym, którzy wędrują przez pustynię tego świata w poszukiwaniu ojczyzny, pragnąc lepszego kraju i oczekując „miasta (...), którego budowniczym i twórcą jest Bóg” (Hbr 11,10; zob. Hbr 11,13-16).

`Dlaczego podstawą naszej pewności zbawienia jest nie tylko to, czego Chrystus dokonał na krzyżu, ale także i to, czego dokonuje On obecnie w niebie?`