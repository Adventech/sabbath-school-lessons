---
title:  Potrzeba zasłony
date:  01/03/2022
---

Zasłony spełniają podwójną rolę. Greckie słowo katapetasma, użyte w Liście do Hebrajczyków (zob. np. Hbr 10,20) i tłumaczone jako zasłona, może się odnosić do zasłony bramy dziedzińca (zob. Wj 38,18), zasłony do wejścia do świątyni (zob. Wj 36,37), a nawet wewnętrznej zasłony oddzielającej miejsce święte od miejsca najświętszego (zob. Wj 26,31-35). Te trzy zasłony były zarówno wejściami, jak i barierami, które mogli przekroczyć wyłącznie wybrani.

`Przeczytaj Kpł 16,1-2; 10,1-3. Jakie ostrzeżenie zostało zawarte w tych fragmentach księgi?`

Zasłony chroniły kapłanów, którzy służyli przed obliczem świętego Boga. Po odstępstwie związanym ze złotym bykiem Bóg powiedział Mojżeszowi, że nie będzie towarzyszył Izraelitom w drodze do Ziemi Obiecanej, gdyż Jego obecność mogłaby ich zniszczyć, jako że są oni „ludem twardego karku” (Wj 33,3). Dlatego Mojżesz nakazał przenieść namiot zgromadzenia i rozbić go „z dala od obozu” (Wj 33,7). Jednak za wstawiennictwem Mojżesza Bóg zgodził się pójść pośród nich (zob. Wj 33,12-20), ale ustanowił szereg środków zapewniających Izraelitom bezpieczeństwo w Jego obecności.

Na przykład Izraelici rozbijali obóz w ściśle określonym porządku, dzięki czemu w środku powstawał pusty plac, na którym ustawiano namiot zgromadzenia. Ponadto Lewici obozowali wokół przybytku, by chronić świątynię i jej sprzęty przed wtargnięciem obcych osób (zob. Lb 1,51; 3,10). Byli niejako ludzką zasłoną chroniącą Izraelitów: „Lewici zaś będą obozować wokół Przybytku Świadectwa, aby nie spadł gniew na zbór synów izraelskich; Lewici będą więc pełnić straż przy Przybytku Świadectwa” (Lb 1,53).

Jezus, będąc naszym Kapłanem, jest także naszą zasłoną. Przez Jego ucieleśnienie Bóg rozbił swój namiot pośród nas i umożliwił nam oglądanie Jego chwały (zob. J 1,14-18). Sprawił, że święty Bóg mógł zamieszkać pośród niedoskonałych ludzi.

`Pomyśl, co to znaczy, że Bóg, Stwórca, który stworzył wszechświat, zamieszkał wśród swojego ludu, który w tamtym czasie był narodem zbiegłych niewolników. Czego uczy to nas o tym, jak bardzo Bóg pragnie naszej bliskości?`