---
title:  Nowa i żywa droga przez zasłonę
date:  02/03/2022
---

`Przeczytaj Hbr 10,19-22. Jakie zaproszenie zostało skierowane do nas w tych wersetach?`

List do Hebrajczyków stwierdza, że Jezus wszedł do niebiańskiej świątyni i wzywa nas, byśmy podążyli za Nim. Ta myśl jest zgodna z wcześniejszą, według której Jezus jest Wodzem i Poprzednikiem Wierzących (zob. Hbr 2,10; 6,19-20; 12,2). Nowa i żywa droga (zob. Hbr 10,20) to nowe przymierze zawarte przez Jezusa dzięki Jego ofierze i wniebowstąpieniu. Wyrażenie nowa i żywa jest przeciwieństwem starego przymierza jako przedawnionego i przestarzałego (zob. Hbr 8,13). To nowe przymierze zapewnia przebaczenie grzechów i wpisanie prawa w serce. Dzięki temu możemy z ufnością przyjść do Boga — nie ze względu na to, jacy sami jesteśmy ani czego dokonaliśmy, ale jedynie dzięki temu, czego Jezus dokonał dla nas, spełniając wszystkie wymagania przymierza.

List do Hebrajczyków wskazuje na to, że stare przymierze obejmowało ustanowienie świątyni i poświęcenie kapłanów (zob. Hbr 9,18-21; por. Wj 40,1-38; Kpł 8,1-9,24). Celem przymierza było stworzenie bliskiej więzi między Bogiem i Jego ludem (zob. Wj 19,4-6). Gdy Izraelici zaakceptowali tę więź, Bóg natychmiast polecił im zbudować świątynię, aby mógł zamieszkać wśród nich. Rozpoczęcie działalności świątyni i obecność Boga pośród Jego ludu były dopełnieniem przymierza Boga z Izraelitami.

Podobnie jest z nowym przymierzem. Nowe przymierze także obejmuje rozpoczęcie kapłańskiej służby Jezusa dla nas (zob. Hbr 5,1-10; 7,1-8,13).

Wstąpienie Jezusa do Boga zapoczątkowało nowy okres w dziejach ludu Bożego. 3. rozdział Księgi Zachariasza wspomina, że szatan znajdował się w obecności Boga, by oskarżać lud Boży reprezentowany przez arcykapłana Jozuego. Ten sam oskarżyciel poddawał w wątpliwość wierność Hioba wobec Boga (zob. 1. i 2. rozdział Księgi Hioba). Jednak wraz ze śmiercią Jezusa nastąpiło całkowite usunięcie szatana z nieba (zob. Ap 12,7-12; por. J 12,31; 16,11). Obecnie Jezus wstawia się za nami i na mocy swojej ofiary i wierności domaga się zbawienia dla nas!

`Jakie oskarżenia szatan mógłby wnieść przeciwko tobie przed Bogiem, gdyby miał taką możliwość? Choć jest kłamcą, czy musiałby kłamać, aby domagać się potępienia dla ciebie? Co jest twoją jedyną nadzieją?`