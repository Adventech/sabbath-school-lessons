---
title:  Oglądać będą oblicze Jego
date:  03/03/2022
---

`Przeczytaj Hbr 12,22-24. W jakim sensie przybyliśmy do niebiańskiego Jeruzalem przed oblicze Boga?`

Apostoł twierdzi, że wierzący podeszli przez wiarę do góry Syjon i niebiańskiego Jeruzalem. W tym sensie ich doświadczenie wybiega w przyszłość. Niebiańskie Jeruzalem należy do tych rzeczy, których się spodziewamy, ale których nie widzimy, mimo to zapewnionych dla nas przez wiarę (zob. Hbr 11,1).

Choć to znaczenie jest prawdziwe, to jednak nie jest jedyne. Przybyliśmy do góry Syjon przed oblicze Boga także w osobie naszego Reprezentanta, Jezusa (zob. Ef 2,5-6; Kol 3,1). Wniebowstąpienie Jezusa nie jest kwestią wiary, ale faktem. Historyczny wymiar wniebowstąpienia Jezusa nadaje przekonującą siłę apelowi apostoła, byśmy trzymali się mocno naszego wyznania wiary (zob. Hbr 4,14; 10,23). Paweł stwierdził: „Mając więc wielkiego arcykapłana, który przeszedł przez niebiosa, (...) przystąpmy tedy z ufną odwagą…” (Hbr 4,14.16).

Tak więc już przybyliśmy przed oblicze Boga za pośrednictwem naszego Reprezentanta, a nasze postępowanie powinno odzwierciedlać ten fakt. Dzięki Niemu zakosztowaliśmy „daru niebiańskiego (...) i (…) Słowa Bożego, że jest dobre oraz (…) cudownych mocy wieku przyszłego” (Hbr 6,4-5). Rzeczywistość wniebowstąpienia Jezusa i Jego służby w niebiańskiej świątyni jest kotwicą duszy, pewną i mocną (zob. Hbr 6,19), oraz gwarancją, że obietnice są pewne i warto im ufać (zob. Hbr 7,22). Nasza wiara jest mocno zakotwiczona w historycznej rzeczywistości.

Boży cel zostanie spełniony nie tylko w Jezusie, ale także w nas. Zauważyliśmy już, że śmierć, zmartwychwstanie i wniebowstąpienie Jezusa były wypełnieniem zapowiedzi zawartych w dwóch pierwszych dorocznych świętach izraelskich — w Passze i Pięćdziesiątnicy. Według Listu do Hebrajczyków i Apokalipsy Jana ostatnie wielkie doroczne święto — Święto Szałasów — oczekuje jeszcze na swoje wypełnienie. Będziemy je bowiem świętować z Jezusem, gdy znajdziemy się w mieście, „którego budowniczym i twórcą jest Bóg” (Hbr 11,10; zob. Hbr 11,13-16). Nie będziemy wtedy budować szałasów, ale Bóg rozbije swój namiot, zstąpi bowiem z nieba i będziemy mieszkać z Nim na zawsze na nowej ziemi (zob. Ap 7,15-17; 21,1-4; 22,1-5; Lb 6,24-26).

`Jak na ziemi pełnej bólu i cierpienia możemy zachować żywą obietnicę życia wiecznego w lepszym świecie? Co odpowiesz tym, którzy twierdzą, że przyszły świat to tylko fantazja mająca nam pomóc przetrwać życie na tej ziemi?`