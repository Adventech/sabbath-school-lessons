---
title:  Do Dalszego Studium
date:  25/03/2022
---

„Po zstąpieniu Ducha Świętego, gdy uczniowie wyruszyli, by zwiastować żywego Zbawiciela, ich jedynym pragnieniem było ratowanie bliźnich. Cieszyli się społecznością świętych. Byli czuli, wyrozumiali, gotowi do wyrzeczeń i zdolni do ponoszenia ofiar ze względu na dzieło prawdy. W swoich codziennych wzajemnych kontaktach przejawiali miłość, jaką Chrystus przejawiał wobec nich. Niesamolubnymi słowami i czynami rozpalali tę miłość w sercach bliźnich. (...).

Jednak powoli następowały zmiany. Wierzący zaczęli doszukiwać się wad u innych. Podkreślając błędy i pozwalając sobie na niemiły krytycyzm, utracili z oczu Zbawiciela i Jego miłość. Stali się bardziej wymagający w przestrzeganiu zewnętrznych form i bardziej skrupulatni w teorii wiary niż w jej praktyce. W swojej gorliwości w potępianiu innych przeoczali własne potknięcia. Utracili bratnią miłość, którą nakazał im Chrystus, a co gorsza, nie byli świadomi tej straty. Nie zdawali sobie sprawy, że ich życie zostało pozbawione szczęścia i radości i że, zamykając serca przed Bożą miłością, pogrążyli się w ciemności.

Jan, widząc, że w Kościele brakuje bratniej miłości, stale uświadamiał wierzącym potrzebę tej miłości. Jego listy do zborów są pełne myśli na ten temat. »Umiłowani, miłujmy się nawzajem, gdyż miłość jest z Boga, i każdy, kto miłuje, z Boga się narodził i zna Boga. Kto nie miłuje, nie zna Boga, gdyż Bóg jest miłością. W tym objawiła się miłość Boga do nas, iż Syna swego jednorodzonego posłał Bóg na świat, abyśmy przezeń żyli. Na tym polega miłość, że nie myśmy umiłowali Boga, lecz że On nas umiłował i posłał Syna swego jako ubłaganie za grzechy nasze. Umiłowani, jeżeli Bóg nas tak umiłował, i myśmy powinni nawzajem się miłować« (1 J 4,7-11)”46.

**Pytania Do Dyskusji**

`1. Chrześcijańskie życie jest często określane jako osobista, indywidualna więź między Jezusem a wierzącym w Niego człowiekiem. Jednak jest to tylko jeden wymiar chrześcijańskiego życia. Dlaczego ważne jest to, byśmy pamiętali, że Bóg prowadzi nas jako pewną grupę? Jakie są moje obowiązki wobec tej grupy? Czego mogę oczekiwać od takiej grupy?`

`2. Co jest najlepszym wskaźnikiem, że braterska miłość jest silna w zgromadzeniu? Podczas pierwszej części nabożeństwa sobotniego opracujcie listę takich wskaźników w ramach wspólnego studium lekcji.`

`3. Czym jest prawdziwa braterska miłość? Jakie są jej cechy, przyczyny i rezultaty? Jak odróżnić ją od fałszywej braterskiej miłości?`