---
title:  Chciwość i seksualna niemoralność
date:  21/03/2022
---

`Przeczytaj Hbr 13,4-5; Łk 16,10-18; 1 Kor 5,1; Ef 5,3-5; Kol 3,5. Jakie dwa rodzaje zła są powiązane ze sobą w tych wersetach?`

Paweł ostrzega adresatów listu przed seksualną niemoralnością i chciwością, gdyż te dwa rodzaje zła zagrażają braterskiej miłości. Autorzy nowotestamentowych ksiąg i starożytni moraliści zwracali uwagę na powiązanie występujące między tego rodzaju grzechami.

Wezwanie Pawła do poszanowania małżeństwa oznacza unikanie wszystkiego tego, co mogłoby umniejszać znaczenie tej świętej instytucji. Obejmuje to powstrzymywanie się zarówno od łamania przysięgi małżeńskiej, jak i od nieuzasadnionych rozwodów (por. Mt 19,9). Napomnienie do zachowania czystości małżeńskiego łoża oznacza unikanie kalania małżeństwa przez pozamałżeńskie kontakty seksualne. Słowo rozpustnicy odnosi się w Nowym Testamencie do wszelkich form seksualnej niemoralności (zob. 1 Kor 5,9-11; 6,9-10; Ef 5,5; 1 Tm 1,9-10; Ap 21,8; 22,15). Ponadto grecko-rzymskie społeczeństwo dość lekko traktowało etykę seksualną. Powszechnie przyjmowano w tej kwestii podwójne normy pozwalające mężczyznom utrzymywać dyskretną rozwiązłość. Paweł ostrzega, że Bóg osądzi cudzołożników. Wierzący nie powinni zatem pozwolić, by społeczne normy postępowania prowadziły do ustanawiania wypaczonych standardów etycznych.

Miłość pieniędzy była jednym z najbardziej rozpowszechnionych występków w grecko-rzymskim świecie. W innym liście Paweł odniósł się do tej formy zła jako źródła wszelkiego zła (zob. 1 Tm 6,10).

W kilku swoich listach apostoł wzywa do obrony przed tego rodzaju występkami. Po pierwsze wierzący powinni być zadowoleni z tego, co posiadają (zob. także 2 Kor 9,8; Flp 4,11-12). Ponadto chrześcijanie powinni wierzyć w obietnicę Boga, iż On nie porzuci i nie opuści nas (zob. Hbr 13,5). Ta obietnica została przypomniana wielokrotnie ludowi Bożemu i jest aktualna także dzisiaj (zob. Rdz 28,15; Pwt 31,6.8; Joz 1,5; 1 Krn 28,20). Chrześcijanie powinni zatem przyjmować ją słowami Ps 118,6: „Pan jest ze mną, nie lękam się, cóż może mi uczynić człowiek?” To nawiązanie do 118. rozdziału Księgi Psalmów jest stosowne dlatego, że psalmista wyraża w nim zaufanie do Boga mimo dotykającego go cierpienia, jakie znosi ze strony niewierzących.

`W jaki sposób współczesne społeczeństwo podkopuje normy moralnej czystości, a jednocześnie podsyca umiłowanie pieniędzy? W jaki praktyczny sposób możemy wzmacniać nasz opór wobec tych dwóch niebezpiecznych rodzajów zła?`