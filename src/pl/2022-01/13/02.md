---
title:  Troska o lud Boży
date:  20/03/2022
---

`Przeczytaj Hbr 13,1-2; Rz 12,13; 1 Tm 3,2; Tt 1,8; 1 P 4,9. Jaka była rola gościnności w Kościele wczesnochrześcijańskim?`

Chrześcijaństwo było rozproszonym ruchem, a jego działacze często byli zależni od gościnności tak chrześcijan, jak i niechrześcijan. Pouczenie dotyczące tego, by nie zapominać o okazywaniu gościnności, odnosi się przypuszczalnie nie tylko do zapominania o potrzebujących, ale do celowego zaniedbywania obowiązku pomagania im.

Paweł miał na myśli gościnność nie tylko wobec współwierzących. Przypomniał swoim adresatom, że goszcząc obcych, niektórzy nieświadomie gościli aniołów (zob. Hbr 13,2). Przypuszczalnie miał na myśli wizytę trzech przybyszów u Abrahama i Sary (zob. Rdz 18,2-15). Oferowanie gościnności oznacza dzielenie się swoimi dobrami z potrzebującymi i cierpliwe znoszenie innych, czyli naśladowanie tego, co Jezus uczynił dla nas (zob. Hbr 2,10-18).

Braterska miłość wobec uwięzionych oznacza nie tylko, że wierzący mają pamiętać w swoich modlitwach o takich osobach, ale także nieść im pomoc materialną i emocjonalne wsparcie. Istniało niebezpieczeństwo, że uwięzieni chrześcijanie będą celowo zaniedbywani. Ci, którzy służyli materialnym i emocjonalnym wsparciem ludziom potępionym przez społeczeństwo, utożsamiali się z nimi. W pewnym sensie stawali się ich wspólnikami i wystawiali się na społeczne potępienie i ucisk (zob. Hbr 10,32-34).

W swoim nawoływaniu Paweł używa obrazowego języka, zachęcając adresatów listu do służby na rzecz uwięzionych. Po pierwsze apostoł powołuje się na to, że już wcześniej wspierali oni uwięzionych współwyznawców. Stali wiernie przy tych, którzy byli „wystawieni publicznie na zniewagi” (Hbr 10,33). Po drugie słownictwo dotyczące złego obchodzenia się z chrześcijanami przywołuje przykład Mojżesza, który „wolał raczej znosić uciski wespół z ludem Bożym, aniżeli zażywać przemijającej rozkoszy grzechu” (Hbr 11,25). W końcu Paweł podnosi ideał braterskiej miłości. Przypomina adresatom: „Sami również w ciele jesteście” (Hbr 13,3). Dzielą oni ten sam ludzki stan i powinni traktować innych tak, jak chcieliby być traktowani w podobnych okolicznościach, gdyby znaleźli się w więzieniu. Tak więc powinni służyć materialnym i emocjonalnym wsparciem uwięzionym współwyznawcom, okazując im, że nie zostali opuszczeni.

`Co jeszcze możemy zrobić dla uwięzionych ludzi, zarówno będących członkami naszego Kościoła, jak i innych osób?`