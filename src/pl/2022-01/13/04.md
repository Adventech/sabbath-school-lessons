---
title:  Pamiętajcie na wodzów waszych
date:  22/03/2022
---

`Przeczytaj Hbr 13,7-17. Jaka powinna być nasza postawa wobec kościelnych przywódców?`

Hbr 13,7-17 zawiera wezwanie do poszanowania przywódców i posłuszeństwa wobec nich. Ten fragment listu zaczyna się apelem o pamiętanie o przywódcach, którzy niegdyś głosili im Słowo Boże, a kończy się apelem do posłuszeństwa obecnym przywódcom (zob. Hbr 13,17). Dawni przywódcy to przypuszczalnie ci, którzy jako pierwsi głosili Słowo na danym terenie i zakładali zbory. Wezwanie do pamiętania o nich nie oznacza jedynie zachowywania wspomnień czy zewnętrznego honorowania ich. Paweł wyjaśnia, że należy pamiętać o nich przez rozważanie skutków ich postępowania oraz naśladowanie ich wiary.

Według Pawła najważniejszym przejawem pamiętania i uczczenia przywódców jest właśnie ich naśladowanie. W ten sposób apostoł niejako dodał założycieli zborów do listy bohaterów wiary, których wierzący powinni uważać za przykład do naśladowania. Ta lista obejmuje bohaterów wiary wymienionych w 11. rozdziale Listu do Hebrajczyków oraz Jezusa, najważniejszą postać ze wszystkich przykładów, wspomnianego w 12. rozdziale Listu do Hebrajczyków. Apostoł zauważa dalej, że Jezus jest „wczoraj i dziś, ten sam i na wieki” (Hbr 13,8). Przeciwstawia Go w ten sposób stanowczo fałszywym nauczycielom, którzy zmieniali swoje nauczanie, głosząc przeróżne i obce poglądy (zob. Hbr 13,9).

Wezwanie do pamiętania o przywódcach w Hbr 13,7 zostało powtórzone z jeszcze większym naciskiem pod koniec tej części listu. Wierzący zostali zachęceni do posłuszeństwa przywódcom, którzy troszczą się o nich. Przywódcy są tu opisani jako duszpasterze odpowiedzialni za duchowy dobrostan zgromadzenia, ich trzody, oraz jako ci, którzy muszą zdać sprawę Bogu z tego, jak troszczyli się o Jego wyznawców (zob. także 1 P 5,1-4; 1 Kor 3,10-15). Oczywiście powinno się to odnosić do wszystkich przywódców kościelnych, jak również do każdego poziomu funkcjonowania współczesnego Kościoła.

Kontekst wypowiedzi Pawłowej sugeruje, że przywódcy ci są pomocnikami „wielkiego pasterza owiec” (Hbr 13,20). Połączenie troski i wierności przywódców z posłuszeństwem i zaufaniem członków Kościoła prowadzi do wspólnej radości. Oznacza to, że przywódcy mogą służyć zgromadzeniu z radością i że zdadzą sprawę Bogu z opieki nad zgromadzeniem z radością, a nie ze smutkiem.

`Co możesz robić, by wzmacniać i poprawiać wzajemne relacje przywódców ze współwierzącymi w twoim zborze oraz wspierać przywódców Kościoła na całym świecie?`