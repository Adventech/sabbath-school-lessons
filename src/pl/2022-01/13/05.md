---
title:  Wystrzegajcie się przeróżnych i obcych nauk
date:  23/03/2022
---

`Porównaj Hbr 13,9; 2,9; 4,16; 6,19-20. Co jest źródłem łaski? Jak twoje serce może zostać wzmocnione?`

Powiązanie fałszywych nauk z pokarmami, wspomniane w Hbr 13,9, przypuszczalnie nie dotyczy rozróżnienia na czyste i nieczyste pokarmy.

Dlaczego?

Po pierwsze Paweł nie porusza w swoim liście kwestii rozróżnienia pokarmów na czyste i nieczyste. Z 15. rozdziału Dziejów Apostolskich wiemy, że Kościół wczesnochrześcijański potwierdził zarówno to, że wierzący są zbawieni z łaski (zob. Dz 15,7-11), jak i to, że powinni nadal przestrzegać niektórych przepisów dotyczących pokarmów (zob. Dz 15,19-20). Rozróżnienie na pokarmy czyste i nieczyste oraz inne biblijne przepisy nie są sprzeczne z łaską. Paweł twierdzi nawet, że nowe przymierze wpisuje prawo Boże w serce (zob. Hbr 8,10-12). Autor jasno świadczy, że ofiary ze zwierząt i kapłaństwo lewickie w ziemskiej świątyni zostały zastąpione przez prawdziwą ofiarę i kapłańskie pośrednictwo Jezusa (zob. Hbr 8,4-5; 10,1-18).

Po drugie kontekst sugeruje, że Paweł krytykuje adresatów nie za to, że wstrzymywali się od niektórych pokarmów, ale za to, że korzystali z nich w nadziei, że w ten sposób uzyskają łaskę czy zasługę (zob. Hbr 13,9). Przypuszczalnie ostrzegał przed uczestniczeniem w żydowskich obrzędach czy sakralnych posiłkach będących rozszerzeniem rytuałów ofiarniczych w świątyni, które miały im przynosić duchowe korzyści czy łaskę. Ale łaska nie jest przekazywana przez takie praktyki, gdyż jej źródłem są wyłącznie ofiara Jezusa Chrystusa i Jego kapłańskie pośrednictwo. Wierzący mają ołtarz (zob. Hbr 13,10) — krzyż Chrystusa, którym mają się karmić duchowo (zob. J 6,47-58).

W Liście do Hebrajczyków łaska pochodzi od tronu Bożego (zob. Hbr 4,16). Ta łaska, której Pośrednikiem jest Chrystus, stanowi kotwicę duszy pewną i mocną, związaną z tronem samego Boga (zob. Hbr 6,19-20; por. Hbr 4,16). To właśnie ta łaska, którą otrzymujemy przez ofiarę Chrystusa, daje stabilność i pewność naszym sercom. Gdy serce jest umocnione w ten sposób, to nie zostanie zwiedzione przez obce nauki (zob. Hbr 13,9) i nie zboczy z drogi wiodącej do Boga (zob. Hbr 2,1).

`Zastanów się nad doskonałą ofiarą Chrystusa. Dlaczego pogląd, iż moglibyśmy cokolwiek dodać do tej ofiary, jest przeciwny ewangelii i łasce objawionej w Jezusie?`