---
title:  Wyjdźmy do Jezusa poza obóz
date:  24/03/2022
---

`Porównaj Hbr 13,10-14; Mk 8,34; Mt 10,38; Łk 14,27; Ga 2,20. Co znaczy wyjście do Jezusa poza obóz?`

Miejsce poza bramą było najbardziej nieczyste w całym obozie. Spalano tam resztki zwierząt ofiarnych (zob. Kpł 4,12). Poza obozem znajdowało się miejsce przebywania trędowatych (zob. Kpł 13,46). Było tam też miejsce straceń dla bluźnierców i innych przestępców (zob. Kpł 24,10-16.23; 1 Krl 21,13; Dz 7,58). Te przepisy wskazywały na to, że obecność Boga ograniczała się do terenu obozu. Wszystko, co nieczyste, było wyrzucane na zewnątrz, gdyż Bóg nie chciał patrzeć na to, co nieczyste i niechlujne (zob. Lb 5,3; Pwt 23,15).

Jezus cierpiał na krzyżu poza Jerozolimą (zob. J 19,17-20). Podkreśla to hańbę, która spadła na Niego (zob. Hbr 12,2). Został On oficjalnie potępiony jako Ten, kto „bluźni imieniu Pana” (Kpł 24,11.16), a zatem został odrzucony przez Izraelitów i stracony poza murem miejskim (zob. Mk 14,63-64). Jezus został wyrzucony poza obóz jako zhańbiony i nieczysty (zob. Hbr 12,2). Jednak Paweł wzywa wierzących, by podążali za Jezusem poza obóz, znosząc pohańbienie, które On znosił (zob. Hbr 12,2; zob. Hbr 13,13). Taką drogą podążył także Mojżesz, który wolał znosić „hańbę Chrystusową” (Hbr 11,26), zamiast cieszyć się skarbami Egiptu.

Jednak paradoksalnie List do Hebrajczyków sugeruje, że obecnie Bóg przebywa poza obozem. Wyjście za Jezusem poza obóz oznacza nie tylko znoszenie Jego pohańbienia, ale także wyjście do Niego (zob. Hbr 13,13). Podobnie było z Izraelitami, którzy mieli sprawę do Pana, wychodzili poza obóz na pustyni, gdy Mojżesz usunął namiot zgromadzenia z obozu po odstępstwie Izraelitów związanym ze złotym bykiem (zob. Wj 33,7). To sprawozdanie sugeruje, że odrzucenie Jezusa przez niewierzących oznacza także odrzucenie Boga, podobnie jak w przypadku odstępstwa Izraelitów związanego ze złotym bykiem (zob. 32. i 33. rozdział Księgi Wyjścia). Tak więc droga cierpienia i hańby jest także drogą do Boga.

Paweł zaprasza swoich adresatów do podążania za Jezusem jako Sprawcą i Dokończycielem ich wiary (zob. Hbr 12,2), do pojmowania ich obecnych cierpień jako chwilowej nauki dyscypliny, która przynosi „błogi owoc sprawiedliwości” (Hbr 12,11), żeby zostawili za sobą zepsute miasto czy obóz i udali się w poszukiwaniu „miasta (...) przyszłego” (Hbr 13,14), „którego budowniczym i twórcą jest Bóg” (Hbr 11,10; zob. Hbr 11,16).

`Co dla ciebie znaczy pójście za Jezusem poza obóz? Jakie obszary życia w wierze w Jezusa mogą się wiązać ze zniewagami czy przykrościami wyrządzanymi przez niewierzących?`