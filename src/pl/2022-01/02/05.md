---
title:  Jezus jest naszym Arcykapłanem
date:  05/01/2022
---

5., 6. i 7. rozdział Listu do Hebrajczyków przedstawia drugą funkcję Jezusa. Jest On naszym Arcykapłanem. Autor listu wyjaśnia, że jest to spełnieniem Bożej obietnicy danej Królowi z rodu Dawida, iż będzie On „kapłanem na wieki według porządku Melchisedeka” (Ps 110,4; por. Hbr 5,5-6).

`Przeczytaj Kpł 1,1-9; 10,8-11; Ml 2,7; Lb 6,22-26; Hbr 5,1-4. Jakie funkcje pełnił kapłan?`

Kapłani byli wyznaczeni dla dobra ludzi, by reprezentować ich i pośredniczyć w łączności z Bogiem oraz w sprawach z Nim związanych. Kapłan był pośrednikiem. Dotyczyło to każdego systemu kapłańskiego, zarówno żydowskiego, jak i greckiego, rzymskiego i innych. Kapłan umożliwiał ludziom zwracanie się do Boga, a wszystko, co czynił, miało na celu umożliwić łączność między człowiekiem i Bogiem.

Kapłan składał ofiary w imieniu ludzi. Ludzie nie mogli przynosić tych ofiar sami. Kapłan wiedział, jak złożyć akceptowalną ofiarę, aby została przyjęta przez Boga i zapewniła człowiekowi oczyszczenie i przebaczenie.

Kapłani nauczali także prawa Bożego. Byli znawcami Bożych przykazań i mieli obowiązek objaśniać je i stosować.

Kapłani mieli także obowiązek błogosławić lud w imieniu Jahwe. Przez nich Bóg wyrażał swoją dobrą wolę i łaskawe zamierzenia wobec ludzi.

Jednak w 1 P 2,9 widzimy coś innego. My — wierzący w Jezusa — zostaliśmy nazwani „królewskim kapłaństwem”. Taka rola oznacza niepojęte przywileje. Kapłani mogą przychodzić do Boga w świątyni. Dzisiaj możemy z ufnością przychodzić do Boga w modlitwie (zob. Hbr 4,14-16; 10,19-23). Mamy także istotne obowiązki. Musimy współpracować z Bogiem w Jego dziele ratowania świata. On pragnie, byśmy nauczali Jego prawa i objaśniali Jego przykazania bliźnim. Pragnie też, byśmy składali ofiary uwielbienia i dobrych uczynków, które są Mu miłe. To naprawdę ogromny przywilej i obowiązek!

`Jak powinno wpływać na nasze życie to, że jesteśmy prawdziwie królewskim kapłaństwem? Jak ta prawda powinna wpływać na nasz sposób życia?`