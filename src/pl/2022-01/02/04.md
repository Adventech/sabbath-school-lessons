---
title:  Jezus jest naszym Obrońcą
date:  04/01/2022
---

`Porównaj 1 Sm 8,19-20 z Hbr 2,14-16. Czego Izraelici oczekiwali od króla i jak te oczekiwania wypełniły się w Jezusie?`

Izraelici pragnęli, by król był ich sędzią oraz wodzem podczas bitew, bo zapomnieli, że Bóg jest ich Królem. Zupełne przywrócenie panowania Boga nad Jego ludem nastąpiło w Jezusie. Jezus, jako nasz Król, prowadzi nas podczas naszych bitew przeciwko wrogowi.

Hbr 2,14-16 opisuje Jezusa jako Obrońcę/Orędownika słabych ludzi. Chrystus stawia czoło diabłu i pokonuje go w samotnej walce, by wyzwolić nas z niewoli. Ten opis przypomina nam bitwę między Dawidem a Goliatem. Po namaszczeniu na króla (zob. 16. rozdział 1. Księgi Samuela) Dawid uratował swoich rodaków od niewoli, pokonując Goliata. Warunki walki były takie, że zwycięzca mógł wziąć w niewolę lud pokonanej strony (zob. 1 Sm 17,8-10). Dawid był obrońcą Izraela, reprezentantem swojego ludu.

`Przeczytaj Iz 42,13; 59,15-20. Jak Jahwe przedstawia siebie w tych wersetach?`

Hbr 2,14-16 nawiązuje do myśli, że Bóg uratuje Izraela w samotnej walce. Zwróć uwagę na ten werset z Księgi Izajasza: „Tak mówi Pan: I jeńcy mocarza zostaną odbici i łup wymknie się tyranowi, gdyż Ja rozprawię się z twoimi przeciwnikami i Ja wybawię twoich synów” (Iz 49,25).

Jako chrześcijanie często myślimy, że samotnie walczymy z szatanem. Owszem, gdy czytamy Ef 6,10-18, widzimy wyraźnie, że diabeł jest naszym wrogiem. Ale to Bóg walczy za nas i wyrusza do bitwy przed nami. My należymy do Jego armii i dlatego mamy nosić Jego zbroję. Nigdy nie walczymy sami. W 6. rozdziale Listu do Efezjan apostoł zwraca się do nas w liczbie mnogiej. Jako Kościół przywdziewamy zbroję i walczymy razem, stojąc za naszym Obrońcą — Bogiem.

`Co to znaczy przywdziać zbroję Bożą? Jak w naszych codziennych zmaganiach ze sobą, pokusami i złem możemy przyjąć moc, która uzdalnia nas do wierności wobec Boga?`