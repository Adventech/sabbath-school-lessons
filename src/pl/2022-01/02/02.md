---
title:  Jezus jest naszym Królem
date:  02/01/2022
---

Głównym przesłaniem Listu do Hebrajczyków jest to, iż Jezus jest naszym Władcą, który zasiada po prawicy Ojca (zob. Hbr 8,1). Jezus, jako Bóg, zawsze był Władcą Całego Wszechświata. Jednak gdy Adam i Ewa zgrzeszyli, to szatan stał się władcą/księciem tego świata (zob. J 12,31; 14,30; 16,11). Ale Jezus przyszedł i pokonał szatana na krzyżu, uzyskując prawo do panowania nad tymi, którzy przyjmują Go jako swojego Zbawiciela (zob. Kol 2,13-15).

Dwa pierwsze rozdziały Listu do Hebrajczyków skupiają się szczególnie na inauguracji królewskiego panowania Jezusa.

`Przeczytaj Hbr 1,5-14. O czym jest mowa w tym fragmencie listu?`

Ten fragment listu można podzielić na trzy części. Każda część przedstawia jakiś element ceremonii intronizacji Syna Bożego. Po pierwsze Bóg wprowadza na urząd Jezusa jako Królewskiego Syna (zob. Hbr 1,5). Po drugie Bóg wprowadza Syna na niebiański dwór, który oddaje Mu cześć (zob. Hbr 1,6.8), podczas gdy Ojciec ogłasza Go jako Odwiecznego Stwórcę i Władcę (zob. Hbr 1,8-12). Po trzecie Bóg wprowadza Syna na tron i powierza Mu pełnię władzy nad ziemią (zob. Hbr 1,13-14).

Jednym z najważniejszych przesłań nowotestamentowych jest to, że w Jezusie Bóg spełnił swoje obietnice dane Dawidowi (zob. 2 Sm 7,8-16; Łk 1,30-33). Jezus urodził się w rodzie Dawida i w mieście Dawida (zob. Mt 1,1-16; Łk 2,10-11). Podczas Jego ziemskiej misji wielu nazywało Go wprost Synem Dawida. Skazano Go na śmierć pod zarzutem, iż podawał się za króla żydowskiego (zob. Mt 27,37). Piotr i Paweł głosili, że Jezus mimo to powstał z martwych, spełniając obietnicę daną Dawidowi (zob. Dz 2,22-36; 13,22-37). Jan nazwał Jezusa Lwem „z pokolenia Judy” (Ap 5,5).

List do Hebrajczyków oczywiście potwierdza to wszystko w całej rozciągłości. W Jezusie Bóg spełnił swoje obietnice dane Dawidowi: Bóg dał Mu znamienite imię (zob. Hbr 1,4), wprowadził Go na urząd jako swego Syna (zob. Hbr 1,5), potwierdził na wieki Jego rolę Stwórcy i Pana (zob. Hbr 1,8-12) oraz dał Mu miejsce po swojej prawicy (zob. Hbr 1,13-14). Ponadto według 4. rozdziału Listu do Hebrajczyków Jezus prowadzi ludzi do odpoczynku Bożego i to On jest Budowniczym Domu Bożego (zob. Hbr 3,3-4).

Tak więc Jezus jest Prawowitym Władcą Świata toczącym wielki bój o naszą lojalność, bój skierowany przeciwko szatanowi, uzurpatorowi.

`Jak w trudnych chwilach możemy czerpać pocieszenie ze świadomości, że Jezus jest Władcą Wszechświata?`