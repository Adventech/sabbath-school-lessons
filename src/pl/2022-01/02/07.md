---
title:  Do Dalszego Studium
date:  07/01/2022
---

Obok wszelkiego dobra i pełnych nadziei prawd List do Hebrajczyków zawiera także szereg ostrzeżeń, które osiągają punkt szczytowy w rozdziałach od 10. do 12. Te rozdziały mają co najmniej dwie wspólne cechy. Po pierwsze porównują adresatów listu do pokolenia Izraelitów na pustyni. Po drugie wzywają nas do życia w wierze.

Pokolenie na pustyni było tym, które ujrzało niepojętą moc Boga działającą przez znaki i cuda na rzecz wyzwolenia Izraelitów z Egiptu. Ludzie ci słyszeli także głos Boga przemawiającego z góry Synaj i ogłaszającego dziesięcioro przykazań. Widzieli słup ognia nocą i obłok chroniący ich za dnia. Spożywali mannę, chleb z nieba. Pili także wodę wypływającą ze skały, gdziekolwiek rozbijali swój obóz. Jednak gdy wreszcie stanęli u granic Ziemi Obiecanej, nie potrafili zaufać Bogu. Brakowało im wiary, która jest podstawowym wymogiem Boga. „Bez wiary zaś nie można podobać się Bogu” (Hbr 11,6).

Paweł mówi, że my, podobnie jak pokolenie Izraelitów na pustyni, także stoimy na granicy Ziemi Obiecanej (zob. Hbr 10,37-39). Jednak nasze przywileje i obowiązki są większe. Wprawdzie nie słyszymy Boga przemawiającego z góry Synaj, ale widzimy w Piśmie Świętym objawienie Boga większe niż to na górze Synaj — widzimy bowiem Boga objawionego w ciele, Jezusa Chrystusa (zob. Hbr 12,18-24). Pozostaje zatem pytanie:

— Czy będziemy mieć wiarę?

Apostoł wzywa nas do podążania za przykładem wielkich bohaterów wiary, z których największym jest sam Jezus.

**Pytania Do Dyskusji**

`1. Wiemy, że Jezus jest naszym Obrońcą, który wyrusza przed nami do bitwy przeciwko diabłu. Jak możemy walczyć razem jako Kościół idący za naszym Mistrzem? Co powstrzymuje nas od zachowania takiej jedności? W jaki sposób szatan może osłabiać nas jako Kościół? Jak szatan osłabiał Izraelitów w przeszłości?`

`2. Jako wierzący jesteśmy społecznością kapłanów pod kierunkiem Boga. W jaki sposób twój zbór może składać Bogu lepsze ofiary uwielbienia i dobrych uczynków? Odpowiedz na to pytanie konkretnie i praktycznie.`

`3. W jaki sposób nasza sytuacja jest podobna do sytuacji pokolenia Izraelitów na pustyni tuż przed wkroczeniem do Ziemi Obiecanej? Czego możemy się nauczyć z tego podobieństwa?`