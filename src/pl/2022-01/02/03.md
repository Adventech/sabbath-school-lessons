---
title:  Jezus jest naszym Pośrednikiem
date:  03/01/2022
---

Ciekawą cechą starotestamentowej teologii jest to, że obiecany Król z rodu Dawida miał reprezentować naród przed Bogiem.

`Porównaj Wj 4,22-23 z 2 Sm 7,12-14; Pwt 12,8-10 z 2 Sm 7,9-11; Pwt 12,13-14 z Ps 132,1-5.11-14. Jakie obietnice dane Izraelowi zostaną spełnione przez obiecanego Króla z rodu Dawida?`

Izrael został nazwany Bożym synem, a Bóg pragnął dać Izraelitom miejsce, gdzie mogliby znaleźć odpoczynek od swoich wrogów. Bóg wybrał sobie także miejsce wśród nich, gdzie miało zamieszkać Jego imię. Te obietnice dane Izraelowi miały się wypełnić przez obiecanego Króla z rodu Dawida. Miał On zostać adoptowany jako Syn Boży, Bóg miał Mu dać odpoczynek od Jego wrogów, a On miał zbudować świątynię dla Boga na Syjonie, gdzie miało zamieszkać Boże imię. To znaczy, że Bóg postanowił wypełnić przez obiecanego Króla z rodu Dawida wszystkie obietnice dane Izraelowi. Król ten miał reprezentować Izraela przed Bogiem.

Wprowadzenie reprezentanta w więź między Bogiem a Izraelem umożliwiło przedłużenie więzi przymierza. Przymierze Mojżeszowe wymagało wierności całego Izraela jako warunku otrzymania Bożej ochrony i błogosławieństwa (zob. Joz 7,1-13). Jednak przymierze Dawidowe oferowało Boże błogosławieństwa przymierza całemu Izraelowi przez wierność jednej osoby — Króla z rodu Dawida.

Niestety, królowie z rodu Dawida w większości nie byli wierni Bogu, więc Bóg nie mógł błogosławić Izraela tak, jak tego pragnął. Stary Testament zawiera mnóstwo dowodów tego, jak niewierni byli ci królowie.

Dobrą nowiną jest to, że Bóg posłał swego Syna, by urodził się jako Syn Dawida i był doskonale wierny. Dlatego Bóg może wypełnić w Nim wszystkie obietnice dane swojemu ludowi. Gdy Bóg błogosławi Króla, cały lud uczestniczy w dobrodziejstwach tego błogosławieństwa. Dlatego Jezus jest Pośrednikiem Bożego błogosławieństwa dla nas. On jest jedynym Pośrednikiem przekazującym Boże błogosławieństwo i warunkiem jego otrzymania. Nasza nadzieja zbawienia zależy całkowicie od Jezusa i tego, czego On dla nas dokonał.

`Pomyśl, jak często byłeś niewierny twojemu przymierzu z Bogiem. Czego uczy to nas o tym, jak bardzo musimy polegać wyłącznie na Jezusie w sprawie zbawienia?`