---
title:  Jezus jest Pośrednikiem Lepszego Przymierza
date:  06/01/2022
---

8., 9. i 10. rozdział Listu do Hebrajczyków skupia się na dziele Jezusa jako Pośrednika Nowego Przymierza. Kwestia starego przymierza jest taka, iż było ono jedynie cieniem wskazującym na przyszłe dobra. Instytucje tego przymierza miały symbolizować i ilustrować przyszłe dzieło Jezusa. Tak więc kapłani zapowiadali Jezusa, ale sami byli jedynie śmiertelnikami i grzesznikami. Nie mogli zapewnić doskonałości, którą posiada Jezus. Służyli też w świątyni, która była jedynie „obrazem i cieniem” (Hbr 8,5) niebiańskiej świątyni.

Jezus służy w prawdziwej świątyni i daje nam autentyczny dostęp do Boga. Ofiary ze zwierząt zapowiadały i symbolizowały śmierć Jezusa jako Prawdziwej Ofiary złożonej za nas, ale ich krew nie mogła nikogo oczyścić z grzechu. To krew Jezusa oczyszcza nasze sumienie, a przez wiarę w Niego, na podstawie przyjęcia Jego pośrednictwa dla nas, możemy odważnie przychodzić do Boga (zob. Hbr 10,19-22).

`Przeczytaj Hbr 8,8-12. Co Bóg obiecał nam w nowym przymierzu?`

Wyznaczając Jezusa jako naszego Arcykapłana, Bóg Ojciec zainaugurował nowe przymierze, które dokona tego, co stare przymierze mogło jedynie zapowiadać. Nowe przymierze daje to, co jedynie doskonały, wieczny i bosko-ludzki Kapłan może nam dać. Jezus, nasz Arcykapłan, nie tylko wyjaśnia prawo Boże, ale także wpisuje je — wszczepia — w nasze serca. Ten Kapłan składa za nas ofiarę, która prawdziwie daje przebaczenie. Ten Kapłan naprawdę nas oczyszcza i odradza. On zmienia nasze serca z kamiennych w żywe i czułe (zob. Ez 36,26). On naprawdę stwarza nas na nowo (zob. 2 Kor 5,17). Ten Kapłan błogosławi nas w niepojęty sposób, dając nam dostęp do obecności samego Niebiańskiego Ojca!

Bóg zaplanował stare przymierze, by kierowało ku przyszłości, wskazując na dzieło Jezusa. Było ono piękne i skuteczne w swoim projekcie i celu. Jednak niektórzy błędnie rozumieli jego przeznaczenie. Zamiast porzucić symbole i cienie, by przyjąć prawdy w nich wyrażone, rozminęli się ze wspaniałymi dobrodziejstwami zaoferowanymi im w służbie Jezusa.

„Chrystus był fundamentem i życiem tej świątyni. Nabożeństwa symbolizowały ofiarę Syna Bożego. Stan kapłański ustanowiony został w celu ukazania pojednawczego charakteru dzieła Chrystusa. Cały plan sakralnych obrzędów stanowił zapowiedź śmierci Zbawiciela dla odkupienia świata. Składanie ofiar nie byłoby skuteczne, gdyby wielkie wydarzenia, na które wskazywały owe ceremonie, nie miały się spełnić”9.