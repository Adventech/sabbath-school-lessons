---
title:  Do Dalszego Studium
date:  31/12/2021
---

Współczesny metodystyczny teolog David A. deSilva wyjaśnia, dlaczego pierwsi chrześcijanie cierpieli prześladowanie: „Chrześcijanie przyjęli styl życia, który (...) był uważany za antyspołeczny, a nawet wywrotowy. Lojalność wobec bogów, wyrażana nabożnym uczestniczeniem w obrzędach ofiarnych i innych uroczystościach, była postrzegana jako symbol wierności wobec państwa, władz lokalnych, przyjaciół i rodziny. Oddawanie czci bóstwom było czymś w rodzaju symbolu poświęcenia więziom zapewniającym społeczeństwu stabilność i dobrobyt. Nie uczestnicząc w pogańskich kultach, chrześcijanie (podobnie jak Żydzi) narażali się na podejrzenia o potencjalne łamanie prawa i wywrotowe działania wobec imperium”6.

„Dla zniechęconych jest pewne lekarstwo — wiara, modlitwa i praca. Wiara i działanie dają pewność i satysfakcję, które wzrastają z dnia na dzień. Czy jesteś kuszony, by poddać się obawom i przygnębieniu? W najciemniejszych dniach, gdy pozornie wszystko wydaje się zniechęcające, nie obawiaj się. Miej wiarę w Boga. On wie, czego potrzebujesz, i ma wszelką moc. Jego nieskończona miłość i współczucie nigdy nie ustają. Nie obawiaj się, że nie dotrzyma obietnicy. On jest Wieczną Prawdą. Nigdy nie zmieni przymierza zawartego z tymi, którzy Go miłują. Udzieli swoim wiernym sługom skuteczności stosownej do ich potrzeb. Apostoł Paweł zaświadczył: »Powiedział do mnie: Dosyć masz, gdy masz łaskę moją, albowiem pełnia mej mocy okazuje się w słabości. (...). Dlatego mam upodobanie w słabościach, w zniewagach, w potrzebach, w prześladowaniach, w uciskach dla Chrystusa; albowiem kiedy jestem słaby, wtedy jestem mocny« (2 Kor 12,9-10)”7.

**Pytania Do Dyskusji**

`1. Czy można różnić się/być innym jako zaangażowany chrześcijanin, a jednak nie być oskarżanym o oddzielanie się/separowanie się od społeczeństwa i lekceważenie go? Jeśli tak, to w jaki sposób?`

`2. Słowo napomnienia w Biblii może się odnosić albo do nagany, albo do zachęty/otuchy. Na co powinniśmy uważać, udzielając napomnienia komuś, kto jest zniechęcony?`

`3. Jakie podobieństwa dostrzegasz między doświadczeniem adresatów Listu do Hebrajczyków a doświadczeniem członków Kościoła laodycejskiego w Ap 3,14-22? W jaki sposób nasze obecne doświadczenie, prawie dwa tysiące lat później, jest podobne do ich doświadczenia i czego możemy się nauczyć z tego podobieństwa?`