---
title:  U kresu tych dni
date:  30/12/2021
---

`Przeczytaj Hbr 1,2; 9,26-28; 10,25.36-38; 12,25-28. Co Paweł uwypukla w tych fragmentach listu, zwłaszcza w odniesieniu do czasu?`

Apostoł kieruje naszą uwagę na bardzo ważny element podkreślający naglącą potrzebę jego napomnienia: jego adresaci żyją „u kresu tych dni” (Hbr 1,2), a obietnice Boże mają się wkrótce wypełnić (zob. Hbr 10,36-38). Ciekawe jest to, że w całym liście Paweł porównuje swoich adresatów do pokolenia na pustyni, które stanęło u granic Kanaanu i przygotowywało się do wejścia do Ziemi Obiecanej. Apostoła przypomina im: „Jeszcze tylko mała chwila, a przyjdzie Ten, który ma przyjść, i nie będzie zwlekał” (Hbr 10,37). Następnie zachęca ich: „My nie jesteśmy z tych, którzy się cofają i giną, lecz z tych, którzy wierzą i zachowują duszę” (Hbr 10,39). Ta ostatnia zachęta przypomniała pierwotnym czytelnikom listu i nam o niebezpieczeństwie, jakiego historycznie doświadczył lud Boga przed wypełnieniem Jego obietnic.

Czytamy o tym w Księdze Liczb. Sprawozdanie biblijne mówi o tym, że tuż przed wkroczeniem do Ziemi Obiecanej Izraelici dwukrotnie ponieśli dotkliwą klęskę. Po raz pierwszy, jak opisane to zostało w 13. i 14. rozdziale Księgi Liczb, zwątpienie, które pojawiło się u kilku przywódców, rozszerzyło się następnie na zgromadzenie i sprawiło, że wiara Izraelitów upadła. Postanowili oni nawet wybrać sobie nowego wodza i wrócić do Egiptu, i to w chwili, gdy mieli już wkroczyć do Kanaanu.

Natomiast gdy po raz drugi mieli wejść do Ziemi Obiecanej, Izraelici uwikłali się w rozpustę i fałszywy kult/bałwochwalstwo związane z Baalem Peorem (zob. 24. i 25. rozdział Księgi Liczb). Choć Bileam nie był w stanie przekląć Izraelitów, szatan posłużył się pokusami seksualnymi, by doprowadzić Izraelitów do bałwochwalstwa/fałszywego kultu i grzechu, ściągając na nich Boże niezadowolenie.

Paweł ostrzega adresatów listu przed tego rodzaju niebezpieczeństwami. Po pierwsze nawołuje ich do tego, by trzymali się mocno swojego wyznania wiary i patrzyli stale na Jezusa (zob. Hbr 4,14; 10,23; 12,1-4). Po drugie ostrzega ich przed niemoralnością i chciwością (zob. Hbr 13,4-6). Wreszcie wzywa ich, by byli wierni i posłuszni swoim przywódcom (zob. Hbr 13,7.17).

`Zważywszy na nasze zrozumienie stanu człowieka po śmierci i na to, że gdy tylko umrzemy i już w następnej świadomej chwili ujrzymy powtórne przyjście Chrystusa, dlaczego możemy powiedzieć, że w gruncie rzeczy od początku świata wszyscy ludzie żyli i teraz żyją u kresu dni?`