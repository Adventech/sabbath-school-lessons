---
title:  Wspaniały początek
date:  26/12/2021
---

Aby zrozumieć kazanie i zastosować je w swoim życiu, musimy zrozumieć historię ówczesnego Kościoła i jego sytuację w chwili otrzymania listu od apostoła.

`Przeczytaj Hbr 2,3-4. Jakie było doświadczenie adresatów Listu do Hebrajczyków, gdy nawrócili się po raz pierwszy?`

Te wersety wskazują na to, że adresaci listu nie słyszeli nauczania z ust samego Jezusa, ale przyjęli ewangelię głoszoną przez innych ewangelistów, którzy przynieśli im dobrą nowinę o zbawieniu.

Paweł napisał także, iż ewangeliści potwierdzili im przesłanie, a sam „Bóg poręczył je również znakami i cudami” (Hbr 2,4). To znaczy, że Bóg zapewnił widzialne potwierdzenie ewangelii w postaci nadprzyrodzonych znaków i innych czynów mocy, w tym rozdając dary Ducha Świętego. Nowy Testament zwraca uwagę na liczne znaki takie jak: cudowne uzdrowienia, wypędzanie demonów i wylanie darów duchowych, często towarzyszące głoszeniu ewangelii na nowych terenach.

Na początku istnienia Kościoła chrześcijańskiego Bóg wylał swego Ducha na apostołów w Jerozolimie, aby byli w stanie ogłosić ewangelię w językach, których wcześniej nie znali, oraz dokonywać cudów (zob. 2. i 3. rozdział Dziejów Apostolskich). Filip czynił podobne cuda w Samarii (zob. 8. rozdział Dziejów Apostolskich), Piotr — w Joppie i Cezarei (zob. 9. i 10. rozdział Dziejów Apostolskich), a Paweł — podczas pracy misyjnej w Azji Mniejszej i Europie (zob. rozdziały od 13. do 28. Dziejów Apostolskich). Te potężne czyny były namacalnym dowodem potwierdzającym zbawienne przesłanie ustanowienia Królestwa Bożego, ratunku przed potępieniem oraz uwolnienia od mocy zła (zob. Hbr 12,25-29).

Duch Święty udzielał pierwszym chrześcijanom przekonania, że ich grzechy zostały przebaczone, a zatem nie obawiali się oni sądu, dzięki czemu ich modlitwy były odważne i ufne, a ich religijne przeżycia — radosne (zob. Dz 2,37-47). Duch Święty dawał także wolność ludziom zniewolonym przez złe moce, co stanowiło przekonujący dowód wyższości mocy Boga nad siłami zła oraz objawiało fakt, iż Królestwo Boże zostało ustanowione w ich życiu.

`Jaka jest historia twojego nawrócenia? W jaki sposób zostałeś utwierdzony w wierze w Jezusa Chrystusa jako twojego Zbawiciela i Pana? Dlaczego dobrze jest czasami wspominać, jak Bóg działał na początku w twoim życiu, by doprowadzić cię do Niego?`