---
title:  Zmagania
date:  27/12/2021
---

Gdy wierzący wyznawali swoją wiarę w Chrystusa i przyłączali się do Kościoła, to przekraczali w ten sposób granicę, poza którą odróżniali się od reszty społeczeństwa. Niestety, często stawało się to źródłem konfliktów, gdyż postawa takich wierzących automatycznie była naganą dla postępowania ogółu społeczeństwa i wartości przezeń wyznawanych.

`Przeczytaj Hbr 10,32-34; 13,3. Jakie były doświadczenia adresatów listu po ich nawróceniu?`

Jest bardzo prawdopodobne to, że czytelnicy Listu do Hebrajczyków cierpieli z powodu słownych i fizycznych ataków ze strony tłumów podburzanych przez wrogów chrześcijaństwa (zob. np. Dz 16,19-22; 17,1-9). Byli oni także więzieni, a może nawet chłostani, gdyż władze miały prawo wymierzać tego rodzaju kary, nierzadko z pominięciem procedur sądowych, na podstawie skąpych nawet dowodów (zob. np. Dz 16,22-23).

`Przeczytaj Hbr 11,24-26 i 1 P 4,14.16. Jak doświadczenia Mojżesza i adresatów 1. Listu Piotra pomagają nam zrozumieć, dlaczego chrześcijanie byli prześladowani?`

„Znoszenie zniewag dla Chrystusa” (Hbr 11,26 BT) oznacza po prostu utożsamianie się z Nim oraz nietracenie ducha w obliczu szyderstw i przemocy ze strony Jego wrogów i chrześcijaństwa. Powszechna wrogość wobec chrześcijan brała się z ich szczególnego religijnego zaangażowania. Bywa tak, że ludzi rażą praktyki religijne, których nie rozumieją, albo przeszkadzają im inni ludzie, których styl życia i moralność stanowią naganę dla reszty społeczeństwa, powodując poczucie winy i zawstydzenie. Rzymski historyk Tacyt (55-120), pisząc w 115 roku Dzieje roczne (zwane też Rocznikami), był przekonany, że chrześcijanie żyjący w czasach cesarza Nerona, panującego w latach 54-68, słusznie zostali obwinieni „o nienawiść ku narodowi ludzkiemu”4. Cokolwiek było powodem takich oskarżeń, z pewnością fałszywych, wielu pierwszych chrześcijan, podobnie jak ci, do których Paweł napisał swój list, cierpiało wtedy za swoją wiarę.

`Wszyscy ludzie — chrześcijanie i niechrześcijanie — cierpią. Co znaczy cierpieć dla Chrystusa? Jaka część cierpienia, które nas spotyka, jest cierpieniem za Chrystusa, a jaka jest spowodowana przez nasze złe wybory?`