---
title:  Razem
date:  29/12/2021
---

Co apostoł radzi czynić swoim adresatom w ich trudnej sytuacji? Czego możemy się nauczyć w tej sprawie z Listu do Hebrajczyków? Przyjrzyjmy się temu, jak Bóg pomógł Eliaszowi podnieść się po jego załamaniu.

`Przeczytaj 1 Krl 19,5-18. Co Bóg zrobił, by odbudować wiarę Eliasza, swojego sługi?`

Historia postępowania Boga wobec Eliasza po wydarzeniach na górze Karmel jest niezwykle pouczająca, gdyż wskazuje niezwykłą troskliwość i mądrość, z jakimi Bóg traktuje ludzi złamanych nieszczęściem i zmagających się ze zwątpieniem. Bóg uczynił dla Eliasza szereg rzeczy. Po pierwsze zatroszczył się o jego cielesne potrzeby. Dostarczył mu żywność i pozwolił mu odpocząć. Następnie łagodnie go napomniał: „Co tu robisz, Eliaszu?” (1 Krl 19,9), po czym pomógł mu uzyskać głębsze zrozumienie tego, jak działa Bóg i jak spełnia swoje cele. Bóg nie działa przez silny wicher, trzęsienie ziemi i ogień, ale przez cichy i łagodny głos. Ostatecznie Bóg dał Eliaszowi pracę do wykonania i zapewnił go o swoim wsparciu.

`Przeczytaj Hbr 2,1; 3,12-14; 5,11-6,3; 10,19-25. Co według Pawła powinni czynić wierzący?`

W całym Liście do Hebrajczyków znajdujemy szereg instrukcji udzielonych przez apostoła jego adresatom, by pomóc im odzyskać pierwotną siłę i wiarę. Jednym z elementów podkreślanych przez Pawła jest troska o fizyczne potrzeby współwierzących. Apostoł sugeruje, że powinni oni praktykować gościnność, odwiedzać uwięzionych i troszczyć się o ich potrzeby. Apostoł wzywa czytelników listu, by byli szczodrzy, pamiętając, że Bóg ich nie porzuci (zob. Hbr 13,1-6). Paweł także napomina ich i wspiera. Ostrzega ich, by „nie zboczyli z drogi” (Hbr 2,1) i by nie było wśród nich „złego niewierzącego serca” (Hbr 3,12). Zachęca ich, by wzrastali w poznaniu i wierze (zob. Hbr 5,11-6,3). Przypomina im także o znaczeniu regularnego udziału w zgromadzeniach zborowych (zob. Hbr 10,25). Krótko mówiąc, zachęca ich, by byli razem, wspierali się wzajemnie, pobudzali się do miłości i dobrych uczynków, a ponad wszystko wywyższali Jezusa i Jego służbę dla ludzkości w niebiańskiej świątyni (zob. Hbr 8,1-2; 12,1-4).