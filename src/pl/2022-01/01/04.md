---
title:  Niemoc
date:  28/12/2021
---

Adresaci Listu do Hebrajczyków z powodzeniem zachowywali wiarę w Chrystusa, okazując poświęcenie dla Niego, mimo odrzucenia i prześladowania ze strony społeczeństwa. Jednak skutki długotrwałego konfliktu dały o sobie znać. Wierzący toczyli dobry bój wiary i zwyciężali, ale byli też z tego powodu bardzo utrudzeni.

`Przeczytaj Hbr 2,18; 3,12-13; 4,15; 10,25; 12,3.12-13; 13,1-9.13. Z jakimi wyzwaniami borykali się wierzący?`

List do Hebrajczyków mówi nam o tym, że jego adresaci wciąż doświadczali trudności. Słowne i przypuszczalnie także fizyczne ataki oraz zniewagi nie ustawały (zob. Hbr 13,13). Niektórzy wierzący nadal przebywali w więzieniach (zob. Hbr 13,3), co mogło wyczerpywać Kościół finansowo i psychicznie. Wierzący byli zmęczeni (zob. Hbr 12,12-13). Groziło im to, że upadną na duchu (zob. Hbr 12,3).

Zdarza się, że gdy jednostki i wspólnoty doświadczają zwycięstw, to emocje wtedy opadają, a ochronne bariery emocjonalne słabną. Wówczas ludzie stają się bardziej podatni na kontratak wrogów. Trudniej bowiem ponownie zebrać siłę, jaką osoba czy wspólnota dawniej okazywała w świetle jawiącego się zagrożenia.

`Przeczytaj 1 Krl 19,1-4. Co stało się z Eliaszem?`

„Reakcja, jaka nierzadko następuje po silnej wierze i wspaniałym sukcesie, wyraźnie dała się we znaki Eliaszowi. Zląkł się, że reforma zapoczątkowana na górze Karmel może nie przynieść trwałych efektów, a ta myśl wpędziła go w przygnębienie. Był na szczycie, a teraz znalazł się w dolinie. Pod natchnieniem Wszechmocnego wytrwał w najcięższej próbie wiary, ale w chwili zniechęcenia, gdy groźba ze strony Izebel dotarła do niego, a szatan najwyraźniej zatriumfował przy pomocy knowań tej nikczemnej kobiety, Eliasz stracił swe oparcie w Bogu. Wcześniejsze wyniesienie na wyżyny wywarło zdumiewający skutek. Eliasz zapomniał o Panu i wciąż biegł i biegł, aż znalazł się zupełnie sam na pustkowiu”5.

`Pomyśl o sytuacjach, w których zawiodłeś w swoim chrześcijańskim życiu, oraz spróbuj zrozumieć okoliczności i czynniki, które przyczyniły się do twojego załamania. Co mógłbyś zmienić, aby do tego nie dopuścić?`