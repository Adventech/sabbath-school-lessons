---
title:  Wejście do Jego odpoczynku
date:  26/01/2022
---

`Przeczytaj Hbr 3,11; 4,1.3.5.10. Jak Bóg opisuje odpoczynek, do którego nas zaprasza?`

Zarówno przykazanie sobotnie w Wj 20,8-11, jak i to powtórzone przez Mojżesza w Pwt 5,12-15 zapraszają nas do pamiętania o tym, czego Bóg dokonał dla nas. Jak zauważyliśmy, to, co Bóg napisał na kamiennych tablicach, wskazuje na dokończenie Jego dzieła stworzenia (zob. Wj 31,18; 34,28). W Księdze Powtórzonego Prawa Izraelici otrzymali przykazanie święcenia soboty w świetle dokończonego Bożego dzieła wyzwolenia z egipskiej niewoli. Wyjście z Egiptu wskazywało w przyszłość ku ostatecznemu dziełu wyzwolenia z grzechu, którego Chrystus miał dokonać na krzyżu, a które przypieczętował stwierdzeniem:

— „Wykonało się!” (J 19,30).

Tak więc sobota jest podwójnym błogosławieństwem i ma szczególne znaczenie dla chrześcijan.

`Przeczytaj Hbr 4,9-11.16. Do czego zostaliśmy wezwani?`

Sobotni odpoczynek sławi fakt, że Bóg zakończył swoje dzieło stworzenia (zob. Rdz 2,1-3; Wj 20,8-11) i odkupienia (zob. Pwt 5,12-15). Podobnie Jezus, wszedłszy do niebiańskiej świątyni, świętuje zakończenie złożenia doskonałej ofiary dla naszego zbawienia (zob. Hbr 10,12-14).

Zwróć uwagę, że Bóg odpoczął dopiero wtedy, gdy zadbał o nasz dobrobyt. Przy stworzeniu Bóg odpoczął, gdy zakończył stwarzanie świata. Potem Bóg odpoczął w świątyni po zwycięstwach Dawida odniesionych w podboju kraju, który obiecał Abrahamowi, gdy Izraelici mieszkali już bezpiecznie (zob. 1 Krl 4,21-25; por. Wj 15,18-21; Pwt 11,24; 2 Sm 8,1-14). Bóg pozwolił, by wybudowano Mu dom, dopiero wtedy, gdy Izraelici i król mieli już swoje domy.

`Jak możemy wejść do Jego odpoczynku już teraz? Jak możemy przez wiarę odpoczywać, posiadając zapewnienie zbawienia, które mamy w Chrystusie, a nie w samych sobie?`