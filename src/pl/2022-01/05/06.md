---
title:  Przedsmak nowego stworzenia
date:  27/01/2022
---

`Porównaj Wj 20,8-11; Pwt 5,12-15 i Hbr 4,8-11. Jakie różnice zauważasz co do znaczenia sobotniego odpoczynku?`

Jak zauważyliśmy, te wersety z Księgi Wyjścia i Księgi Powtórzonego Prawa zapraszają nas do spojrzenia w przeszłość. Wzywają nas one do odpoczywania w sobotę w celu upamiętnienia Bożych dokonań przy stworzeniu i odkupieniu. Jednak Hbr 4,8-11 zaprasza nas do spojrzenia w przyszłość (w oryginale: pozostaje jeszcze sabatowanie). Mówi nam o tym, że Bóg przygotował odpoczynek sobotni także w przyszłości. Sugeruje nowy wymiar święcenia soboty. Sobotni odpoczynek upamiętnia nie tylko zwycięstwa Boga w przeszłości, ale także sławi Boże obietnice dotyczące przyszłości.

Przyszły wymiar święcenia soboty zawsze istniał, ale często był lekceważony. Po upadku zaczął oznaczać obietnicę, że Bóg pewnego dnia przywróci stworzenie do jego pierwotnej chwały za pośrednictwem Mesjasza. Bóg przykazał nam sławić Jego odkupieńcze dokonania przez święcenie soboty, gdyż sobota wskazuje w przyszłość na zwieńczenie odkupienia w nowym stworzeniu. Święcenie soboty jest oczekiwaniem nieba w tym niedoskonałym świecie.

Ta prawda była rozumiana w żydowskiej tradycji. W apokryfie zatytułowanym Żywot Adama i Ewy, napisanym między pierwszym wiekiem przed Chrystusem a drugim wiekiem po Chrystusie, czytamy: „Siódmy dzień jest znakiem zmartwychwstania, reszty wieku, który nadchodzi”21. Miszna, inne starożytne źródło żydowskie, podaje, że nadchodzący wiek jest „dniem, który jest w całości sobotnim odpoczynkiem przez wieczność”22. W późniejszym komentarzu rabinackim, zatytułowanym Othiot of Rabbi Akiba (Alfabet rabina Akiby), napisano: „Izrael rzekł przed Świętym, niech będzie błogosławiony:

— Panie Świata, jeśli przestrzegamy przykazań, jaka będzie nasza nagroda?

On odrzekł im:

— Przyszły świat.

Rzekli Mu więc:

— Pokaż nam, jaki on będzie.

I On ukazał im szabat/sobotę”23.

Sobota to czas świętowania, radości i dziękczynienia. Gdy święcimy sobotę, wskazujemy w ten sposób, że wierzymy Bożym obietnicom i przyjmujemy Boży dar łaski. Świętowanie soboty to okazywanie wiary żywej i aktywnej. Jeśli chodzi o działanie, święcenie soboty jest chyba najpełniejszym wyrazem naszego przekonania, że jesteśmy zbawieni z łaski przez wiarę w Jezusa.

`Jak możesz się nauczyć święcić sobotę w sposób, który wskazuje na nasze zrozumienie tego, czym jest zbawienie przez wiarę, niezależnie od uczynków prawa? W jakim sensie odpoczywanie w sobotę jest wyrazem zbawienia z łaski?`