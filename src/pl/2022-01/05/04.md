---
title:  Dziś, jeśli głos Jego usłyszycie
date:  25/01/2022
---

`Przeczytaj Hbr 4,4-8. Co oznacza wejście do odpoczynku dziś w powiązaniu ze święceniem soboty?`

Niewiara pokolenia na pustyni uniemożliwiła Izraelitom wejście do odpoczynku obiecanego im przez Boga. Bóg wzywał swój lud, by wszedł do tego odpoczynku i nie zatwardzał swoich serc. Paweł powtórzył kilkakrotnie, że Boża obietnica pozostaje aktualna (zob. Hbr 4,1.6.9). Użył do tego dwóch podobnych do siebie greckich czasowników: kataleipein (zob. Hbr 4,1) i apoleipein (zob. Hbr 4,6.9). Podkreślił w ten sposób, że „obietnica wejścia do odpocznienia jego jest jeszcze ważna” (Hbr 4,1). Fakt, iż zaproszenie do wejścia do tego odpoczynku zostało powtórzone w czasach Dawida (zob. Hbr 4,6-7; zob. Ps 95,1-11), wskazuje na to, że obietnica ta nie została przez Izraelitów przyjęta i nadal była dostępna. Paweł sugeruje, że doświadczenie prawdziwego sobotniego odpoczynku było dostępne od czasu stworzenia (zob. Hbr 4,3-4).

Bóg zaprasza nas dziś do wejścia do Jego odpoczynku. Dziś to kluczowe pojęcie w Piśmie Świętym. Gdy Mojżesz odnowił przymierze Izraelitów z Bogiem na granicy Ziemi Obiecanej, podkreślił znaczenie dziś (zob. Pwt 5,3; por. Pwt 4,8; 6,6). Był to czas refleksji w celu uznania wierności Boga (zob. Pwt 11,2-7) i czas podjęcia decyzji okazywania posłuszeństwa wobec Pana (zob. Pwt 5,1-3). Podobnie Jozue wezwał współplemieńców w swoich czasach, by wybrali sobie dzisiaj, komu będą służyć (zob. Joz 24,15).

Podobnie dziś jest czasem podejmowania decyzji dla nas i czasem możliwości wyboru, a jednocześnie czasem niebezpieczeństwa, jak to zawsze bywało w dziejach ludu Bożego (zob. 2 Kor 6,2). Dziś/dzisiaj pojawia się pięciokrotnie w 3. i 4. rozdziale Listu do Hebrajczyków. Podkreśla to znaczenie słuchania głosu Boga (zob. Hbr 3,7.15; 4,7), gdyż zaniedbywanie słuchania Boga i wierzenia Jego Słowu prowadzi do nieposłuszeństwa i zatwardzenia serca. Może nawet opóźnić nasze wejście do niebiańskiego Kanaanu, podobnie jak zatrzymało pokolenie Izraelitów na pustyni, które nie weszło do ziemskiego Kanaanu.

Jednak Jezus pokonał naszych wrogów (zob. Hbr 2,14-16) i ustanowił nowe przymierze (zob. 8., 9. i 10. rozdział Listu do Hebrajczyków). Tak więc możemy przystąpić z ufną odwagą do tronu łaski (zob. Hbr 4,14-16). Słowo dziś zaprasza nas do uznania faktu, iż Bóg jest wierny wobec nas i dał nam wszelkie powody, by przyjąć Jego zaproszenie bez oporu i niezwłocznie.

`Jakie duchowe decyzje musisz podjąć dziś bez odkładania ich na inny czas? Jakie były twoje dotychczasowe doświadczenia związane ze zwlekaniem czynienia tego, o czym wiedziałeś, że jest wolą Boga i powinno być uczynione niezwłocznie?`