---
title:  Ziemia jako miejsce odpoczynku
date:  23/01/2022
---

`Przeczytaj Rdz 15,13-21. Co Bóg obiecał Abrahamowi (tutaj zwanemu jeszcze Abramem)?`

Gdy Bóg wyzwolił Izraelitów z niewoli egipskiej, zamierzał przyprowadzić ich do Kanaanu, gdzie mogliby służyć Mu i być Mu posłuszni, nie będąc nękani przez nikogo (zob. Wj 8,1; Ps 105,43-45), w tym cieszyć się sobotnim odpoczynkiem, którego faraon im zakazywał (zob. Wj 5,5). Kraina Kanaan była dziedzictwem, które Bóg obiecał ich praojcu, Abrahamowi, gdyż był on posłuszny głosowi Boga i opuścił swoją ojczyznę, by udać się do Ziemi Obiecanej (zob. Rdz 11,31-12,4).

Bożym celem przyświecającym nadaniu ziemi Izraelitom nie było jedynie to, by ją posiadali. W ten sposób Bóg przywiódł ich także do samego siebie (zob. Wj 19,4). Pragnął, by zamieszkali w kraju, gdzie będą mogli doświadczać bliskiej więzi z Nim bez żadnych przeszkód, a jednocześnie świadczyć światu o prawdziwym Bogu i o wszystkim, co On oferuje swojemu ludowi. Podobnie jak to było z sobotą ustanowioną przy stworzeniu, także kraina Kanaan była ramą umożliwiającą bliską więź z ich Odkupicielem i korzystanie z Jego dobroci.

W Pwt 12,1-14 Pan powiedział Izraelitom, że wejdą do odpoczynku nie przez samo zajęcie obiecanego kraju, ale wtedy, gdy oczyszczą ów kraj z bałwochwalstwa. Potem Bóg wskaże im, swoim wybranym, miejsce, gdzie zechce zamieszkać pośród nich.

`Przeczytaj Wj 20,8-11 i Pwt 5,12-15. Jakie dwa wydarzenia upamiętnia sobotni odpoczynek i jak wiążą się one ze sobą?`

Bóg powiązał sobotę ustanowioną przy stworzeniu z wyzwoleniem z Egiptu. Pouczył Izraelitów, by święcili sobotę jako upamiętnienie stworzenia i upamiętnienie ich odkupienia z Egiptu. Stworzenie i odkupienie są objęte przykazaniem sobotnim. Jak nie stworzyliśmy się sami, tak nie możemy sami się odkupić. Jest to dzieło, którego tylko Bóg może dokonać, a odpoczywając w sobotę, uznajemy naszą zależność od Niego, nie tylko w kwestii istnienia, ale także w kwestii zbawienia. Święcenie soboty jest zatem mocnym wyrazem/wyrażeniem zbawienia wyłącznie przez wiarę.

`Jak święcenie soboty powinno nam pomagać w zrozumieniu naszej zupełnej zależności od Boga w kwestii istnienia i zbawienia?`