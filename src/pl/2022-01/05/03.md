---
title:  Z powodu niewiary
date:  24/01/2022
---

`Przeczytaj Hbr 3,12-19. Dlaczego Izrael nie mógł wejść do obiecanego odpoczynku?`

Smutne jest to, że ci, którzy zostali wyzwoleni z Egiptu, nie byli w stanie wejść do odpoczynku, który Bóg im obiecał. Gdy Izraelici przybyli do Kadesz-Barnea na granicy Ziemi Obiecanej, zabrakło im niezbędnej wiary. 13. i 14. rozdział Księgi Liczb informuje, że izraelscy zwiadowcy „rozpuszczali między synami izraelskimi złą wieść o ziemi, którą zbadali” (zob. Lb 13,32). Owszem, potwierdzili, że kraj sam w sobie jest wspaniały, ale jednocześnie ostrzegli, że tamtejsi mieszkańcy są bardzo silni, a miasta znakomicie ufortyfikowane, a więc nie da się ich zdobyć.

Jozue i Kaleb przyznali, że kraj jest bardzo dobry i nie zaprzeczali temu, że mieszkańcy są silni i mieszkają w fortecach. Jednak stanowczo stwierdzili, że skoro Bóg jest ze swoim ludem, to z pewnością wprowadzi ich do tego kraju bez względu na wszelkie zaistniałe przeszkody (zob. Lb 14,7-9). Jednak ludzie, którzy widzieli, jak Bóg zniszczył Egipt plagami (zob. rozdziały od 7. do 12. Księgi Wyjścia), unicestwił armię faraona w Morzu Czerwonym (zob. 14. rozdział Księgi Wyjścia), dostarczał na pustyni chleb z nieba (zob. 16. rozdział Księgi Wyjścia) i wodę ze skały (zob. 17. rozdział Księgi Wyjścia), jak również przejawiał swoją obecność i kierownictwo w słupie ognia i obłoku (zob. Wj 40,36-38), mimo to nie zaufali Mu teraz. Jest tragiczną ironią to, że pokolenie, które ujrzało na własne oczy tak potężne przejawy mocy Bożej, stało się jednocześnie symbolem niewierności (zob. Ne 9,15-17; Ps 106,24-26; 1 Kor 10,5-10).

Bóg obiecuje swoim dzieciom dary pozostające poza zasięgiem zwykłych ludzi. Dlatego dary te są oparte na łasce i dostępne wyłącznie przez wiarę. Hbr 4,2 wyjaśnia, że obietnica dana Izraelitom nie przydała się na nic, gdyż nie została powiązana z wiarą tych, którzy ją usłyszeli.

Izraelici przywędrowali do granicy Ziemi Obiecanej jako zorganizowany lud. Gdy musieli wybrać dwa różne sprawozdania, utożsamili się z tymi, którym brakowało wiary. Wiara, podobnie jak jej brak, jest zaraźliwa. Dlatego List do Hebrajczyków wzywa czytelników, by napominali „jedni drugich” (Hbr 3,13) „w celu pobudzenia się do miłości i dobrych uczynków” (Hbr 10,24) oraz baczyli, „żeby nikt nie pozostał z dala od łaski Bożej” (Hbr 12,15).

`W jaki sposób możesz pomagać w podbudowywaniu wiary swoich współwyznawców? Jak możesz się upewnić, że nigdy nie mówisz i nigdy nie czynisz nic, co mogłoby osłabić wiarę twoich bliźnich?`