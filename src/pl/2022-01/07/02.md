---
title:  Zakosztowanie wspaniałości Słowa
date:  06/02/2022
---

`Przeczytaj Hbr 6,4-5. Co wierzący otrzymali w Chrystusie, gdy byli wierni wobec Niego?`

Zostać oświeconym, znaczy doświadczyć nawrócenia (zob. Hbr 10,32). Odnosi się to do tych, którzy odwrócili się od ciemności władzy szatana do światłości Boga (zob. Dz 26,17-18). Oznacza to wyzwolenie z grzechu (zob. Ef 5,11) i nieświadomości (zob. 1 Tes 5,4-5). Forma użytego w Hbr 6,4 greckiego czasownika sugeruje, że to oświecenie jest dziełem Boga dokonanym przez Jezusa, Odblask Chwały Boga (zob. Hbr 1,3).

Zakosztowanie daru niebiańskiego i stanie się uczestnikami Ducha Świętego to synonimiczne wyrażenia. Dar Boga może oznaczać Jego łaskę (zob. Rz 5,15) albo Ducha Świętego, przez którego Bóg udziela łaski (zob. Dz 2,38). Ci, którzy zakosztowali Ducha Świętego (zob. J 7,37-39; 1 Kor 12,13), doświadczyli łaski Boga, która obejmuje moc do wypełniania Jego woli (zob. Ga 5,22-23).

Zakosztowanie wspaniałości słowa Bożego (zob. Hbr 6,5 BT) jest osobistym doświadczeniem prawdy ewangelii (zob. 1 P 2,2-3). Wyrażenie moce wieku przyszłego odnosi się do cudów, których Bóg dokona dla wierzących w przyszłości — zmartwychwstania (zob. J 5,28-29), przemienienia ciała i życia wiecznego. Jednak wierzący zaczynają ich kosztować już teraz. Doświadczyli bowiem duchowego zmartwychwstania (zob. Kol 2,12-13), odnowienia umysłu (zob. Rz 12,2) i życia wiecznego w Chrystusie (zob. J 5,24).

Paweł przypuszczalnie nawiązuje tu do pokolenia Izraelitów na pustyni, które doświadczyło łaski Bożej i zbawienia. Owo pokolenie na pustyni zostało oświecone przez słup ognia (zob. Ne 9,12.19; Ps 105,39), cieszyło się niebiańskim darem manny (zob. Wj 16,15), doświadczyło działania Ducha Świętego (zob. Ne 9,20), skosztowało dobrych słów Pana (zob. Joz 21,45 UBG) oraz mocy wieku przyszłego w postaci cudów i znaków dokonanych dla ich wyzwolenia z Egiptu (zob. Dz 7,36). Jednak Paweł sugeruje, że jak pokolenie Izraelitów na pustyni odstąpiło od Boga mimo posiadanych dowodów Jego łaski (zob. Lb 14,1-35), tak adresaci listu znajdują się w podobnym niebezpieczeństwie, mimo wszelkich dowodów Bożej przychylności, jakie otrzymali.

`Jakie jest twoje doświadczenie w sprawach, o których mówiliśmy w tej części lekcji? Na przykład, jak doświadczyłeś oświecenia, o którym jest mowa w studiowanych wersetach?`