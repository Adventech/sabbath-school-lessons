---
title:  O czymś lepszym
date:  09/02/2022
---

Po mocnym i szczerym ostrzeżeniu przekazanym w Hbr 6,4-8 Paweł wyraża ufność, że jego adresaci nie odpadli jeszcze od Syna Bożego ani nie odpadną od Niego w przyszłości. Jest on przekonany, że przyjmą oni ostrzeżenie i wydadzą odpowiednie owoce. Są oni jak ziemia, która była uprawiana przez Boga i wydaje rośliny, jakich On oczekuje. Tacy ludzie otrzymają „błogosławieństwo od Boga” (Hbr 6,7) — zbawienie (zob. Hbr 6,9).

`Przeczytaj Hbr 6,9-12. Wymień dobre rzeczy, które dokonali adresaci Pawła i nadal dokonują, oraz wyjaśnij, co to oznacza.`

Wierzący okazują swoją miłość do Bożego imienia, to znaczy do samego Boga, przez usługiwanie świętym. Nie chodzi tu o sporadyczne czyny w przeszłości, ale stałe działania kontynuowane w teraźniejszości. Sporadyczne czyny nie świadczą o prawdziwym charakterze człowieka. Najważniejszym dowodem miłości do Boga nie jest religijność sama w sobie, ale czyny miłości dokonywane na rzecz bliźnich, zwłaszcza tych potrzebujących pomocy (zob. Mt 10,42; 25,31-46). Tak więc Paweł wzywa współwierzących, by nie zapominali czynić dobra (zob. Hbr 13,2.16).

Przeczytaj Hbr 6,12. Werset ten ostrzega przed ociężałością (BW) czy ospałością (BT) cechującymi tych, którzy zaniedbali dążenie do dojrzałości i którym grozi odpadnięcie od Chrystusa (zob. Hbr 5,11). Biblijna nadzieja jest podtrzymywana nie przez intelektualne ćwiczenie wiary, ale wiarę wyrażaną w czynach miłości (zob. Rz 13,8-10).

Paweł pragnie, by jego czytelnicy naśladowali tych, którzy przez wiarę i cierpliwość odziedziczyli obietnice Boże. Przedstawił wcześniej pokolenie Izraelitów na pustyni jako negatywny przykład tych, którzy przez brak wiary i wytrwałości nie odziedziczyli Bożych obietnic. Następnie przedstawia Abrahama (zob. Hbr 6,13-15) jako przykład kogoś, kto przez wiarę i cierpliwość odziedziczył obietnice. Lista pozytywnych przykładów jest długa i obejmuje bohaterów wiary w 11. rozdziale Listu do Hebrajczyków, a kończy się na samym Jezusie w 12. rozdziale Listu do Hebrajczyków jako największym przykładzie wiary i cierpliwości (zob. Hbr 12,1-4). W Ap 14,12 wiara, cierpliwość i przestrzeganie przykazań są cechą świętych w czasie końca.

`Czasami musimy skierować słowa ostrzeżenia do tych, których kochamy. Czego możemy się nauczyć od Pawła w kwestii ostrzegania i wspierania bliźnich?`