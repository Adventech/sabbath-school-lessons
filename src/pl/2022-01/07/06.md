---
title:  Jezus — Kotwica Duszy
date:  10/02/2022
---

Swoje ostrzeżenie przed odstępstwem oraz zachętę do miłowania i wiary Paweł wieńczy pięknym i poruszającym przedstawieniem pewności, jaką mamy w Chrystusie.

`Przeczytaj Hbr 6,17-20. Jak Bóg gwarantuje spełnienie swoich obietnic wobec nas?`

Bóg gwarantuje spełnienie swoich obietnic wobec nas na kilka sposobów. Po pierwsze potwierdza swoje obietnice przysięgą (zob. Hbr 6,17). Według Pisma Świętego Boże przyrzeczenia dane Abrahamowi i Dawidowi stały się ostateczną podstawą ufności w niezmienną przychylność Boga wobec Izraela. Gdy Mojżesz pragnął wyprosić Boże przebaczenie dla Izraelitów po ich odstępstwie pod górą Synaj, odwołał się do Bożej przysięgi złożonej Abrahamowi (zob. Wj 32,11-14; Rdz 22,16-18). Siła tej prośby opierała się na tym, że Boże przyrzeczenie jest nieodwołalne (zob. Rz 9,4; 11,28-29).

Podobnie gdy psalmista Etan wstawiał się do Boga za Izraelitami, powołał się na Boże przyrzeczenie dane Dawidowi. Bóg powiedział wtedy: „Nie naruszę przymierza mego i nie zmienię słowa ust moich, raz przysiągłem na świętość moją, że nie skłamię Dawidowi. Potomstwo jego trwać będzie na wieki, a tron jego jak słońce przede mną, jak księżyc, ustanowiony na wieki, wierny świadek na niebie” (Ps 89,35-38). Według Nowego Testamentu oba przyrzeczenia wypełnione zostały w potomku Abrahama — Jezusie — który wstąpił do nieba i zasiadł na tronie Dawida (zob. Ga 3,13-16; Łk 1,31-33.54-55).

Po drugie Bóg zagwarantował spełnienie swoich obietnic wobec nas przez fakt, iż Jezus zasiadł po Jego prawicy. Wniebowstąpienie Jezusa miało na celu wzmocnienie obietnicy danej wierzącym, gdyż Jezus wstąpił do nieba „jako poprzednik (...) za nas” (Hbr 6,20). Tak więc wniebowstąpienie Jezusa ukazuje nam pewność Bożego zbawienia przygotowanego dla nas. Bóg przywiódł Jezusa do chwały „za cierpienia śmierci (…) za każdego” (Hbr 2,9), aby „doprowadzić wielu do udziału w swojej chwale” (Hbr 2,10 BKR). Obecność Jezusa przed Ojcem jest kotwicą duszy (zob. Hbr 6,19) sięgającą Bożego tronu. Bóg zaręczył w ten sposób swoim autorytetem, że spełni swoją obietnicę daną nam w Jezusie. Czy potrzebujemy jeszcze innego zapewnienia?

`Co czujesz, gdy myślisz o tym, że Bóg złożył ci przyrzeczenie? Dlaczego już choćby ta myśl powinna nam dawać pewność zbawienia, nawet jeśli czujemy się niegodni?`