---
title:  Nie ma innej ofiary za grzechy
date:  08/02/2022
---

Ostrzeżenie płynące z Hbr 6,4-6 jest bardzo podobne do tego zawartego w Hbr 10,26-29. Paweł wyjaśnia, że odrzucenie ofiary Jezusa pozostawia człowieka bez jakiejkolwiek drogi do przebaczenia grzechu, bo nie ma innego środka przebaczenia poza Jezusem (zob. Hbr 10,1-14).

`Przeczytaj Hbr 10,26-29. Na jakie trzy sposoby apostoł opisuje grzech, po którym nie ma przebaczenia?`

Paweł nie twierdzi, że nie ma zadośćuczynienia za jakikolwiek grzech popełniony po przyjęciu poznania prawdy. Bóg bowiem wyznaczył Jezusa jako naszego Orędownika (zob. 1 J 2,1). W Nim mamy przebaczenie grzechów (zob. 1 J 1,9). Grzech, po którym nie ma już ofiary ani pojednania, został opisany jako podeptanie Syna Bożego, zbezczeszczenie krwi przymierza oraz znieważenie Ducha Świętego (zob. Hbr 10,29). Przyjrzyjmy się znaczeniu tych wyrażeń.

Wyrażenie „Syna Bożego podeptał” (Hbr 10,29) opisuje odrzucenie panowania Jezusa. Tytuł Syn Boży przypomina o tym, że Bóg posadził Jezusa po swojej prawicy i obiecał uczynić Jego wrogów podnóżkiem pod Jego stopami (zob. Hbr 1,13; zob. także Hbr 1,5-12.14). Podeptanie Jezusa oznacza, że odstępca potraktował Go jak wroga. W kontekście wywodu przedstawionego w liście (zob. Hbr 1,13) można wywnioskować, że jeśli chodzi o życie odstępcy, Jezus został zrzucony przez niego z tronu (który odstępca następnie sam zajął) i uczyniony podnóżkiem. Tego przecież pragnął Lucyfer w niebie (zob. Iz 14,12-14) i tego będzie próbował dokonać człowiek niegodziwości w przyszłości (zob. 2 Tes 2,3-4).

Wyrażenie „zbezcześcił krew przymierza” (Hbr 10,29) odnosi się do odrzucenia ofiary Jezusa (zob. Hbr 9,15-22). Oznacza, że krew Jezusa została pozbawiona swojej oczyszczającej mocy.

Wyrażenie „znieważył Ducha łaski” (Hbr 10,29) ma naprawdę mocną wymowę. Występujący tu grecki czasownik enybridzein (znieważyć, obrazić, głęboko urazić) obejmuje manifestację żądzy władzy cechującej się butą i arogancją. Słowo to jest zdecydowanym przeciwieństwem charakterystyki działań Ducha Świętego jako Ducha Łaski. Oznacza, że odstępca odpowiada zniewagą na łaskawość Boga.

Tak więc tego rodzaju odstępca znajduje się w sytuacji nie do pozazdroszczenia. Odrzuca Jezusa jako jedyną ofiarę i znieważa Ducha Świętego — Jedynego, który może go doprowadzić do nawrócenia.