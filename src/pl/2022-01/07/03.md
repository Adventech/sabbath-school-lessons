---
title:  Niemożliwa odnowa
date:  07/02/2022
---

`Porównaj Hbr 6,4-6; Mt 16,24; Rz 6,6; Ga 2,20; 5,24; 6,14. Co sugeruje to porównanie w kwestii znaczenia krzyżowania Chrystusa?`

Grecki oryginał uwypukla słowo przetłumaczone jako niemożliwy (zob. Hbr 6,4). Jest rzeczą niemożliwą odnowić tych, którzy odpadli, gdyż „ponownie krzyżują Syna Bożego” (Hbr 6,6). Paweł pragnie podkreślić, że nie ma innego sposobu zbawienia jak tylko przez Chrystusa (zob. Dz 4,12). Zbawienie w jakikolwiek inny sposób jest tak samo niemożliwe, jak to, „żeby Bóg skłamał” (Hbr 6,18 BE) albo jak podobanie się Bogu „bez wiary” (Hbr 11,6).

Ponowne krzyżowanie Syna Bożego to opisowe wyrażenie, które podkreśla coś, co dzieje się w osobistej relacji między Jezusem a wierzącym człowiekiem.

Gdy żydowscy przywódcy doprowadzili do ukrzyżowania Jezusa, uczynili to dlatego, że zagrażał On ich władzy i niezależności. W ten sposób chcieli wyeliminować Jezusa jako swojego osobistego wroga. Podobnie ewangelia rzuca wyzwanie niezależności i samowoli człowieka na najbardziej fundamentalnym poziomie. Istotą chrześcijańskiego życia jest branie swego krzyża i zapieranie się siebie (zob. Mt 16,24). To znaczy, że mamy ukrzyżować świat (zob. Ga 6,14), starego człowieka (zob. Rz 6,6) i „ciało swoje wraz z namiętnościami i żądzami” (Ga 5,24). Celem chrześcijańskiego życia jest zaznanie tego rodzaju śmierci. Jeśli nie doświadczymy takiej śmierci własnego ego, to nie możemy przyjąć nowego życia, którym Bóg pragnie nas obdarzyć (zob. Rz 6,1-11).

Zmagania toczone między Jezusem a własnym ja to zmagania śmiertelne (zob. Rz 8,7-8; Ga 5,17). Jest to najtrudniejsza bitwa, której nie da się rozstrzygnąć w krótkim czasie. Ten fragment Listu do Hebrajczyków nie odnosi się do tych, którzy toczą walkę ze starym człowiekiem i ciałem, ale czasem upadają. Grzech, o którym jest tu mowa, popełniają ci, którzy po tym, jak doświadczyli autentycznego zbawienia i tego, co się z nim wiąże (zob. Hbr 6,4-5), dochodzą do wniosku, że Jezus jest zagrożeniem dla takiego życia, jakiego chcą, a zatem z rozmysłem zrywają więź z Nim. Póki ludzie świadomie i nieodwołalnie nie odwrócą się od Chrystusa, wciąż pozostaje nadzieja na ich zbawienie.

`Co znaczy śmierć dla własnego ja i niesienie krzyża? W jakiej kwestii najtrudniej przychodzi ci poddanie się panowaniu Chrystusa?`