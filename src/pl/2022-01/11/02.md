---
title:  Sprawiedliwy z wiary żyć będzie
date:  06/03/2022
---

`Przeczytaj Hbr 10,35-39. Co Bóg mówi nam w tych wersetach?`

Wytrwałość jest cechą ludu Bożego w czasie końca. Bez niej wierzący nie byliby w stanie przyjąć Bożych obietnic (zob. Ap 13,10; 14,12). Aby wytrwać, wierzący muszą trzymać się mocno wiary (zob. Hbr 10,23; 4,14). Paweł wskazał, że pokolenie Izraelitów na pustyni nie było w stanie przyjąć obietnicy Bożej, bo brakowało im wiary (zob. Hbr 3,19). List do Hebrajczyków także przedstawia wierzących jako stojących na progu spełnienia obietnic Boga (zob. Hbr 9,28; 10,25.36-38) i potrzebujących ćwiczenia wiary, aby mogli przyjąć Jego obietnice (zob. Hbr 10,39).

Paweł wprowadza swoje wyjaśnienie wiary przy pomocy cytatu z Ha 2,2-4. Habakuk kieruje pytanie do Boga, dlaczego toleruje On przewrotnych ludzi, którzy uciskają sprawiedliwych (zob. Ha 1,12-17). Prorok i jego lud doświadczali cierpienia, więc oczekiwali od Boga zdecydowanego działania. Jednak Bóg odpowiedział, że Jego obietnica spełni się w wyznaczonym czasie, a więc muszą jeszcze poczekać (zob. Ha 2,2-4). Habakuk i jego rodacy żyli, podobnie jak i my, między czasem przekazania obietnicy a czasem jej spełnienia. Boże przesłanie w Liście do Hebrajczyków brzmi następująco: „…a przyjdzie Ten, który ma przyjść, i nie będzie zwlekał” (Hbr 10,37; zob. także Ha 2,3).

Przesłanie to odnosi się do Jezusa. On jest sprawiedliwym i uosobieniem wiary, miłym Bogu i dającym życie (zob. Hbr 10,5-10).

Dlaczego miałby zwlekać? Nie będzie zwlekał. On przyszedł, by umrzeć za nas (zob. Hbr 9,15-26), więc przyjdzie powtórnie w wyznaczonym czasie (zob. Hbr 9,27-28; 10,25).

Boże przesłanie brzmi dalej następująco: „…a sprawiedliwy mój z wiary żyć będzie” (Hbr 10,38). Paweł mówi to samo w Rz 1,17 i Ga 3,11. Rz 1,16-17 jest szczególnie pouczający, gdyż wyjaśnia, że sprawiedliwość Boga objawia się z wiary w wiarę. Paweł ma na myśli to, że najpierw Bóg jest wierny swoim obietnicom, a Jego wierność prowadzi do naszej wiary i wierności.

Skoro Bóg pozostaje wierny swoim obietnicom (zob. 2 Tm 2,13), to sprawiedliwi, w odpowiedzi na tę wierność Boga, pozostaną Mu wierni.

`Dlaczego ważne jest to, byśmy rozumieli, że nasza wiara wynika z wierności Boga i karmi się nią? Jak możemy się nauczyć bardziej ufać Jego wierności wobec nas oraz Jego obietnicom, które On nam dał?`