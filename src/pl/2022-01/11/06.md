---
title:  Jezus — Sprawca i Dokończyciel Wiary
date:  10/03/2022
---

`Przeczytaj Hbr 12,1-3. Do czego wzywa nas apostoł w tych wersetach?`

Prawdziwym zwieńczeniem wykładu o wierze są słowa dotyczące Jezusa w 12. rozdziale Listu do Hebrajczyków. Paweł zaczął listę bohaterów wiary od Jezusa, który „przyjdzie (…) i nie będzie zwlekał” (Hbr 10,37), i kończy ją na Jezusie jako Dokończycielu naszej wiary (zob. Hbr 12,2). Jezus jest Sprawcą i Dokończycielem Wiary. To znaczy, że Jezus jest Tym, który czyni wiarę możliwą i jest przykładem doskonale ucieleśniającym to, czym jest życie wiarą. W Jezusie wiara osiąga doskonały wyraz.

Jezus jest Założycielem (Autorem) naszej wiary w co najmniej potrójnym sensie.

Po pierwsze On jest jedynym, który zakończył bieg w najpełniejszym sensie. Inni wierzący, o których była mowa w poprzednim rozdziale, nie osiągnęli jeszcze celu (zob. Hbr 11,39-40). Jednak Jezus wszedł do Bożego odpoczynku w niebie i zasiadł po prawicy Ojca. My także wraz z innymi wierzącymi będziemy panować z Jezusem w niebie (zob. Ap 20,4).

Po drugie to doskonałe życie Jezusa umożliwiło innym ludziom udział w biegu (zob. Hbr 10,5-14). Gdyby Jezus nie przyszedł na ziemię, bieg wszystkich innych ludzi byłby daremny.

W końcu to Jezus jest przyczyną naszej wiary. Będąc jedno z Bogiem, objawia wierność Boga wobec nas. Bóg nigdy nie zrezygnował ze swoich wysiłków, by nas zbawić i dlatego ostatecznie otrzymamy zapłatę, jeśli nie zrezygnujemy. Jezus biegł wytrwale i dochował wierności, nawet jeśli my byliśmy niewierni (zob. 2 Tm 2,13). Nasza wiara jest jedynie odpowiedzią na Jego wierność.

Ostatecznie to Jezus jest Dokończycielem Wiary, gdyż daje doskonały przykład, jak biec w biegu wiary. A jak On biegł? Otóż odłożył wszelki ciężar i poświęcił wszystko dla nas (zob. Flp 2,5-8). Nigdy nie zgrzeszył. Jezus patrzył stale na zapłatę, którą była wyznaczona Mu radość ujrzenia ludzkości odkupionej przez Jego łaskę. Tak więc Jezus znosił nieporozumienia i prześladowania, a w końcu przyjął hańbę krzyża (zob. Hbr 12,2-3).

Teraz pora na nasz udział w biegu. Choć nigdy o własnych siłach nie osiągniemy tego, co osiągnął Jezusa, to jednak mamy przed sobą Jego doskonały przykład, a przez wiarę w Niego, patrząc na Niego (jak inni przed nami), zmierzamy naprzód w wierze, ufając Jego obietnicom wielkiej nagrody.