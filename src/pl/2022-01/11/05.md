---
title:  Przez wiarę Rachab i inni…
date:  09/03/2022
---

`Przeczytaj Hbr 11,31 i Joz 2,9-11. Dlaczego Rachab (Rahab), pogańska prostytutka, została wymieniona wśród biblijnych bohaterów wiary?`

Rachab jest przypuszczalnie najmniej spodziewaną osobą w zestawieniu zamieszczonym w 11. rozdziale Listu do Hebrajczyków. Jest jedną z dwóch wymienionych tam z imienia kobiet. Zajmuje dziesiąte miejsce w kolejności, przy czym pierwszymi są patriarchowie z Izraela, uważani za sprawiedliwych. Gdy dochodzimy do Rachab, dowiadujemy się, że była nie tylko kobietą, ale do tego poganką i prostytutką.

Najbardziej zaskakujące jest to, że jest ona także tematycznym centrum i szczytowym punktem rozdziału. Lista bohaterów wiary została ułożona w nieprzypadkowy sposób. Każdy punkt listy zaczyna się powtarzającym się zwrotem przez wiarę. Zasadniczy wzorzec jest następujący: Przez wiarę Iks zrobił igrek, albo: Przez wiarę Igrekowi przydarzyło się iks. Ten powtarzający się wzorzec wzmaga oczekiwanie czytelnika, by usłyszeć końcowe stwierdzenie, że przez wiarę Jozue wprowadził lud do Ziemi Obiecanej.

Jednak tekst biblijny brzmi inaczej. Jozue został pominięty, a jego miejsce zajęła Rachab. Po wzmiance o Rachab powtarzający się wzorzec kończy się gwałtownie słowami: „I cóż powiem jeszcze?” (Hbr 11,32). Następnie Paweł szybko wymienia kilka imion i zdarzeń, nie wdając się w szczegóły.

Czyn wiary Rachab polegał na tym, że usłyszała, uwierzyła i okazała posłuszeństwo, choć nie zobaczyła. Nie widziała plag egipskich ani cudu dokonanego nad Morzem Czerwonym, wody płynącej ze skały ani chleba spadającego z nieba. A jednak uwierzyła. Była dobrym przykładem dla adresatów Listu do Hebrajczyków, którzy nie słyszeli nauczającego Jezusa ani nie widzieli dokonywanych przez Niego cudów, a także dla nas, którzy nigdy czegoś takiego nie słyszeliśmy i nie widzieliśmy.

„Rachab była nierządnicą żyjącą w mieszkanku stanowiącym część muru obronnego Jerycha. Ukryła ona dwóch izraelskich szpiegów wysłanych do zbadania fortyfikacji miasta. Wdzięczni za okazaną im pomoc, na jej wyznanie wiary w Boga, zwiadowcy obiecali, że podczas ataku na miasto Rachab i jej członkowie rodziny zostaną oszczędzeni”39.

Następnie Paweł przedstawia (zob. Hbr 11,35-38) kolejne trudne doświadczenia, jakie znosili ludzie wiary. Wyrażenie „nie przyjąwszy uwolnienia” (Hbr 11,35), oznacza, że niektórzy mieli okazję uniknąć trudności, ale wybrali cierpienie, gdyż skierowali wzrok na zapłatę.

`Choć nie widzieliśmy wielu zdarzeń opisanych w Biblii (stworzenia w sześciu dniach, wyjścia Izraelitów z Egiptu, ukrzyżowania Chrystusa), dlaczego mamy wiele dobrych powodów, by wierzyć, że naprawdę miały one miejsce?`