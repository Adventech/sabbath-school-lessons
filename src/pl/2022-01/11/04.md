---
title:  Mojżesz — wiara w Niewidzialnego
date:  08/03/2022
---

`Przeczytaj Hbr 11,20-28. Co czynili owi ludzie wiary? Jak ich czyny wiązały się z nadzieją i tym, co niewidzialne?`

Mojżesz jest drugim ważnym przykładem wiary w tym rozdziale. Życie Mojżesza spina klamra dwóch działań będących przejawem sprzeciwu wobec ziemskiego władcy. Rodzice ukryli Mojżesza, gdy się urodził, gdyż „nie ulękli się rozkazu królewskiego” (Hbr 11,23), zaś sam Mojżesz „opuścił Egipt, nie uląkłszy się gniewu królewskiego” (Hbr 11,27). Jednak najbardziej znaczącym dokonaniem Mojżesza było to, że „nie zgodził się, by go zwano synem córki faraona” (Hbr 11,24). Nawiązanie do przybranej matki Mojżesza jako córki faraona sugeruje, że Mojżesz był następcą tronu. Jednak był on gotowy odrzucić możliwość stania się władcą najpotężniejszego imperium, by stanąć na czele wyzwolonych niewolników, a właściwie uchodźców.

`Porównaj Hbr 11,24-27 z Hbr 10,32-35. Jakie podobieństwa występują między sytuacją pierwotnych adresatów Listu do Hebrajczyków a doświadczeniem Mojżesza?`

Wielkość Mojżesza polegała na tym, że był w stanie spojrzeć ponad obietnicami faraona i ujrzeć to, co niewidzialne, to jest obietnice Boga. Paweł mówi, że kluczem było to, iż Mojżesz skierował wzrok „na zapłatę” (Hbr 10,26), a nie na bogactwa Egiptu. Zapłata ta została wspomniana wcześniej w Hbr 10,35, a Bóg obiecał ją wszystkim, którzy wierzą w Niego.

Słowa Pawła o decyzji Mojżesza musiały rozbrzmiewać mocno w sercach adresatów jego listu. Znosili oni bowiem zniewagi i poniżanie z powodu wiary w Chrystusa. Byli także uciskani i tracili swoje dobra materialne (zob. Hbr 10,32-34). Niektórzy zostali nawet uwięzieni (zob. Hbr 13,3). Mojżesz także wolał znosić złe traktowanie wraz z ludem Bożym, zamieniając bogactwa Egiptu na znoszenie zniewag w imię Chrystusa, gdyż uwierzył, że nagroda obiecana przez Niego jest większa niż wszystko, co Egipt może zaoferować.

`Jakie zmagania musiałeś przejść z powodu wiary? Co musiałeś poświęcić ze względu na Chrystusa? Dlaczego ostateczna nagroda jest tego warta, nawet jeśli dzisiaj jej nie widzisz?`