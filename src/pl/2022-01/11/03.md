---
title:  Przez wiarę Abraham…
date:  07/03/2022
---

List do Hebrajczyków nazywa wiarę „pewnością tego, czego się spodziewamy, przeświadczeniem o tym, czego nie widzimy” (Hbr 11,1). Następnie apostoł sporządza listę wiernych ludzi z dziejów Izraela jako przykład wiary dla nas oraz wykazuje, jak ich wiara przejawiała się w czynach.

`Przeczytaj Hbr 11,1-19. Co takiego uczynili owi bohaterowie wiary, iż ich wiara stała się przykładem dla innych ludzi? Jak ich czyny wiązały się z nadzieją na to, czego nie widzieli?`

Abraham jest przypuszczalnie najważniejszą postacią w tym rozdziale. Ostatni akt wiary Abrahama jest szczególnie pouczający w kwestii prawdziwej natury wiary.

List do Hebrajczyków zwraca uwagę, że Boży nakaz dla Abrahama, by złożył w ofierze Izaaka, wydaje się wskazywać, jakoby Bóg przeczył samemu sobie (zob. Hbr 11,17-18). Izaak nie był jedynym synem Abrahama. Ismael był jego pierworodnym, ale Bóg powiedział Abrahamowi, że ma wysłuchać prośby Sary i oddalić Ismaela i jego matkę, gdyż On zatroszczy się o nich, zaś potomstwo Abrahama będzie nazwane tylko od Izaaka (zob. Rdz 21,12-13). Jednak w kolejnym rozdziale czytamy o tym, że Bóg nakazał Abrahamowi złożyć Izaaka w ofierze całopalnej. Boże polecenie zawarte w 22. rozdziale Księgi Rodzaju wydaje się całkowitym zaprzeczeniem Bożych obietnic danych Abrahamowi w rozdziałach od 12. do 21. Księgi Rodzaju.

Apostoł sugeruje, iż Abraham rozwiązał tę zagadkę, dochodząc do wniosku, że Bóg wskrzesi Izaaka po tym, jak zostanie on ofiarowany. To zdumiewające, gdyż do tamtej pory nikt jeszcze nigdy nie zmartwychwstał. Wydaje się, że Abraham doszedł do takiego wniosku na podstawie dotychczasowego doświadczenia z Bogiem. W Hbr 11,12 apostoł podkreśla, że Izaak został poczęty dzięki mocy Bożej przez kogoś, kto obiektywnie nie powinien był już posiadać zdolności wydawania potomstwa. Paweł zauważył także, że choć Abraham był już bardzo stary, a Sara nie tylko w podeszłym wieku, ale także bezpłodna, to jednak patriarcha „wbrew nadziei, żywiąc nadzieję, uwierzył, aby się stać ojcem wielu narodów” (Rz 4,18), gdyż uwierzył, że Bóg „ożywia umarłych i który to, czego nie ma, powołuje do bytu” (Rz 4,17; zob. Rz 4,19-20). Tak więc Abraham musiał założyć, że jeśli Bóg w pewnym sensie już wskrzesił Izaaka z martwych, to może to uczynić ponownie. W Bożym prowadzeniu w przeszłości Abraham widział wskazanie tego, co Bóg może uczynić w przyszłości.

`Dlaczego rozmyślanie o tym, jak Bóg prowadził nas w przeszłości, jest ważne dla zachowania naszej wiary i ufności w Nim dzisiaj?`