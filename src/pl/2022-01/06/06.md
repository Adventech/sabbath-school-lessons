---
title:  Bezgrzeszny Kapłan
date:  03/02/2022
---

`Przeczytaj Hbr 7,26. Jakie pięć cech Jezusa wymieniono w tym wersecie?`

Jezus był święty. To znaczy, że był bez winy przed Bogiem (zob. Hbr 2,18; 4,15; 5,7-8). Starożytny grecki przekład Starego Testamentu używa tego samego greckiego słowa na oznaczenie tych, którzy zachowują więź przymierza z Bogiem i innymi osobami.

Jezus był nieskalany. Pozostał czysty i nieskażony przez zło, choć był kuszony „we wszystkim” (Hbr 4,15; zob. Hbr 2,18). Doskonała bezgrzeszność Jezusa jest ważna dla Jego kapłaństwa. Stare przymierze zakładało, że zwierzęta ofiarne muszą być „bez skazy” (Kpł 1,3.10), aby zostały zaakceptowane przez Boga. Doskonałe posłuszeństwo Jezusa w czasie Jego ziemskiego życia umożliwiło Mu złożenie siebie w ofierze przyjętej przez Boga (zob. Hbr 9,14).

Jezus był odłączony od grzeszników, gdy wstąpił do nieba. Użyty tu grecki czasownik sugeruje, że jest to obecny stan Jezusa, rozpoczęty w określonym punkcie w czasie. Jezus zniósł wrogość grzeszników w swoim ziemskim życiu i, zwyciężywszy, zasiadł po prawicy Boga (zob. Hbr 12,2-3). Jezus jest także odłączony od grzeszników w tym sensie, że jest doskonale bezgrzeszny (zob. Hbr 4,15).

Jezus został wywyższony nad niebiosa. To znaczy, że został wywyższony ponad wszystko, co istnieje, a zatem jest jedno z Bogiem. W Księdze Psalmów to Bóg jest wywyższony nad niebiosa (zob. Ps 57,6.12; 108,6).

Jezus jest w pełni człowiekiem, ale nie grzesznym człowiekiem, takim jak my (zob. Hbr 2,14-16; 4,15). Jest On doskonały nie tylko dlatego, że nigdy nie zgrzeszył, ale także dlatego że nie był skażony przez grzech, tak jak my.

Jednak ponieważ jest w pełni człowiekiem, jest także dla nas wzorem w postępowaniu. Wskazuje nam, jak uczestniczyć w biegu życia (zob. Hbr 12,1-4). Pozostawił nam przykład, który mamy naśladować (zob. 1 P 2,21-23). Ponieważ jest święty, niewinny, nieskalany i odłączony od grzeszników (zob. Hbr 7,26), jest naszym Zbawicielem, a my możemy odzwierciedlać Jego charakter.

`Choć Jezus jest człowiekiem, takim jak my, nigdy nie zgrzeszył. Jak możemy pojąć tak zdumiewającą prawdę? Pomyśl, jak święty jest Jezus! Dlaczego obietnica przypisania nam Jego świętości przez wiarę powinna dawać nam pewność zbawienia?`