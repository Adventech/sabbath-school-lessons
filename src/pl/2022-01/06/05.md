---
title:  Wieczny Kapłan
date:  02/02/2022
---

`Przeczytaj Hbr 7,16. Na jakiej podstawie Jezus został Kapłanem?`

Jezus otrzymał kapłaństwo na podstawie swojego niezniszczalnego życia i swojej wiecznej służby. To, co wynika z tego faktu, jest zdumiewające. Oznacza to, że służba Jezusa nigdy nie zostanie unieważniona ani przedawniona. Jezus zbawia zupełnie i wiecznie — „na zawsze” (Hbr 7,25). Zbawienie zapewnione przez Jezusa jest pełne i ostateczne. Sięga do istoty ludzkiej natury (zob. Hbr 4,12; 9,14; 10,1-4). Wstawiennictwo Jezusa przed Bogiem obejmuje wszystkie dobrodziejstwa dane ludziom w ramach nowego przymierza.

Obejmuje to znacznie więcej niż tylko przebaczenie grzechów. Oznacza wpisanie prawa w nasze serca, uczynienie nas nowymi ludźmi w Chrystusie i poprowadzenie ku ogłoszeniu ewangelii światu (zob. Hbr 8,10-12). Będąc jedno z Bogiem i ludźmi, Jezus reprezentuje nas przed Ojcem. Jako Ten, który ofiarował swoje życie, Jezus zyskał niezbywalną przychylność Boga.

`Przeczytaj Hbr 7,22. Kim jest Jezus w kontekście nowego przymierza?`

Jezus jest Poręczycielem Nowego Przymierza, gdyż Bóg zaprzysiągł, że Jezus będzie „kapłanem na wieki” (Hbr 7,21). Łatwo jest przeoczyć doniosłość tej przysięgi. Paweł wcześniej odwołał się do przyrzeczeń danych przez Boga Izraelitom na pustyni i Abrahamowi (zob. Hbr 3,7-11; 6,13-15). Różnica między tymi przyrzeczeniami a przysięgą Boga daną Jego Synowi jest taka, że tamte przyrzeczenia zostały dane śmiertelnym ludziom. Przyrzeczenia zachowują moc tak długo, jak żyją ci, którym zostały złożone. Przyrzeczenie Boga dane izraelskiemu pokoleniu na pustyni i Abrahamowi obowiązywało tak długo, jak żyło tamto pokolenie i potomkowie Abrahama (zob. Ga 3,29).

Jednak w przypadku Syna, którego życie jest niezniszczalne, przysięga dana przez Boga obowiązuje wiecznie. Osoba będąca czyimś poręczycielem ponosi taką samą odpowiedzialność jak ta osoba, za którą ona ręczy, z karą śmierci włącznie. A jednak Ojciec ustanowił Jezusa Poręczycielem dla nas, iż nie uchyli się od realizacji swoich obietnic. Oto jak pewni możemy być zbawienia danego nam w Jezusie.