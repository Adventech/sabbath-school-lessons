---
title:  Skuteczny Kapłan
date:  01/02/2022
---

„Gdyby więc doskonałość została osiągnięta przez kapłaństwo lewickie, lud bowiem otrzymał Prawo z nim związane, to jakaż była potrzeba ustanawiania jeszcze innego kapłana na wzór Melchizedeka, a nie na wzór Aarona?” (Hbr 7,11 BT).

Kapłani są pośrednikami między Bogiem a ludźmi. List do Hebrajczyków mówi jednak, że kapłaństwo lewickie nie mogło dać zupełnego ufnego przystępu do Boga, gdyż nie mogło nikomu zapewnić doskonałości (zob. Hbr 7,11.18-19). W końcu sami kapłani nie byli doskonali, zatem jak mogliby obdarzyć doskonałością innych ludzi?

Podobnie ofiary ze zwierząt nie mogły oczyścić sumienia grzesznika. Ich celem było wskazywać na służbę Jezusa i Jego ofiarę, która jako jedyna mogła dać prawdziwe oczyszczenie z grzechu (zob. Hbr 9,14; 10,1-3.10-14). Rola kapłaństwa lewickiego (i składane przez nie ofiary) była doczesna i ilustracyjna. Przez służbę tych kapłanów Bóg pragnął prowadzić ludzi do pokładania wiary w przyszłej służbie Jezusa, Baranka Bożego, „który gładzi grzech świata” (J 1,29).

`Przeczytaj Hbr 7,11-16. Dlaczego istniała potrzeba zmiany prawa?`

Hbr 7,12 wyjaśnia, że zmiana kapłaństwa pociągała za sobą konieczność zmiany prawa. Dlaczego? Gdyż istniał przepis, który zakazywał osobie spoza rodu Aarona pełnić służbę kapłańską (zob. Lb 3,10; 17,4-5). Hbr 7,13-14 wyjaśnia, że Jezus pochodził z plemienia Judy, a zatem prawo zakazywało Mu pełnić funkcję lewickiego kapłana. Dlatego Paweł stwierdza, że wyznaczenie Jezusa jako Kapłana oznaczało, że Bóg zmienił prawo dotyczące kapłaństwa.

Przyjście Jezusa oznaczało także zmianę prawa ofiarniczego. Grzesznicy byli zobowiązani składać różnego rodzaju ofiary w celu uzyskania pojednania (zob. rozdziały od 1. do 7. Księgi Kapłańskiej), ale teraz Jezus przyszedł i złożył doskonałą prawdziwą ofiarę, a zatem prawo ofiarnicze zostało unieważnione (zob. Hbr 10,17-18) w wyniku zawarcia nowego przymierza i pełniejszego objawienia planu zbawienia.

`Pomyśl o niezliczonych ofiarach ze zwierząt złożonych w starożytności, a wskazujących na Jezusa. Żadna z nich nie miała rzeczywistej mocy zapłacić za nasze grzechy. Dlaczego jedynie śmierć Jezusa jest prawdziwą zapłatą za grzechy ludzkości?`