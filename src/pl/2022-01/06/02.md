---
title:  Kapłan dla ludzi
date:  30/01/2022
---

`Przeczytaj Hbr 5,1-10. Jaka jest rola kapłaństwa i jak Jezus wypełnia to zadanie według tego fragmentu listu?`

Podstawowym celem kapłaństwa lewickiego było pośredniczenie między grzesznymi ludźmi a Bogiem. Kapłani byli wyznaczeni przez Boga, by służyć dla dobra ludzi, a zatem powinni być miłosierni i wyrozumiali wobec ludzkich słabości.

W Hbr 5,5-10 Paweł wykazuje, że Jezus doskonale wypełnia te cele, został bowiem wyznaczony przez Boga (zob. Hbr 5,5-6), a ponadto rozumie nas, gdyż także cierpiał (zob. Hbr 5,7-8).

Jednak istnieją pewne ważne różnice. Jezus nie został „wzięty spośród ludzi” (Hbr 5,1). Jezus przyjął bowiem ludzką naturę, aby między innymi służyć jako Kapłan dla nas. Jezus nie składał ofiar za własne grzechy (zob. Hbr 5,3), ale za nasze grzechy, gdyż On był bezgrzeszny (zob. Hbr 4,15; 7,26-28).

List do Hebrajczyków stwierdza, że Jezus modlił się „do tego, który go mógł wybawić od śmierci, i dla bogobojności został wysłuchany” (Hbr 5,7). List do Hebrajczyków nawiązuje do drugiej śmierci, od której Bóg wybawił Jezusa, gdy wzbudził Go z martwych (zob. Hbr 13,20). List do Hebrajczyków mówi także o tym, że Jezus „nauczył się posłuszeństwa przez to, co wycierpiał” (Hbr 5,8). Posłuszeństwo było czymś nowym dla Jezusa, nie dlatego że był nieposłuszny, ale dlatego że był Bogiem. Będąc Władcą Wszechświata, Jezus nie musiał być posłuszny nikomu — to Jemu wszyscy winni byli posłuszeństwo.

Cierpienia i śmierć Jezusa na krzyżu są niezbędną częścią Jego kapłańskiej służby. Cierpienia nie udoskonaliły Jezusa w sensie moralnej czy etycznej poprawy. Cierpienia nie służyły uczynieniu Go miłosiernym. Przeciwnie, Jezus przyszedł na ziemię właśnie dlatego, że zawsze był miłosierny i dlatego okazał miłosierdzie dla nas (zob. Hbr 2,17). List do Hebrajczyków stwierdza, że to przez cierpienia realność braterskiej miłości Jezusa, autentyczność Jego ludzkiej natury i głębia Jego uległości jako Reprezentanta Ludzkości wobec woli Ojca zostały w pełni wyrażone i objawione. Został On udoskonalony w takim sensie, iż Jego cierpienia przygotowały Go do roli naszego Arcykapłana. Jego życie w doskonałym posłuszeństwie, a następnie Jego śmierć na krzyżu, stanowiąca ofiarę za ludzkość, zostały przez Niego przedłożone Ojcu i uczyniły Jezusa naszym Arcykapłanem.

`W 1 P 2,9 czytamy, że jesteśmy „królewskim kapłaństwem”. Co życie Jezusa mówi o tym, jakie powinny być nasze relacje z innymi ludźmi, skoro występujemy w takiej świętej roli?`