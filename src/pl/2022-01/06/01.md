---
title:  Jezus — Wierny Kapłan
date:  29/01/2022
---

### Studium Bieżącego Tygodnia
Hbr 5,1-10; Rdz 14,18-20; 1 P 2,9; Hbr 7,1-3.11-16.22.26.

> <p>Tekst Pamięciowy</p>
> „Takiego to przystało nam mieć arcykapłana, świętego, niewinnego, nieskalanego, odłączonego od grzeszników i wywyższonego nad niebiosa” (Hbr 7,26).

Przepaść, która powstała między nami a Bogiem, została spowodowana przez grzech. Problem jest bardzo złożony, gdyż grzech pociągnął za sobą także zepsucie naszej natury. Bóg jest święty, a grzech nie może istnieć w Jego obecności. Zatem to nasza zepsuta natura oddziela nas od Boga, tak jak niewłaściwie ustawione magnesy odpychają się od siebie. Ponadto nasza zepsuta natura sprawia, że nie jesteśmy w stanie przestrzegać prawa Bożego. Grzech prowadzi do błędnego rozumowania. Nic dziwnego, że ludzie utracili zrozumienie miłości i miłosierdzia Boga, a zaczęli Go postrzegać jako rozgniewanego i wymagającego.

W tym tygodniu będziemy studiować niezwykłe rzeczy, których Ojciec i Syn dokonali, by przerzucić most nad powstałą przepaścią. W 5., 6. i 7. rozdziale Listu do Hebrajczyków zawarte jest staranne studium kapłaństwa Jezusa. Apostoł przedstawia pochodzenie i cel kapłaństwa (zob. Hbr 5,1-10) oraz wzywa czytelników, by go nie lekceważyli (zob. Hbr 5,11-6,8), ale raczej trzymali się mocno pewności danej im nadziei (zob. Hbr 6,9-20). Paweł wyjaśnia także cechy kapłaństwa Jezusa (zob. Hbr 7,1-10) i to, co wynika z niego w kwestii więzi Boga z Jego wyznawcami (zob. Hbr 7,11-28). Szczególnym przedmiotem naszego studium w tym tygodniu będą dwa fragmenty listu: Hbr 5,1-10 i Hbr 7,1-28.