---
title:  Według porządku Melchisedeka
date:  31/01/2022
---

`Przeczytaj Rdz 14,18-20 i Hbr 7,1-3. Kim był Melchisedek i jak zapowiadał/wyobrażał Jezusa?`

Melchisedek był jednocześnie królem i kapłanem. Przewyższał także Abrahama, gdyż Abraham oddał mu dziesięcinę. Podobnie Jezus jest Królem i Kapłanem (zob. Hbr 1,3), ale w przeciwieństwie do Melchisedeka Jezus jest bezgrzeszny (zob. Hbr 7,26-28).

Hbr 7,15 wyjaśnia, że Jezus jest Kapłanem „na podobieństwo Melchisedeka”. To właśnie oznacza wcześniejsze wyrażenie w Hbr 5,6: „…według porządku Melchisedeka”. Jezus nie był następcą Melchisedeka, ale Jego kapłaństwo było pod pewnymi względami podobne do Melchisedekowego.

Na przykład Paweł mówi, że Melchisedek był bez ojca, matki, rodowodu, narodzin i śmierci. Niektórzy sugerują, że Melchisedek był wcieleniem Jezusa w czasach Abrahama. Jednak taki pogląd nie pasuje do argumentu Listu do Hebrajczyków. Melchisedek był jedynie podobny do Jezusa, a zatem był inną osobą, a nie samym Jezusem (zob. Hbr 7,3).

Sugeruje się też, że Melchisedek był niebiańską istotą, ale to podważałoby argumentację Listu do Hebrajczyków. Gdyby Melchisedek naprawdę nie miał ojca, matki, początku ani końca, to musiałby być samym Bogiem. A to rodziłoby istotny problem. W pełni boskie niebiańskie kapłaństwo Melchisedeka poprzedzałoby służbę Jezusa. Gdyby tak było, „to jaka jeszcze była potrzeba — jak pyta Paweł — ustanawiać innego kapłana” (Hbr 7,11)?

Apostoł wykorzystuje jedynie milczenie Pisma Świętego w kwestii narodzin, śmierci i genealogii Melchisedeka, by zbudować typ i symbol kapłańskiej służby Jezusa (zob. Rdz 14,18-20) oraz wskazać, że Jezus jest wieczny. Krótko mówiąc, Melchisedek był kananejskim królem-kapłanem, który posłużył jako starotestamentowy typ wskazujący na Chrystusa.

„To Chrystus przemawiał przez Melchisedeka, kapłana Boga Najwyższego. Melchisedek nie był Chrystusem, ale był głosem Bożym w świecie i przedsta-wicielem Ojca. Chrystus przemawiał przez wszystkie pokolenia w przeszłości; Chrystus prowadził swój lud i był Światłością Świata”27.

`Czego objawienie dotyczące Melchisedeka uczy nas o tym, jak Bóg działa wśród tych, którzy nigdy nie zetknęli się z ludźmi głoszącymi ewangelię?`