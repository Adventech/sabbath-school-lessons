---
title:  Brat i Odkupiciel
date:  16/01/2022
---

`Przeczytaj Kpł 25,25-27.47-49. Kto mógł wykupić człowieka, który utracił swoje dziedzictwo i wolność z powodu nędzy?`

Zgodnie z prawem Mojżeszowym, gdy człowiek zubożał tak, iż musiał sprzedać swoje dziedzictwo i oddać się w niewolę, by przetrwać, miał otrzymać z powrotem wolność i swoją własność w roku jubileuszowym, który przypadał co pięćdziesiąt lat. Rok jubileuszowy był wielkim rokiem szabatowym, rokiem umorzenia długów oraz odzyskania dziedzictwa i wolności.

Jednak nie wszyscy, którzy znaleźli się w takiej sytuacji, mogli doczekać roku jubileuszowego. Pięćdziesiąt lat to szmat czasu. Dlatego prawo Mojżeszowe przewidywało, że najbliższy krewny może spłacić dług i wykupić w ten sposób zadłużonego człowieka przed nadejściem roku jubileuszowego.

Najbliższy krewny gwarantował także wymierzenie sprawiedliwości w przypadku morderstwa. Był mścicielem krwi mającym obowiązek ścigać mordercę bliskiej osoby i ukarać go (zob. Lb 35,9-15).

`Przeczytaj Hbr 2,14-16. Jak Jezus i Jego wyznawcy zostali opisani w tych wersetach?`

Ten fragment listu opisuje nas jako niewolników diabła, a Jezusa — jako naszego Wyzwoliciela. Gdy Adam zgrzeszył, ludzie znaleźli się w mocy szatana. Wskutek tego nie mamy siły do opierania się grzechowi (zob. Rz 7,14-24). Co gorsza, za popełnione przez nas przestępstwa spadł na nas wyrok śmierci — dług, którego nie byliśmy w stanie spłacić inaczej, jak umierając na zawsze (zob. Rz 6,23). Tak więc znaleźliśmy się w beznadziejnej sytuacji.

Jednak Jezus przyjął ludzką naturę, stając się ciałem i krwią, jak każdy z nas. Stał się naszym najbliższym krewnym i wykupił nas. Nie wstydzi się nazywać nas braćmi (zob. Hbr 2,11).

Przyjmując naszą naturę i wykupując nas, Jezus objawił także swoją boską naturę. W Starym Testamencie Prawdziwym Odkupicielem Izraela i jego Najbliższym Krewnym jest sam Jahwe (zob. np. Ps 19,15; Iz 41,14; 43,14; 44,22; Jr 31,11, Oz 13,14).

`W jaki sposób możesz się nauczyć pełniej doświadczać rzeczywistości tego, jak bliski może być ci Chrystus? Dlaczego takie doświadczenie jest niezwykle ważne dla twojej wiary?`