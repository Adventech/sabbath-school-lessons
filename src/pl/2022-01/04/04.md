---
title:  Ciało i krew takie jak nasze
date:  18/01/2022
---

W Liście do Hebrajczyków czytamy, że Jezus przyjął ludzką naturę, aby reprezentować nas i umrzeć za nas (zob. Hbr 2,9.14-16; 10,5-10). On jest podstawą planu zbawienia i naszą jedyną nadzieją życia wiecznego.

`Przeczytaj Mt 16,17; Ga 1,16; 1 Kor 15,50; Ef 6,12. Do jakich niedostatków ludzkiej natury przypisują te wersety wyrażenie ciało i krew?`

Wyrażenie ciało i krew podkreśla kruchość ludzkiej kondycji — jej słabość (zob. Ef 6,12), jej nierozumność (zob. Mt 16,17; Ga 1,16) i jej śmiertelność (zob. 1 Kor 15,50). List do Hebrajczyków mówi, że Jezus został uczyniony podobnym do swoich braci „we wszystkim” (Hbr 2,17). Wyrażenie to znaczy, że Jezus stał się w pełni człowiekiem. Jezus nie tylko wyglądał czy wydawał się być człowiekiem, ale był i jest prawdziwie człowiekiem, jednym z nas.

Jednocześnie List do Hebrajczyków stanowczo zapewnia, że Jezus zdecydowanie różni się od nas w kwestii grzechu. Po pierwsze Jezus nie popełnił żadnego grzechu (zob. Hbr 4,15). Po drugie Jezus miał taką ludzką naturę, która czyniła Go świętym, niewinnym, nieskalanym i odłączonym od grzeszników (zob. Hbr 7,26). Natomiast my wszyscy zgrzeszyliśmy i mamy złe skłonności. Nasze zniewolenie grzechem sięga głębi naszej natury. Jesteśmy cieleśni i zaprzedani grzechowi (zob. Rz 7,14; zob. także Rz 7,15-20). Pycha i inne grzeszne motywacje kalają nawet najlepsze nasze czyny. Ale natura Jezusa nigdy nie była skażona przez grzech. Musiała być wolna od grzechu. Gdyby Jezus także był cielesny i zaprzedany grzechowi, jak my, to sam potrzebowałby Zbawiciela. Jednak Jezus przyszedł jako Zbawiciel i ofiarował siebie Bogu za nas jako ofiarę bez skazy (zob. Hbr 7,26-28; 9,14).

Następnie Jezus zniszczył moc diabła, umierając jako bezgrzeszna ofiara za nasze grzechy, przez co umożliwił nam przyjęcie przebaczenia i pojednanie z Bogiem (zob. Hbr 2,14-17). Jezus przełamał także moc grzechu, dając nam siłę do życia w sprawiedliwości przez wypełnianie Jego obietnicy nowego przymierza, iż wpisze prawo Boże w nasze serca (zob. Hbr 8,10). W ten sposób Jezus pokonał wroga i skutecznie wyzwolił nas, tak iż możemy obecnie „służyć Bogu żywemu” (Hbr 9,14). Ostateczne zniszczenie szatana nastąpi w ramach ostatniej, wykonawczej fazy sądu Bożego (zob. Ap 20,1-3.10).

`Skoro mamy obietnicę zwycięstwa przez Jezusa, dlaczego tak wielu z nas wciąż zmaga się z grzechem? Co robimy źle i jak możemy zacząć żyć stosownie do powołania, jakie mamy w Chrystusie?`