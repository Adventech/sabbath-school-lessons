---
title:  Doskonały przez cierpienie
date:  19/01/2022
---

`Przeczytaj Hbr 2,10.17-18; 5,8-9. Jakie znaczenie miało cierpienie w życiu Jezusa?`

Apostoł mówi, że Bóg uczynił Jezusa „doskonałym przez cierpienia” (Hbr 2,10). Wyrażenie to może się wydawać zaskakujące. Przecież sam Paweł napisał też, że Jezus „jest odblaskiem chwały i odbiciem (…) istoty [Boga]” (Hbr 1,3), bezgrzesznym, czystym, nieskalanym i świętym (zob. Hbr 4,15; 7,26-28; 9,14; 10,5-10). Jezus nie musiał pokonywać żadnych moralnych niedoskonałości. Był doskonały pod względem moralnym i etycznym.

List do Hebrajczyków mówi jednak nam o tym, że Jezus przeszedł proces udoskonalenia, który przygotował Go do zbawienia nas. Jezus został udoskonalony w tym sensie, iż został lepiej przygotowany do roli Zbawiciela.

1. Jezus został udoskonalony przez cierpienia, aby stać się Wodzem Naszego Zbawienia (zob. Hbr 2,10). Jezus musiał umrzeć na krzyżu jako ofiara, aby Ojciec miał prawny środek zbawienia nas. Jezus był doskonałą ofiarą, jedyną możliwą. Będąc Bogiem, Jezus mógł nas osądzić i zatracić, ale wolał nas zbawić dzięki ofiarowaniu siebie za nas.

2. Jezus nauczył się posłuszeństwa przez cierpienia (zob. Hbr 5,8). Posłuszeństwo było niezbędne z dwóch powodów. Po pierwsze posłuszeństwo uczyniło Jego ofiarę akceptowalną (zob. Hbr 9,14; 10,5-10). Po drugie Jego cierpienie umożliwiło Mu stanie się przykładem dla nas (zob. Hbr 5,9). Będąc Bogiem, komu miał być posłuszny? Jako wieczny Syn, będąc jedno z Ojcem, miał prawo oczekiwać posłuszeństwa wszystkich istot jako Władca Wszechświata. Tak więc Jezus nie rozwijał się od nieposłuszeństwa do posłuszeństwa, ale od pełni władzy i panowania nad światem do uległości i posłuszeństwa. Wywyższony Syn Boży stał się posłusznym Synem Człowieczym.

3. Cierpienie pokus i zwyciężanie uzdolniło Jezusa do bycia miłosiernym i wiernym Arcykapłanem (zob. Hbr 2,17-18). Cierpienia nie uczyniły go bardziej miłosiernym. Przeciwnie, to właśnie ze względu na swoje miłosierdzie Jezus zgodził się umrzeć na krzyżu, by nas zbawić (zob. Hbr 10,5-10; por. Rz 5,7-8). Jednak przez cierpienia prawdziwość braterskiej miłości Jezusa została w pełni wyrażona i objawiona.

`Skoro bezgrzeszny Jezus cierpiał, my jako grzesznicy także z pewnością będziemy cierpieć. Jak możemy się nauczyć przetrwać tragedie życiowe, a jednocześnie czerpać nadzieję i pewność od Pana, który objawił nam swoją miłość tak wyraźnie i na tyle różnych sposobów?`