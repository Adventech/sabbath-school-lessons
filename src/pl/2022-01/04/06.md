---
title:  Brat jako wzorzec
date:  20/01/2022
---

Innym powodem, dla którego Jezus przyjął ludzką naturę i żył pośród nas, było to, by mógł się stać wzorem dla nas — jedynym odpowiednim przykładem właściwego sposobu życia przed Bogiem.

`Przeczytaj Hbr 12,1-4. Jak według apostoła powinniśmy uczestniczyć w biegu chrześcijańskiego życia?`

W tych wersetach Jezus jest ukazany jako zwieńczenie długiej listy postaci, które apostoł przytacza jako przykłady wiary. Jezus jest tu nazwany Sprawcą15 (gr. archegos) i Dokończycielem Wiary. Greckie słowo archegos może być także przetłumaczone jako Pierwszy. Jezus jest Pierwszym w tym biegu, gdyż biegnie przed nami, wierzącymi. Hbr 6,20 nazywa Go Poprzednikiem (BW) lub Przewodnikiem (BG). Słowo Dokończyciel (od gr. doskonały, końcowy) sugeruje, iż Jezus okazał wiarę w Boga w najczystszej możliwej formie. Ten fragment listu uczy nas zarówno tego, że Jezus jest pierwszym, który ukończył nasz bieg z powodzeniem i udoskonalił sztukę życia przez wiarę.

W Hbr 2,13 czytamy: „I znowu: Ufność w nim pokładać będę; i znowu: Otom Ja i dzieci, które dał mi Bóg”. Jezus powiedział, że będzie pokładał ufność w Bogu. Jest to nawiązanie do Iz 8,17-18.

Izajasz wypowiedział te słowa w kontekście straszliwej groźby najazdu na Jerozolimę odszczepieńczego północnego Izraela i Syrii (zob. Iz 7,1-2). Jego wiara była przeciwieństwem braku wiary Achaza, króla judzkiego (zob. 2 Krl 16,5-18). Bóg wezwał Achaza, by zaufał Mu i poprosił o znak wybawienia (zob. Iz 7,1-11). Bóg obiecał mu jako potomkowi Dawida, że ochroni go jak własnego syna. Teraz Bóg łaskawie zaoferował Achazowi potwierdzenie obietnicy szczególnym znakiem. Achaz jednak nie chciał prosić o znak i zamiast tego wysłał posłańców do Tiglat-Pilesera, króla Asyrii, mówiąc:

— „Jestem twoim sługą i twoim synem” (2 Krl 16,7).

Smutne! Achaz wolał uchodzić za syna okrutnego pogańskiego władcy niż syna miłosiernego i dobrego Boga!

Ale Jezus złożył swą ufność w Bogu i Jego obietnicy, iż On podda Jego wrogów pod Jego stopy (zob. Hbr 1,13; 10,12-13). Bóg dał nam podobną obietnicę, a my mamy obowiązek Mu wierzyć, tak jak wierzył Jezus (zob. Rz 16,20).

`Jak możemy się nauczyć pokładać ufność w Bogu i dokonywać codziennych wyborów odzwierciedlających tę wiarę? Jaką ważną decyzję musisz właśnie podjąć i jak możesz się upewnić, że odzwierciedla ona twoje zaufanie do Boga?`