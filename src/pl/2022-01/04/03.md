---
title:  Nie wstydzi się nazywać ich braćmi
date:  17/01/2022
---

W Liście do Hebrajczyków czytamy zapewnienie, że Jezus nie wstydzi się nazywać nas braćmi (zob. Hbr 2,11). Choć jest jedno z Bogiem, to traktuje nas jak swoją rodzinę. Taka solidarność jest przeciwieństwem publicznego wyszydzania, z jakim spotykali się adresaci listu w swojej miejscowej społeczności (zob. Hbr 10,33).

`Przeczytaj Hbr 11,24-26. W jaki sposób decyzja Mojżesza przypomina to, co Jezus uczynił dla nas?`

Czy potrafisz wyobrazić sobie, co oznaczało dla Mojżesza bycie uznanym za syna córki faraona? Stał się on jedną z najważniejszych osób w najpotężniejszym imperium tamtych czasów. Otrzymał najlepsze cywilne i wojskowe wykształcenie, osiągając niezwykle wysoką pozycję społeczną. Szczepan powiedział, że Mojżesz był „dzielny tak w słowach, jak i w czynach” (Dz 7,22). Ellen G. White dodaje, że był on „ulubieńcem armii egipskiej”13, a faraon „postanowił uczynić swego adoptowanego wnuka następcą tronu”14. Ale Mojżesz odrzucił wszystkie przywileje i postanowił utożsamić się z Izraelitami, narodem niewolników niemających wykształcenia ani władzy.

`Przeczytaj Mt 10,32-33; 2 Tm 1,8.12; Hbr 13,12-15. Czego Bóg oczekuje od nas?`

Była to część problemu adresatów Listu do Hebrajczyków. Cierpiąc prześladowanie i odrzucenie, wielu z nich wstydziło czy bało się przyznawać do Jezusa. Niektórzy swoimi czynami wystawiali Jezusa „na urągowisko” (zob. Hbr 6,6), zamiast przynosić Mu chwałę. Tak więc Paweł raz po raz wzywa współwierzących, by trzymali się mocno wyznania wiary (zob. Hbr 4,14; 10,23).

Bóg pragnie, byśmy uznawali Jezusa jako naszego Boga i Brata. Będąc naszym Odkupicielem, Jezus zapłacił nasz dług, a jako nasz Brat ukazał nam sposób, w jaki powinniśmy żyć, abyśmy „się stali podobni do obrazu Syna (...), a On żeby był pierworodnym pośród wielu braci” (Rz 8,29).

`Zastanów się nad decyzją, którą Jezus musiał podjąć, aby przyjąć nas jako swoje rodzeństwo. Dlaczego to, co uczynił Jezus, wymagało nieskończenie większego uniżenia niż to, co uczynił Mojżesz. Czego uczy to nas o miłości Boga do nas?`