---
title:  Do Dalszego Studium
date:  21/01/2022
---

Hbr 2,13 zawiera słowa Jezusa skierowane do Ojca, a dotyczące Jego braci:

— „Otom Ja i dzieci, które dał mi Bóg”.

Współczesny amerykański biblista Patrick Gray sugeruje, że Jezus jest tu opisany jako Ten, który strzeże swoich braci. W rzymskim systemie prawnym przepis dotyczący tutela impuberum16 zakładał, że po śmierci ojca „opiekun prawny, najczęściej starszy brat, przejmował obowiązek troski o dzieci i ich dziedzictwo aż do osiągnięcia przez nie pełnoletniości. Tak więc starszy brat miał przyrodzony obowiązek troski o młodsze rodzeństwo w przypadku braku rodziców”17. To wyjaśnia, dlaczego List do Hebrajczyków odnosi się do nas zarówno jako rodzeństwa Jezusa, jak i Jego dzieci. Jako nasz Starszy Brat, Jezus jest naszym Opiekunem, Strażnikiem i Obrońcą.

„Chrystus przyszedł na ziemię, przyjmując człowieczeństwo i stając się reprezentantem człowieka, aby w boju z szatanem pokazać, że człowiek, tak jak Bóg go stworzył, połączony z Ojcem i Synem, może spełnić każde boskie wymaganie”18.

„Swym życiem i nauką Chrystus dał doskonały przykład pozbawionej egoizmu służby, która bierze swój początek w Bogu. Bóg nie istnieje dla samego siebie. Poprzez stworzenie świata i utrzymywanie wszystkich rzeczy stale służy innym. »Słońce jego wschodzi nad złymi i dobrymi i deszcz pada na sprawiedliwych i niesprawiedliwych« (Mt 5,45). Ten ideał służby Bóg powierzył swemu Synowi. Jezus postawiony został na czele ludzkości, aby swym przykładem uczyć, na czym polega służba”19.

**Pytania Do Dyskusji**

`1. List do Hebrajczyków mówi nam o tym, że Jezus stał się naszym Bratem, by nas zbawić. Pomyśl, co to oznacza w kategoriach tego, co Bóg uczynił, by nas zbawić. Dlaczego odwrócenie się od tej wspaniałej prawdy byłoby tragicznym błędem?`

`2. Dlaczego ważne jest dla nas to, że Jezus nie urodził się jako „zaprzedany grzechowi” (Rz 7,14), tak jak to jest w naszym przypadku? Pomyśl o Mojżeszu i o tym, dlaczego ważne to było dla Izraelitów, że nie urodził się on jako niewolnik, jak oni. W jaki sposób historia Mojżesza pomaga nam w pewnym stopniu zrozumieć to, czego Jezus dokonał dla nas?`

`3. Zastanów się nad rolą cierpienia w naszym życiu. Dlaczego nie wolno nam myśleć, że cierpienie samo w sobie jest dobrem, nawet jeśli coś dobrego czasem wynika z cierpienia?`