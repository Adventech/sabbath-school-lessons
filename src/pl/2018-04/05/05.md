---
title:  Szczodrość i chciwość
date:  31/10/2018
---

Łukasz mówi nam, że jednym z naturalnych efektów wspólnoty doświadczanej przez wyznawców Jezusa bezpośrednio po Pięćdziesiątnicy było wzajemne wspieranie się: „Wszyscy zaś, którzy uwierzyli, byli razem i mieli wszystko wspólne, i sprzedawali posiadłości i mienie, i rozdzielali je wszystkim, jak komu było potrzeba” (Dz 2,44-45).

To dzielenie się wspólnymi dobrami nie było wymogiem społeczności, ale dobrowolnym efektem miłości wzajemnej we wspólnocie, której doświadczali wierzący. Był to także konkretny wyraz ich jedności. To wzajemne wsparcie trwało przez jakiś czas i zostało bardziej szczegółowo opisane w 4. i 5. rozdziale Dziejów Apostolskich. Temat ten znajdujemy także w innych miejscach Nowego Testamentu, jak zauważymy za chwilę.

W tym kontekście po raz pierwszy dowiadujemy się o Barnabie. Pojawia się on jako zamożny posiadacz ziemi. Sprzedał on swoją działkę rolną i przeznaczył pieniądze dla dobra społeczności, oddając je do dyspozycji apostołów (zob. Dz 4,36-37). Barnaba został wskazany jako przykład do naśladowania.

`Przeczytaj Dz 4,32-5,11. Porównaj postawę Barnaby z postawą Ananiasza i Safiry. Co było niewłaściwego w postawie tego małżeństwa?`

Poza grzechem zdecydowanego okłamania Ducha Świętego Ananiasz i Safira zgrzeszyli także chciwością i pożądliwością. Chyba żaden grzech nie niszczy braterskiej miłości szybciej niż egoizm i chciwość. Jeśli Barnaba jest pozytywnym przykładem ducha wspólnoty Kościoła wczesnochrześcijańskiego, to Ananiasz i Safira są w tej dziedzinie przykładem negatywnym. Łukasz szczerze przedstawia tę tragiczną historię o niegodnych członkach społeczności pierwszych chrześcijan.

Ostatnie z dziesięciorga przykazań (zob. Wj 20,1-17) dotyczy pożądliwości i różni się istotnie od wcześniejszych dziewięciu. Inne przykazania mówią o czynach będących widzialnym złamaniem woli Bożej, ale ostatnie przykazanie dotyczy tego, co jest ukryte w sercu. Grzech pożądliwości nie jest czynem, ale procesem myślowym. Pożądliwość, zazwyczaj połączona z egoizmem, nie jest widocznym grzechem, ale stanem grzesznej ludzkiej natury. Staje się widoczna dopiero wtedy, gdy przejawia się w czynach takich jak haniebny postępek Ananiasza i Safiry. W pewnym sensie ostatnie przykazanie dekalogu ukazuje korzeń zła przejawiającego się w czynach potępionych przez dziewięć poprzednich przykazań. Chciwość Ananiasza i Safiry uczyniła ich podatnymi na wpływ szatana, wskutek czego dopuścili się kłamstwa wobec Boga. Postąpili bardzo podobnie jak wcześniej Judasz.

`W jaki sposób możemy się wyzbyć pożądliwości? Dlaczego chwała i dziękczynienie za to, co mamy, są dobrym lekarstwem na chciwość i pożądliwość?`