---
title:  Do dalszego studium
date:  02/11/2018
---

„Ta dobroczynność ze strony wierzących [w Dz 2,44-45; 4,32-35] była wynikiem wylania Ducha. Wśród nawróconych na ewangelię »było jedno serce i jedna dusza« (Dz 4,32). Kierował nimi jeden wspólny cel — powodzenie powierzonej im misji. Nie było miejsca na zazdrość w ich życiu. Ich miłość do współwyznawców i wspólnej sprawy była większa niż umiłowanie pieniędzy i dóbr materialnych. Ich czyny świadczyły, że cenili bliźnich ponad ziemskie bogactwo.

Tak będzie zawsze, gdy Duch Boży kieruje życiem człowieka. Ci, których serca są pełne miłości Chrystusa, będą naśladować Tego, który dla naszego dobra stał się ubogi, aby przez swoje ubóstwo nas ubogacić. Pieniądze, czas, wpływy — wszystkie dary, jakie otrzymali z rąk Bożych — będą cenili jedynie jako środki służące rozwojowi dzieła ewangelii. Tak było w Kościele wczesnochrześcijańskim, a gdy we współczesnym Kościele przez moc Ducha wyznawcy odłączają swoje uczucia od rzeczy tego świata i są gotowi ponosić ofiary, aby ich bliźni mogli usłyszeć ewangelię, wówczas głoszone prawdy wywierają mocny wpływ na słuchaczy”1.

**Pytania do dyskusji**

`1. Przypomnij sobie jeszcze raz wymienione w lekcji czynniki, które pomagały budować jedność Kościoła wczesnochrześcijańskiego. Jak możemy je naśladować w naszym Kościele? Czego może nam brakować w porównaniu do pierwszych chrześcijan?`

`2. Jak przykład pierwszych nowotestamentowych zborów przekazujących szczodre dary na pomoc dla ubogich w Jerozolimie wskazuje, jak powinniśmy postępować w naszych czasach? Jak możemy naśladować przykład pierwszych chrześcijan w innych sprawach społecznych? Jak zbory mogą się zaangażować w działalność na rzecz społeczeństwa w celu niesienia ulgi w biedzie i zaspokajania podstawowych ludzkich potrzeb?`

`3. Czego możemy się nauczyć z tragicznej historii Ananiasza i Safiry? Jakie znaczenie ma stwierdzenie w Dz 5,5.11, że „wielki strach” padł na Kościół po śmierci tych dwojga?`

**Podsumowanie**

Kościół wczesnochrześcijański doświadczał szybkiego wzrostu liczebnego, bo uczniowie Jezusa świadomie przygotowali się na wylanie obiecanego Ducha Świętego. Ich wspólnota i wiara były środkami użytymi przez Ducha Świętego, by przygotować ich serca na Pięćdziesiątnicę. Po Pięćdziesiątnicy Duch Święty zmieniał tę nową społeczność, co objawiało się szczodrością i szybkim wzrostem liczebnym Kościoła.

---

_1 Ellen G. White, Krzyż i miecz, Warszawa 2018, wyd. II, s. 43-44. Przeczytaj rozdział Pięćdziesiątnica, w: tamże, s. 22-28._