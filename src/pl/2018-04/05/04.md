---
title:  Jedność wspólnoty
date:  30/10/2018
---

W odpowiedzi na kazanie Piotra — zakończone wezwaniem do skruchy i przyjęcia zbawienia — około trzech tysięcy ludzi podjęło decyzję przyjęcia Jezusa jako Mesjasza i spełnienie starotestamentowych obietnic danych Izraelitom. Bóg działał na serca tych ludzi. Wielu z nich słyszało wcześniej o Jezusie, a niektórzy przybyli do Jerozolimy z nadzieją ujrzenia i usłyszenia Go. Inni widzieli Jezusa i słyszeli Jego przesłanie o zbawieniu, ale nie zdecydowali się wcześniej pójść za Nim. Podczas Pięćdziesiątnicy Bóg w cudowny sposób wkroczył w życie uczniów i posłużył się nimi jako świadkami zmartwychwstania Jezusa. Dzięki temu wielu usłyszało, że w imieniu Jezusa mogą otrzymać przebaczenie grzechów (zob. Dz 2,38).

`Przeczytaj Dz 2,42-47. Jakie działania podjęli wyznawcy Jezusa jako społeczność wierzących? Co było źródłem tej zdumiewającej jedności we wspólnocie?`

Istotnym faktem jest to, że pierwszym rodzajem aktywności, w jaki zaangażowała się społeczność nowych wierzących, było trwanie w nauce apostolskiej. Nauczanie biblijne jest ważnym sposobem umacniania duchowego wzrostu nowych wyznawców. Jezus polecił swoim uczniom nauczać narody wszystkiego, co im przykazał (zob. Mt 28,20). Członkowie tej nowej wspólnoty spędzali czas, ucząc się od apostołów o Jezusie. Słuchali oni opowiadań o życiu i służbie Jezusa, o Jego nauczaniu, przypowieściach i kazaniach oraz o Jego cudach objaśnianych jako wypełnienie proroctw hebrajskiej Biblii.

Wierzący poświęcali także czas na modlitwę i łamanie chleba. Nie jest jasne, czy łamanie chleba jest aluzją do wieczerzy Pańskiej, czy po prostu oznacza wspólne posiłki, jak można wnioskować z Dz 2,46. Wzmianka o wspólnocie z pewnością oznacza, że ta nowa wspólnota spędzała razem czas często i regularnie, zarówno w jerozolimskiej świątyni, która pozostawała ośrodkiem osobistego i wspólnego nabożeństwa, jak i w domach prywatnych. Chrześcijan łączyły więzi autentycznej przyjaźni. Razem jadali i razem się modlili. Modlitwa jest ważnym elementem życia wspólnoty wiary i jest niezbędna dla duchowego rozwoju. Ta nowa społeczność poświęcała czas na wspólne nabożeństwa. Czytamy, że te wszystkie elementy wspólnotowego życia były codziennie obecne w życiu wierzących.

Ta codzienna wspólnota utrzymywała dobre więzi z innymi mieszkańcami Jerozolimy. Czytamy, że ci nowi wierzący cieszyli się „przychylnością całego ludu” (Dz 2,47). Niewątpliwie działanie Ducha Świętego w ich życiu wywierało ogromne wrażenie na innych ludzi i było mocnym świadectwem prawdy o Jezusie jako Mesjaszu.

`Czego twój zbór może się nauczyć z przykładu jedności, wspólnoty i świadectwa pierwszych chrześcijan?`