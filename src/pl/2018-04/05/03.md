---
title:  Od wieży Babel do Pięćdziesiątnicy
date:  29/10/2018
---

Okres duchowego przygotowania po wniebowstąpieniu Jezusa doprowadził do znamiennych wydarzeń w dniu Pięćdziesiątnicy. W Dz 2,1 czytamy, że tego dnia, tuż przed wylaniem Ducha Świętego na uczniów, „byli wszyscy razem na jednym miejscu”.

W czasach starotestamentowych Pięćdziesiątnica (Zielone Święta) była drugim z trzech ważnych świąt, w których miał obowiązek uczestniczyć każdy Izraelita. Święto to przypadało pięćdziesiąt (gr. pentekostos — pięćdziesiąty) dni po święcie Paschy. Podczas tego święta Hebrajczycy przynosili Bogu pierwsze snopy z letniego żniwa jako ofiarę dziękczynną.

Jest wysoce prawdopodobne, że w czasach Jezusa Pięćdziesiątnica była także okazją do upamiętnienia nadania prawa na górze Synaj (zob. Wj 19,1). Tak więc widzimy tu także ciągłość obowiązywania dekalogu jako elementu chrześcijańskiego przesłania Jezusa, którego śmierć oferuje wszystkim skruszonym grzesznikom przebaczenie przestępstw wynikających ze złamania prawa Bożego. Nic zatem dziwnego, że jeden z najważniejszych wersetów związanych z dniami ostatecznymi dotyczy zarówno prawa, jak i ewangelii: „Tu się okaże wytrwanie świętych, którzy przestrzegają przykazań Bożych i wiary Jezusa” (Ap 14,12).

Na górze Synaj, gdy Mojżesz otrzymał dziesięcioro przykazań (zob. Wj 19,16-25; Hbr 12,18), wystąpiły liczne nadzwyczajne zjawiska, podobnie jak w ów dzień Pięćdziesiątnicy: „I powstał nagle z nieba szum, jakby wiejącego gwałtownego wiatru, i napełnił cały dom, gdzie siedzieli. I ukazały się im języki jakby z ognia, które się rozdzieliły i usiadły na każdym z nich. I napełnieni zostali wszyscy Duchem Świętym, i zaczęli mówić innymi językami, tak jak im Duch poddawał” (Dz 2,2-4).

`Przeczytaj Dz 2,5-13. Jakie jest znaczenie tego niezwykłego wydarzenia?`

Pięćdziesiątnica miała być radosnym świętem dziękczynienia dla Pana za Jego dobrodziejstwa. Przypuszczalnie stąd wzięły się błędne oskarżenia o to, że uczniowie się upili (zob. Dz 2,13-15). Szczególna moc Boża jest widoczna w cudzie mówienia obcymi językami, których uczniowie wcześniej nie znali ani się ich nie uczyli. Żydzi, którzy z różnych stron Cesarstwa Rzymskiego przybyli na to święto do Jerozolimy, usłyszeli przesłanie o Jezusie, Mesjaszu, głoszone w językach, którymi posługiwali się na co dzień w miejscach swojego zamieszkania.

Pięćdziesiątnica jest w wyjątkowy sposób odwróceniem rozproszenia ludzkości i powstania grup etnicznych po pomieszaniu języków wśród budowniczych wieży Babel. Cud łaski zaczyna się od ponownego zjednoczenia ludzkiej rodziny. Jedność Kościoła Bożego w globalnej skali świadczy o naturze Królestwa Bożego jako odrodzeniu tego, co zostało stracone podczas budowy wieży Babel.