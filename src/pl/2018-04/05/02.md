---
title:  Dni przygotowania
date:  28/10/2018
---

W ostatnich godzinach spędzonych z uczniami przed swoją śmiercią Jezus obiecał, że nie zostawi ich samych. Inny Pocieszyciel, Duch Święty, zostanie posłany, by towarzyszyć im w ich służbie. Duch Święty miał im przypomnieć wiele z tego, co Jezus powiedział i uczynił (zob. J 14,26), oraz miał poprowadzić ich w odkrywaniu prawdy (zob. J 16,13). W dniu swego wniebowstąpienia Jezus ponowił tę obietnicę:

— „Po niewielu dniach będziecie ochrzczeni Duchem Świętym. (...) weźmiecie moc Ducha Świętego, kiedy zstąpi na was” (Dz 1,5.8).

Moc Ducha Świętego miała być im dana, by uzdolnić uczniów do wydawania świadectwa w Jerozolimie, Judei, Samarii i „po krańce ziemi” (Dz 1,8).

`Przeczytaj Dz 1,12-14. Co czynili uczniowie podczas dziesięciu dni po wniebowstąpieniu Jezusa?`

Możemy wyobrazić sobie owe dziesięć dni jako okres intensywnego duchowego przygotowania — coś w rodzaju rekolekcji, podczas których uczniowie dzielili się swoimi wspomnieniami o Jezusie, Jego czynach, Jego naukach i Jego cudach. Jednocześnie uczniowie „trwali jednomyślnie w modlitwie” (Dz 1,14).

„Gdy uczniowie czekali na spełnienie obietnicy, korzyli swoje serca w prawdziwej skrusze i wyznawali swoją niewiarę. Gdy przywoływali w pamięci słowa Chrystusa wypowiedziane do nich przed Jego śmiercią, wówczas pełniej rozumieli ich znaczenie. Prawdy, o których zapomnieli, powracały w ich umysłach, a oni rozmawiali o nich między sobą. Ganili sami siebie za to, że błędnie rozumieli Zbawiciela. Kolejne sceny z Jego wspaniałego życia przewijały się przez ich myśli niczym długi korowód. Gdy rozmyślali o Jego czystym i świętym życiu, odczuwali, że żaden trud nie jest zbyt ciężki i żadna ofiara zbyt wielka, aby własnym życiem nieść świadectwo piękna charakteru Chrystusa. O, gdyby mogli raz jeszcze przeżyć minione trzy lata, jakże inaczej postępowaliby! Gdyby tylko mogli raz jeszcze ujrzeć Mistrza, jakże gorliwie staraliby się pokazać Mu, jak bardzo Go miłują i jak szczerze żałują, że zasmucali Go słowem czy przejawami niewiary! Jednak czerpali pocieszenie z tego, że im przebaczono. Postanowili też, że o ile to możliwe, odkupią swoją niewiarę odważnym wyznawaniem Chrystusa przed światem. (...). Odrzucając wszystko, co ich różniło, wszelkie pragnienie dominacji, zjednoczyli się w chrześcijańskiej wspólnocie”1.

`Co chciałbyś zmienić w sprawach związanych z twoją wiarą? Czego możesz się nauczyć z twojej niechlubnej przeszłości i jak może ci to pomóc zmienić to, co wymaga zmiany?`

---

_1 Ellen G. White, Krzyż i miecz, Warszawa 2018, wyd. II, s. 23._