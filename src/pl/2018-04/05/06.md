---
title:  Pamiętać o ubogich
date:  01/11/2018
---

Dzielenie się środkami materialnymi często było namacalnym przejawem jedności w Kościele wczesnochrześcijańskim. Szczodrość opisana w pierwszych rozdziałach Dziejów Apostolskich była potem kontynuowana, gdy Paweł wzywał zbory w Macedonii i Achai do zbiórki środków na wsparcie ubogich chrześcijan w Jerozolimie (zob. Dz 11,27-30; Ga 2,10; Rz 15,26; 1 Kor 16,1-4). Ten dar staje się namacalnym wyrazem faktu, że zbory złożone głównie z byłych pogan troszczyły się i okazywały braterską miłość żydowskim współwyznawcom z Jerozolimy. Pomimo różnic kulturowych i etnicznych wszyscy tworzyli jedno ciało w Chrystusie i wyznawali tę samą ewangelię. To dzielenie się z potrzebującymi świadczy nie tylko o jedności Kościoła, ale także o tym, że jedność ta stale się umacniała.

`Przeczytaj 2 Kor 9,8-15. Jakie efekty szczodrości okazanej przez zbór w Koryncie przewidywał Paweł?`

Doświadczenie jedności w Kościele wczesnochrześcijańskim wskazuje, czego możemy się spodziewać także w naszych czasach. Jednak jedność nie jest możliwa bez świadomego i celowego zaangażowania wszystkich wierzących. Przywódcy Kościoła wczesnochrześcijańskiego uważali, że ich powołaniem jest wzmacnianie jedności w Chrystusie. Jak miłość między mężem i żoną oraz rodzicami i dziećmi jest zaangażowaniem, które musi być świadomie umacniane każdego dnia, tak również jedność wierzących wymaga zaangażowania. Jedność w Chrystusie jest wzmacniana na wiele sposobów i przejawia się na wiele sposobów.

Oczywiste elementy, które wzmacniały tę jedność Kościoła wczesnochrześcijańskiego to: modlitwa, nabożeństwo, wspólnota, wspólna wizja oraz studiowanie Słowa Bożego. Pierwsi chrześcijanie nie tylko rozumieli swoją misję głoszenia ewangelii wszystkim narodom, ale także uświadamiali sobie, że mają obowiązek miłować się wzajemnie i troszczyć się jedni o drugich. Ich jedność przejawiała się w szczodrości i wzajemnym wspieraniu w lokalnych wspólnotach oraz szerszej społeczności kościelnej rozproszonej w świecie.

„Ich dobroczynność świadczyła, że nie przyjęli łaski Bożej na darmo. Cóż mogło sprawić taką szczodrość, jeśli nie uświęcenie przez Ducha? W oczach wierzących i niewierzących był to cud łaski”1.

`W jaki sposób ty i twój zbór doświadczyliście dobrodziejstw wzajemnej szczodrości? Jakie błogosławieństwa stają się udziałem tych, którzy dzielą się z innymi?`

---

_1 Ellen G. White, Krzyż i miecz, Warszawa 2018, wyd. II, s. 195._