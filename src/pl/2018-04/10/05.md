---
title:  Przebaczenie
date:  05/12/2018
---

Czym jest przebaczenie? Czy przebaczenie usprawiedliwia postępowanie kogoś, kto dotkliwie nas skrzywdził? Czy przebaczenie jest zależne od skruchy winowajcy? Czy powinienem przebaczyć, nawet jeśli ktoś, kto mnie skrzywdził, nie zasługuje na przebaczenie?

`Jak poniższe fragmenty Nowego Testamentu pomagają nam zrozumieć biblijny charakter przebaczenia? Zob. Rz 5,8-11; Łk 23,31-34; 2 Kor 5,20-21; Ef 4,26.`

Chrystus podjął inicjatywę, jednając nas z Nim. To „dobroć Boża do upamiętania cię prowadzi” (Rz 2,4). W Chrystusie zostaliśmy pojednani z Bogiem, gdy jeszcze byliśmy grzesznikami. Nasza skrucha i wyznanie grzechów nie powodują pojednania, bowiem pojednanie to dokonało się przez śmierć Chrystusa na krzyżu. Naszą rolą jest przyjąć to, co zostało uczynione dla nas.

To prawda, że nie możemy otrzymać błogosławieństwa przebaczenia, póki nie wyznamy naszych grzechów. Nie znaczy to jednak, że dopiero nasze wyznanie skłania Boga do przebaczenia. Pragnienie przebaczenia zawsze jest w Jego sercu. Wyznanie grzechów natomiast uzdalnia nas do przyjęcia przebaczenia (zob. 1 J 1,9). Wyznanie grzechów jest bardzo ważne, ale nie dlatego, by miało zmieniać nastawienie Boga do nas, ale dlatego że zmienia nasze nastawienie do Niego. Gdy poddajemy się przekonującej mocy Ducha Świętego, okazując skruchę i wyznając nasze grzechy, wówczas doświadczamy zmiany.

Przebaczenie jest także ważne dla naszego duchowego rozwoju. Gdy nie chcemy przebaczyć komuś, kto nas skrzywdził, nawet jeśli nie zasługuje na to przebaczenie, wówczas ranimy bardziej siebie niż tę osobę. Jeśli ktoś nas skrzywdził, a my chowamy ból i nie chcemy odpuścić owego grzechu, to pozwalamy, by wyrządzona krzywda raniła nas wciąż na nowo. Jakże często takie odczucia i urazy są powodem podziałów i napięć w Kościele. Nieodpuszczone krzywdy między członkami Kościoła szkodzą jedności ciała Chrystusowego.

Przebaczenie to uwolnienie drugiego człowieka od naszego potępienia ze względu na to, że Chrystus uwolnił nas od Jego potępienia. Przebaczenie nie usprawiedliwia złego postępowania winowajcy. Możemy się pojednać z kimś, kto nas skrzywdził, bo Chrystus pojednał nas ze sobą, gdy my zgrzeszyliśmy przeciwko Niemu. Możemy przebaczyć, bo nam przebaczono. Możemy miłować, bo jesteśmy miłowani. Przebaczenie jest określonym wyborem. Możemy wybrać przebaczenie wbrew postępowaniu i postawie drugiego człowieka. Taki jest prawdziwy duch Jezusa.

`Jak skupienie uwagi na przebaczeniu, które mamy w Chrystusie, pomaga nam nauczyć się przebaczać innym? Dlaczego przebaczenie jest tak ważnym i niezbędnym elementem naszego chrześcijańskiego doświadczenia?`