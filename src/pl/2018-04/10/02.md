---
title:  Odnowiona przyjaźń
date:  02/12/2018
---

Paweł i Barnaba działali razem, wydając świadectwo o Jezusie. Jednak doszło między nimi do nieporozumienia z powodu różnicy zdań w kwestii zaufania bojaźliwemu Janowi Markowi (zob. Dz 15,36-39). Grożące niebezpieczeństwa związane z głoszeniem ewangelii sprawiły, że Jan Marek na początku pierwszej podróży misyjnej Barnaby i Pawła, opuściwszy ich, powrócił do domu (zob. Dz 13,13).

„Ta dezercja sprawiła, że Paweł przez jakiś czas oceniał Marka niekorzystnie, a nawet surowo. Barnaba natomiast był skłonny usprawiedliwiać młodego człowieka brakiem doświadczenia. Troszczył się o Marka i martwił się, że może on na dobre porzucić służbę ewangelii mimo cech, które kwalifikowały go jako użytecznego pracownika dla Chrystusa”1.

Pomimo że Bóg posługiwał się nimi wszystkimi, to oni powinni znaleźć jakieś rozwiązanie. Apostoł, który głosił łaskę Bożą, powinien był okazać łaskawość młodemu kaznodziei, który go zawiódł. Apostoł przebaczenia powinien był przebaczyć. Jan Marek z czasem zmężniał dzięki życzliwemu wsparciu Barnaby (zob. Dz 15,39) i w końcu nawet Paweł przekonał się do niego.

`Jak listy Pawła do Tymoteusza i do zboru w Kolosach świadczą o nawiązaniu współpracy z Janem Markiem i zaufaniu pokładanym w młodym kaznodziei? Zob. Kol 4,10-11; 2 Tm 4,11.`

Choć nie znamy szczegółów pojednania Pawła z Janem Markiem, sprawozdanie biblijne jest jasne. Jan Marek stał się zaufanym współpracownikiem Pawła. Paweł polecał go nawet jako współpracownika zborowi w Kolosach. Pod koniec swojego życia Paweł usilnie prosił Tymoteusza, by zabrał ze sobą do Rzymu Jana Marka jako tego, któremu apostoł zamierzał powierzyć ważne zadania — „bo mi jest bardzo potrzebny do posługiwania” (2 Tm 4,11). Służba Pawła została wzbogacona przez młodego kaznodzieję, którego apostoł obdarzył nie tylko przebaczeniem, ale i darzył później szczerym uznaniem. Bariera istniejąca między nimi została usunięta i mogli pracować razem w dziele ewangelii. Jakiekolwiek problemy pojawiały się między nimi i jakkolwiek Paweł mógł uzasadniać swoją wcześniejszą postawę wobec Jana Marka, wszystko to zostało teraz za nimi.

`Jak możemy się nauczyć przebaczać i ufać tym, którzy nas zranili czy zawiedli? Z drugiej strony, dlaczego przebaczenie nie zawsze obejmuje zupełne odnowienie poprzedniej więzi? Dlaczego nie zawsze jest to konieczne?`

---

_1 Ellen G. White, Krzyż i miecz, Warszawa 2018, wyd. II, s. 98._