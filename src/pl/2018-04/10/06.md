---
title:  Odrodzenie i jedność
date:  06/12/2018
---

`Przeczytaj Mt 18,15-17. Jakie trzy kroki wskazuje nam Jezus w rozwiązywaniu konfliktów, gdy zostajemy skrzywdzeni przez jakąś osobę z Kościoła? Jak powinniśmy stosować te słowa we współczesnych warunkach?`

Udzielając pouczenia zapisanego w 18. rozdziale Ewangelii Mateusza, Jezus pragnął nam wskazać, iż wzajemne konflikty powinniśmy rozwiązywać w Kościele i to w małej grupie. Ideałem jest to, jeśli dwie strony konfliktu dojdą samodzielnie do porozumienia. Dlatego Jezus powiedział:

— „A jeśliby zgrzeszył brat twój, idź, upomnij go sam na sam” (Mt 18,15).

Gdy liczba osób zaangażowanych w konflikt między dwiema osobami zaczyna rosnąć, mogą się także potęgować napięcia, wskutek czego może ucierpieć wspólnota wierzących. Członkowie zboru stają po jednej albo drugiej stronie i tworzy się linia podziału. Natomiast gdy chrześcijanie starają się prywatnie wyjaśnić nieporozumienia w duchu chrześcijańskiej miłości i wzajemnego zrozumienia, wytworzona zostaje atmosfera pojednania. W takiej atmosferze Duch Święty może działać na wierzących dążących do wyjaśnienia nieporozumień.

Czasami próba osobistego zażegnania konfliktu jest nieskuteczna. W takich przypadkach Jezus uczy nas, by w próbę rozwiązania zaangażować dodatkowo jedną czy dwie osoby. Ten drugi etap procesu pojednania zawsze musi być poprzedzony pierwszym etapem. Celem jest zbliżenie między ludźmi, a nie odizolowanie ich od siebie. Zadaniem jednej czy dwóch osób, które przyłączają się do osoby pokrzywdzonej, nie jest udowodnienie jej racji czy obwinienie winowajcy. Ich zadaniem jest okazanie chrześcijańskiej miłości i współczucia, służenie radą i wspólną modlitwą w procesie pojednania zwaśnionych stron.

Niestety, zdarza się, że wszelkie próby rozwiązania problemu są nieskuteczne. W takim przypadku Jezus uczy nas, byśmy przedstawili sprawę zborowi. Z pewnością nie chodzi tu o to, by opowiadać o szczegółach konfliktu, na przykład podczas sobotniego nabożeństwa. Właściwym miejscem do wniesienia takich spraw jest rada zboru. Także i na tym etapie celem jest pojednanie, a nie ustalenie, kto zawinił.

„Nie pozwalaj, by niechęć przeradzała się w złośliwość. Nie pozwól, by zadany uraz sprowokował cię do wypowiadania toksycznych słów zatruwających umysły tych, którzy cię słuchają. Nie pozwalaj, by rozgoryczenie napełniało ciebie i tego, kto cię skrzywdził. Idź do brata, aby w pokorze i szczerości porozmawiać z nim o całej sprawie”1.

---

_1 Ellen G. White, Słudzy ewangelii, Warszawa 2004, s. 329._