---
title:  Dary duchowe na rzecz jedności
date:  04/12/2018
---

`Jak zauważyliśmy w jednej z wcześniejszych lekcji, zbór w Koryncie przeżywał poważne problemy. Jakie zasady wskazuje Paweł w 1 Kor 3,5-11; 12,1-11 i 2 Kor 10,12-15 w kwestii uzdrowienia i odrodzenia wspólnoty tak ważnych dla jedności Kościoła?`

W powyższych fragmentach listów apostoł wskazuje ważne zasady jedności Kościoła. Powiada, że Jezus posługuje się wieloma różnymi pracownikami w rozmaitych rodzajach służby Jego Kościoła, a wszyscy ci pracownicy działają razem na rzecz budowy Królestwa Bożego (zob. 1 Kor 3,9).

Bóg wzywa nas do współpracy, a nie współzawodnictwa. Każdy wierzący otrzymuje dary od Boga do współpracy w usługiwaniu ciału Chrystusa i społeczeństwu (zob. 1 Kor 12,11). Nie ma większych czy mniejszych darów. Wszystkie są niezbędne w Kościele Chrystusowym (zob. 1 Kor 12,18-23). Nasze dary dane przez Boga nie służą egoistycznemu popisywaniu się, ale zostały ofiarowane przez Ducha Świętego do służby w głoszeniu ewangelii.

Wszelkie porównywanie się z innymi jest niemądre, gdyż sprawia, że czujemy się albo zniechęceni, albo aroganccy. Jeśli myślimy, że inni są znacznie lepsi od nas, to czujemy się rozczarowani, porównując się z nimi, a wskutek tego popadamy w zniechęcenie i nie angażujemy się w służbę, którą moglibyśmy pełnić. Z drugiej strony, jeśli myślimy, że nasza praca dla Chrystusa jest bardziej skuteczna niż praca innych osób, zaczynamy odczuwać pychę, która jest ostatnią rzeczą, jaką chrześcijanin powinien odczuwać.

Obie postawy są szkodliwe dla naszej efektywności w służbie dla Chrystusa i wzajemnej wspólnoty. Gdy pracujemy w tej sferze wpływów, jaką Chrystus nam powierzył, będziemy znajdować radość i zadowolenie z wydawania świadectwa o Nim. Nasza praca będzie uzupełniać wysiłki innych, a Kościół Chrystusowy będzie czynił postępy w głoszeniu Królestwa Bożego.

`Czy zdarzyło ci się zazdrościć komuś jego darów duchowych? (To nie takie trudne, nieprawdaż?) Czy bywałeś dumny ze swoich darów duchowych, porównując się z innymi? Otóż postawa zatroskania apostoła Pawła o te sprawy jest wciąż aktualna wobec realności upadłej ludzkiej natury. Bez względu na to, ku której skrajności się skłaniamy, jak możemy się nauczyć niesamolubnej postawy koniecznej w celu zachowania naszej jedności w Chrystusie?`