---
title:  Niewolnik jak syn
date:  03/12/2018
---

W czasie uwięzienia w Rzymie Paweł spotkał niewolnika o imieniu Onezym, który uciekł z Kolosów do Rzymu. Okazało się, że Paweł zna osobiście właściciela Onezyma. List do Filemona jest osobistym wezwaniem Pawła do jego przyjaciela dotyczącym właśnie tego zbiegłego niewolnika.

Więzi między ludźmi były ważne dla Pawła. Apostoł wiedział, że zerwane więzi są szkodliwe dla duchowego rozwoju jedności Kościoła. Filemon był liderem zboru w Kolosach. Gdyby żywił rozgoryczenie wobec Onezyma, szkodziłoby to jego chrześcijańskiemu świadectwu oraz świadectwu zboru w lokalnej społeczności niewierzących.

`Przeczytaj List do Filemona. Jakie ogólne ważne zasady dotyczące przywrócenia więzi są zawarte w tym liście?`

Na pierwszy rzut oka nieco zaskakujące jest to, że Paweł nie wypowiadał się mocniej przeciwko złu niewolnictwa. Ale strategia Pawła była znacznie bardziej skuteczna. Ewangelia z zasady łamie podziały klasowe (zob. Ga 3,28; Kol 3,10-11). Apostoł odesłał Onezyma do Filemona nie jako niewolnika/sługę, ale jako syna w Jezusie i umiłowanego brata w wierze (zob. Flm 1,16).

Paweł dobrze wiedział, że zbiegli niewolnicy mieli przed sobą marne perspektywy. Mogli być schwytani i surowo ukarani, a nawet jeśliby udało im się uniknąć schwytania, byliby skazani na życie w biedzie. Jednak Onezym jako brat Filemona w wierze i użyteczny pracownik mógł liczyć na lepszy los. Filemon przebaczył mu i zadbał o niego. Odtworzenie zerwanej więzi zmieniło sytuację Onezyma. Stał się „wiernym i umiłowanym bratem” (zob. Kol 4,9) — współpracownikiem Pawła w dziele ewangelii. Paweł był tak gorliwy i tak niewzruszony w swoim pragnieniu osiągnięcia pojednania między nimi, iż był gotowy zapłacić z własnej kieszeni za wszelkie finansowe straty, jakie poniósł Filemon z powodu ucieczki Onezyma.

`Na podstawie ewangelicznych zasad ukazanych w tej historii, czego możesz się nauczyć w kwestii łagodzenia napięć i likwidowania ostrych podziałów w relacjach międzyludzkich? Jak te zasady mogą zapobiec rozłamom w twoim zborze?`