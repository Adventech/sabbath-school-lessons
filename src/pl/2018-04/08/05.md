---
title:  Sobota
date:  21/11/2018
---

Innym ważnym biblijnym zagadnieniem nauczanym i podkreślanym przez adwentystów dnia siódmego jest sobota, siódmy dzień tygodnia. Ta ważna biblijna prawda wspiera jedność i wspólnotę wśród nas. Niestety, jesteśmy jednym z nielicznych wyznań chrześcijańskich, które świętują sobotę.

Sobota jest darem Boga dla ludzkości danym już przy stworzeniu (zob. Rdz 2,1-3). Podczas stworzenia ustanowieniu soboty towarzyszyły trzy charakterystyczne dokonania Boga: (1) Bóg odpoczął w sobotę, (2) pobłogosławił ten dzień i (3) poświęcił go. Te trzy dokonania ustanowiły sobotę jako szczególny dar Boga uzdalniający ludzkość do doświadczenia realności nieba na ziemi oraz potwierdzający stworzenie świata przez Boga w sześciu dniach. Znany żydowski uczony Abraham J. Heschel (1907-1972), który urodził się w Warszawie, nazwał sobotę pałacem w czasie1 — świętym dniem, w którym Bóg spotyka się ze swoim ludem w szczególny sposób.

`Czego uczą następujące wersety o znaczeniu soboty dla ludzkości? Zob. Wj 20,8-11; Pwt 5,12-15; Ez 20,12.20.`

Idąc za przykładem Jezusa (zob. Łk 4,16), adwentyści dnia siódmego świętują siódmy dzień tygodnia — sobotę. Uczestnictwo Jezusa w sobotnich nabożeństwach świadczy o tym, że zachowywał On szabat jako dzień odpoczynku i nabożeństwa. Niektóre z Jego cudów zostały dokonane właśnie w sobotę, aby wskazać wymiar uzdrowienia (fizycznego i duchowego) związany ze świętowaniem szabatu (zob. Łk 13,10-17). Apostołowie i pierwsi chrześcijanie rozumieli, że Jezus nie unieważnił soboty, więc ją świętowali i uczestniczyli w nabożeństwach w tym dniu (zob. Dz 13,14.42.44; 16,13; 17,2; 18,4).

Innym pięknym wymiarem soboty jest to, że stanowi ona znak (symbol) naszego wyzwolenia z grzechu. Sobota jest upamiętnieniem Bożego wybawienia ludu izraelskiego z niewoli w Egipcie do odpoczynku obiecanego w Kanaanie (zob. Pwt 5,12-15). Choć Izrael nie wszedł w pełni do odpoczynku z powodu powtarzającego się nieposłuszeństwa i bałwochwalstwa, Bóg nadal obiecuje, że „pozostaje jeszcze odpocznienie dla ludu Bożego” (Hbr 4,9). Wszyscy, którzy pragną wejść do tego odpoczynku, mogą to uczynić przez wiarę w zbawienie dane przez Jezusa. Świętowanie soboty symbolizuje ten duchowy odpoczynek w Chrystusie i nasze poleganie jedynie na mocy Jego zasług, a nie na naszych uczynkach w kwestii zbawienia z grzechu i otrzymania życia wiecznego (zob. Hbr 4,10; Mt 11,28-30).

`W jaki konkretny sposób sobota pomogła ci doświadczyć jedności i wspólnoty, jakich Chrystus pragnie dla swego ludu?`

---

_1 Zob. Abraham Joshua Heschel, Szabat i jego znaczenie dla współczesnego człowieka, tłum. Henryk Halkowski, Wydawnictwo Atext, Gdańsk 1994, s. 24 (przyp. red.)._