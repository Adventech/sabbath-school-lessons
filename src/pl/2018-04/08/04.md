---
title:  Służba Jezusa w niebiańskiej świątyni
date:  20/11/2018
---

W Starym Testamencie czytamy, że Bóg polecił Mojżeszowi zbudować przybytek, czyli świątynię, która miała służyć jako miejsce zamieszkania Boga na ziemi (zob. Wj 25,8). Ceremonie świątynne miały na celu uczyć Izraelitów planu zbawienia. Później, w czasach Salomona, przenośny przybytek został zastąpiony wspaniałą świątynią (zob. 5., 6., 7. i 8. rozdział 1 Księgi Królewskiej). Zarówno przybytek, jak i świątynia były wzorowane na świątyni niebiańskiej — prawdziwym „przybytku, który zbudował Pan, a nie człowiek” (Hbr 8,2; zob. Wj 25,9.40).

Biblia wskazuje, że w niebie istnieje świątynia będąca miejscem, w którym Bóg objawia swoją obecność. Ceremoniały ziemskiej świątyni były obrazowymi proroctwami wskazującymi plan zbawienia, w tym kapłańską służbę Jezusa w niebie.

`Przeczytaj Hbr 8,6; 9,11-12.23-28 oraz 1 J 1,9-2,2. Czego uczą te wersety o kapłańskiej służbie Jezusa w niebie?`

Od wniebowstąpienia Chrystus pełni swoją kapłańską służbę w niebiańskiej świątyni dla naszego zbawienia (zob. Hbr 7,25). Dlatego zostaliśmy wezwani, byśmy przystąpili „z ufną odwagą do tronu łaski, abyśmy dostąpili miłosierdzia i znaleźli łaskę ku pomocy w stosownej porze” (Hbr 4,16).

Jak w ziemskiej świątyni występowały dwie fazy służby kapłańskiej — pierwsza codzienna w miejscu świętym, a druga doroczna w miejscu najświętszym — tak i Pismo Święte wskazuje dwie fazy służby Jezusa w niebie. Jego służba w miejscu świętym w niebie polega na wstawiennictwie, przebaczeniu, pojednaniu i odrodzeniu. Skruszeni grzesznicy mają stały dostęp do Ojca przez Jezusa jako Pośrednika (zob. 1 J 2,1). Od 1844 roku służba Jezusa w miejscu najświętszym obejmuje także te aspekty sądu i oczyszczenia, które w ziemskiej świątyni celebrowane były raz do roku, to jest w Dniu Pojednania (zob. 16. rozdział Księgi Kapłańskiej). Służba oczyszczenia świątyni jest oparta także na przelanej krwi Jezusa. Pojednanie dokonywane w ziemskiej świątyni było zapowiedzią ostatecznego zastosowania mocy krwi Chrystusa w celu usunięcia obecności grzechu oraz doprowadzenia do zupełnego pojednania we wszechświecie pod powszechnym panowaniem Boga. Biblijna nauka o dwóch fazach niebiańskiej służby Jezusa jest szczególnym wkładem adwentystów dnia siódmego w zrozumienie całego planu zbawienia.