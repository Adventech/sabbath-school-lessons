---
title:  Śmierć i zmartwychwstanie
date:  22/11/2018
---

Podczas stwarzania „ukształtował Pan Bóg człowieka z prochu ziemi i tchnął w nozdrza jego dech życia. Wtedy stał się człowiek istotą żywą” (Rdz 2,7). Ten opis stworzenia pierwszego człowieka świadczy, że życie pochodzi od Boga. Czy nieśmiertelność jest nieodłączną cechą tego życia? Biblia mówi wyraźnie, że tylko Bóg jest nieśmiertelny (zob. 1 Tm 6,16) i że nieśmiertelność nie jest przyrodzoną cechą człowieka. W przeciwieństwie do Boga ludzie są śmiertelni. Pismo Święte porównuje nasze życie do pary, „która ukazuje się na krótko, a potem znika” (Jk 4,14). W czasie zgonu, gdy ustają nasze procesy życiowe, pogrążamy się w swego rodzaju nieświadomym śnie (zob. Koh 9,5-6.10; Ps 146,4; 115,17; J 11,11-15).

Choć ludzie rodzą się jako śmiertelni — podlegający śmierci, to jednak Biblia mówi o Jezusie Chrystusie jako Źródle Życia Wiecznego dla wszystkich, którzy wierzą w Jego zbawienie: „Darem łaski Bożej jest żywot wieczny w Chrystusie Jezusie, Panu naszym” (Rz 6,23). Jezus „śmierć zniszczył, a żywot i nieśmiertelność na jaśnię wywiódł przez ewangelię” (2 Tm 1,10). „Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16). Tak więc jest nadzieja na przyszłe wieczne życie.

`Przeczytaj 1 Kor 15,51-54 oraz 1 Tes 4,13-18. Co te wersety mówią o życiu wiecznym i kiedy nieśmiertelność zostanie dana ludziom?`

Apostoł Paweł wyraźnie oświadcza, że Bóg udziela ludziom nieśmiertelności nie w chwili śmierci, ale dopiero przy zmartwychwstaniu, gdy zabrzmi ostateczna trąba. Choć wierzący otrzymują obietnicę życia wiecznego w chwili, gdy przyjmują Jezusa jako swego Zbawiciela, to nieśmiertelność otrzymają po zmartwychwstaniu. Nowy Testament nie zna pojęcia dusz idących do nieba po śmierci ciała. Taki pogląd ma korzenie w pogaństwie i starożytnej greckiej filozofii, ale nie ma go ani w Starym Testamencie, ani Nowym Testamencie.

`Jak nasze zrozumienie śmierci pomaga nam pełniej docenić obietnicę powtórnego przyjścia Chrystusa? Jak takie przekonanie jednoczy nas jako adwentystów dnia siódmego?`