---
title:  Powtórne przyjście Chrystusa
date:  19/11/2018
---

Apostołowie i pierwsi chrześcijanie mówili o powtórnym przyjściu Chrystusa jako „błogosławionej nadziei” (Tt 2,13) i oczekiwali, że wszystkie proroctwa i obietnice Pisma Świętego wypełnią się wraz z tym wydarzeniem. Adwentyści dnia siódmego mocno trzymają się tego przekonania. Nasza nazwa — adwentyści — dobitnie świadczy o tym. Wszyscy, którzy miłują Chrystusa, oczekują dnia, gdy ujrzą Go twarzą w twarz. Aż do owego dnia obietnica powtórnego przyjścia Chrystusa wywierać będzie jednoczący wpływ na nas jako lud Boży.

`Czego poniższe wersety uczą nas o tym, w jaki sposób Chrystus przyjdzie powtórnie? Jak różni się to od niektórych popularnych poglądów dotyczących powtórnego przyjścia Chrystusa? Zob. Dz 1,11; Mt 24,26-27; Ap 1,7; 1 Tes 4,13-18; Ap 19,11-16.`

Biblia wielokrotnie zapewnia nas, że Jezus przyjdzie powtórnie, by zabrać swój odkupiony lud. Data tego wydarzenia nie powinna być przedmiotem spekulacji, gdyż Jezus stwierdził:

— „Lecz o tym dniu i godzinie nikt nie wie, nawet aniołowie niebiescy, tylko sam mój Ojciec” (Mt 24,36 UBG).

Nie tylko nie wiemy, kiedy Chrystus przyjdzie powtórnie, ale otrzymaliśmy także zapewnienie, iż tego nie wiemy.

Pod koniec swojej ziemskiej działalności Jezus opowiedział przypowieść o dziesięciu pannach (zob. Mt 25,1-13), aby zilustrować doświadczenie Kościoła oczekującego na Jego powtórne przyjście. Dwie grupy panien symbolizują dwa rodzaje wierzących, którzy deklarują, iż czekają na Jezusa. Z pozoru obie grupy wyglądają podobnie, ale gdy przyjście Jezusa się odwleka, różnica między nimi staje się oczywista. Jedna grupa pomimo zwłoki zachowuje żywą nadzieję i czyni odpowiednie duchowe przygotowania. W tej przypowieści Jezus uczy nas, że chrześcijańskie doświadczenie nie może być oparte na rozemocjonowaniu czy namiętnościach, ale stałym poleganiu na łasce Bożej i wytrwałości w wierze, nawet jeśli brakuje namacalnych dowodów spełniania się Bożych obietnic. Jezus wzywa nas, byśmy czuwali i w każdym czasie byli gotowi na Jego przyjście.

`Choć nasza nazwa — adwentyści dnia siódmego — świadczy o wielkim znaczeniu dla nas powtórnego przyjścia Chrystusa, jak na osobistym poziomie powinniśmy zachowywać w pamięci realność tego wydarzenia? Jak w miarę upływu lat możemy uniknąć błędu, przed którym Jezus ostrzega w przypowieści o dziesięciu pannach?`