---
title:  Jedność W Wierze
date:  17/11/2018
---

### Studium bieżącego tygodnia
Dz 4,8-12; 1,11; Mt 25,1-13; Hbr 9,11-12; Wj 20,8-11; 1 Kor 15,51-54.

> <p>Tekst pamięciowy</p>
> „I nie ma w nikim innym zbawienia; albowiem nie ma żadnego innego imienia pod niebem, danego ludziom, przez które moglibyśmy być zbawieni” (Dz 4,12).

W 1888 roku w Kościele Adwentystów Dnia Siódmego rozgorzała dyskusja dotycząca interpretacji kilku ważnych fragmentów Biblii. Gdy pastorzy i przywódcy kościelni debatowali nad znaczeniem dziesięciu rogów z proroctwa z 7. rozdziału Księgi Daniela oraz nad tym, o jakie prawo chodzi w Ga 3,24, niewielu uświadamiało sobie, jak ich wrogie sobie postawy niszczą wspólnotę i przyjaźń, podkopując jedność i misję Kościoła.

Ellen G. White wielce bolała nad tym stanem rzeczy i wzywała uczestników dyskusji, by uważnie przemyśleli swoją więź z Jezusem oraz to, jak miłość do Jezusa powinna się przejawiać w ich postępowaniu, zwłaszcza gdy dochodzi do różnicy zdań. Napisała także, iż nie powinniśmy się spodziewać, że wszyscy w Kościele będą zgodni w każdym szczególe interpretacji każdego biblijnego wersetu.

Jednocześnie podkreślała, że powinniśmy dążyć do jedności w zrozumieniu podstawowych adwentystycznych zasad wiary1. W tym tygodniu przyjrzymy się ważnym biblijnym naukom, które czynią nas adwentystami oraz kształtują naszą jedność w wierze.

---

_1 Zob. Ellen G. White, Counsels to Writers and Editors, Nashville 1946, s. 28-32._