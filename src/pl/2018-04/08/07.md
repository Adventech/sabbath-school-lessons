---
title:  Do dalszego studium
date:  23/11/2018
---

Jako adwentyści dnia siódmego wyznajemy pewne ważne prawdy wiary wspólnie z innymi chrześcijanami. Najważniejsza z nich jest oczywiście wiara w zbawienie przez pojednawczą i zastępczą śmierć Jezusa. Podobnie jak inni chrześcijanie wierzymy, że nasza sprawiedliwość zależy nie od naszych uczynków, ale od sprawiedliwości Chrystusa przypisanej nam przez wiarę jako niezasłużony dar łaski. Ellen G. White tak wyraziła tę prawdę: „Chrystusa potraktowano stosownie do tego, na co my zasługujemy, aby nas potraktowano tak, jak On na to zasługuje. Potępiono Go za nasze grzechy, w których popełnieniu nie uczestniczył, abyśmy mogli być usprawiedliwieni Jego sprawiedliwością, w której nie mamy żadnego udziału”1. Jednocześnie nasz zbiór fundamentalnych zasad wiary, praktyka religijna i styl życia wynikający z naszych przekonań czynią nas wyjątkowymi w świecie chrześcijańskim. Taka sytuacja jest zupełnie zrozumiała. W przeciwnym razie po co potrzebni byliby adwentyści dnia siódmego? Nasze umiłowanie Jezusa i nauka, którą głosimy, powinny być silnymi czynnikami jednoczącymi nas.2

**Pytania do dyskusji**

`1. W książce Wiara i uczynki3 Ellen G. White zrównuje usprawiedliwienie z przebaczeniem grzechów. W jakim stopniu przyjęcie przez nas przebaczenia i usprawiedliwienia w Chrystusie jest podstawą naszej wspólnoty i społeczności jako braci i sióstr?`

`2. Pomyśl, jak ważne są nasze zasady wiary w kontekście jedności Kościoła. Co sprawia, że miliony ludzi z różnych grup etnicznych, religijnych, politycznych i kulturowych łączą się w jeden Kościół, jeśli nie wspólne zasady wiary? Co mówi to nam o znaczeniu zasad wiary nie tylko w kontekście misji i przesłania, ale także jedności Kościoła?`

`3. Nasza nazwa — adwentyści dnia siódmego — wskazuje na dwie ważne nauki biblijne: sobotę, siódmy dzień tygodnia, oraz powtórne przyjście Jezusa. Jedna część naszej nazwy wskazuje na stworzenie, a druga na odkupienie. Jak wiążą się ze sobą te dwie biblijne nauki i w jaki sposób razem zwięźle wskazują na to, kim jesteśmy jako Kościół?`

**Podsumowanie**

Adwentyści dnia siódmego wyznają niektóre fundamentalne zasady wiary wspólnie z innymi chrześcijanami, a inne nie. Nasz zbiór zasad wiary składa się na naszą tożsamość jako Kościoła i jest podstawą naszej jedności w Jezusie.

---

_1 Ellen G. White, Życie Jezusa, Warszawa 2018, wyd. XVI, s. 16._

_2 Przeczytaj rozdział The Foundations, Pillars, and Landmarks, w: taż, Counsels to Writers and Editors, Nashville  1946, s. 28-32; hasło Doctrines, Importance of, w: The Ellen G. White Encyclopedia, Hagerstown 2013, s. 778-779._

_3 Zob. Ellen G. White, Wiara i uczynki, tłum. Joanna Sztuka, Orion Plus, [Radom] 2016, wyd. II, s. 110 (przyp. red.)._