---
title:  Duch Święty prowadzi
date:  13/11/2018
---

Relacja z tego, co wydarzyło się w Cezarei w domu Korneliusza, szybko dotarła do przywódców chrześcijańskiej społeczności w Jerozolimie, a ci wezwali Piotra, by złożył osobiste sprawozdanie z tego, co się stało. Byli zgorszeni tym, co zrobił Piotr, gdyż według żydowskiego zrozumienia prawa mojżeszowego wierzącym Żydom nie wolno było jadać z poganami ani przebywać u nich (zob. Dz 11,3).

`Przeczytaj Dz 11,4-18. Co powiedział Piotr, by wyjaśnić działanie Ducha Świętego i Jego prowadzenie w związku z nawróceniem Korneliusza i jego domowników? Co było głównym powodem, dla którego szczegółowo opowiedział o tych wydarzeniach?`

Choć niektórzy zakwestionowali zasadność działań Piotra i jego decyzję, by ochrzcić pogan, to jednak odpowiednie świadectwo (zob. Dz 11,12) potwierdziło, że Duch Święty rzeczywiście zaznaczył tam swoją obecność podobnie jak podczas Pięćdziesiątnicy. Prowadzenie i kierownictwo Ducha Świętego w tym przypadku były niepodważalne, a autentyczność daru nie ulegała wątpliwości. „A gdy to usłyszeli, uspokoili się i wielbili Boga, mówiąc:

— Tak więc i poganom dał Bóg upamiętanie ku żywotowi” (Dz 11,18).

`Przeczytaj Dz 11,19-24. Co nastąpiło potem w dziejach Kościoła wczesnochrześcijańskiego?`

Być może niektórzy w Jerozolimie uznali, że to, co wydarzyło się w domu Korneliusza, było wyjątkiem i nic podobnego już się nie powtórzy. Ale nie taki był zamysł Ducha Świętego. Gdy uczniowie Jezusa rozproszyli się i znaleźli się poza Jerozolimą i Judeą z powodu prześladowania po śmierci Szczepana (zob. Dz 8,1), udając się do Samarii, Fenicji, na Cypr czy do Antiochii, coraz więcej pogan przyjmowało Jezusa jako Zbawiciela. Jezus przepowiedział to wiele lat wcześniej (zob. Dz 1,8). Choć ten napływ byłych pogan do Kościoła był cudem Bożym, to jednak — jeśli postawimy się w sytuacji Żydów w Kościele — nietrudno zrozumieć, dlaczego niektórzy na te wydarzenia reagowali obawą i oburzeniem.

`Jak nam może się zdarzyć, że będziemy się trzymać zawężonych poglądów na Kościół i nasze przesłanie — poglądów hamujących nasze świadectwo i misję?`