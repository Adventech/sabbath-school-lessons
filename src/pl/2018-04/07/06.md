---
title:  Trudne rozwiązanie
date:  15/11/2018
---

Trzeba było sporej dozy zaufania ze strony zboru w Antiochii, by posłać swoich przedstawicieli do Jerozolimy w celu poszukiwania najlepszego rozwiązania konfliktu. Jednak po wielogodzinnej dyskusji w gronie apostołów, starszych, brata Jezusa — Jakuba, który przypuszczalnie przewodniczył zgromadzeniu, ustalono wreszcie właściwy kierunek działania (zob. Dz 15,13-20). Zjazd Kościoła zdecydował, że poganie nie muszą się stać Żydami ani przestrzegać wszystkich przepisów prawa ceremonialnego, w tym obrzezania, aby być chrześcijanami.

`Przeczytaj Am 9,11-12 oraz Jr 12,14-16. Jakie przepowiednie zapisali ci starotestamentowi prorocy o narodach sąsiadujących z Izraelem?`

W sposobie, w jaki Jakub zacytował fragment 9. rozdziału Księgi Amosa, widzimy aluzję do zbawienia narodów, o którym pisali także inni starotestamentowi prorocy. Bożym zamiarem od początku było zbawienie całego świata przez świadectwo i doświadczenie Izraelitów. W gruncie rzeczy powołanie Abrahama przez Boga zawierało błogosławieństwo dla wszystkich narodów za pośrednictwem jego i jego potomstwa (zob. Rdz 12,1-3). Prowadzenie przez Ducha Świętego, służba Piotra, Barnaby i Pawła wśród pogan, nawrócenie wielu pogan — wszystko to były dowody, których nie sposób było zlekceważyć. Te świadectwa pomogły liderom chrześcijańskiej społeczności w Jerozolimie uświadomić sobie, że wiele starotestamentowych proroctw właśnie się wypełnia. Już bowiem w prawie starotestamentowym Bóg zawarł przepisy regulujące obecność pogan w Izraelu oraz pewne ograniczenia, które ich dotyczyły (zob. 17. i 18. rozdział Księgi Kapłańskiej). Jakub nawiązał do tych przepisów, formułując decyzję zjazdu (zob. Dz 15,29). Teraz stało się jasne dla wszystkich, że Bóg powołał pogan, by przyłączyli się do Jego ludu i otrzymali zbawienie w Jezusie. Prowadzenie przez Ducha Świętego dało przywódcom głębsze rozumienie Pisma Świętego i otworzyło ich oczy na ważne prawdy, których wcześniej nie rozumieli.

W Dz 15,30-35 czytamy o reakcji wierzących w Antiochii na decyzję zjazdu w Jerozolimie: „A gdy go przeczytali [list z Jerozolimy], uradowali się jego zachęcającą treścią” (Dz 15,31).

W Dziejach Apostolskich widzimy mocny przykład tego, jak Kościół wczesnochrześcijański przez uległość wobec Słowa Bożego oraz przez nastawienie na miłość, jedność i zaufanie pod kierownictwem Ducha Świętego rozwiązał poważny kryzys mogący zagrozić jego jedności.

`Czego ta historia uczy nas o tym, jak ważne jest nie tylko słuchanie innych, ale także dopuszczanie myśli, że inni mogą mieć rację, nawet jeśli to, co mówią, wydaje się być niezgodne z naszymi poglądami?`