---
title:  Do dalszego studium
date:  16/11/2018
---

„Sobór decydujący w tej sprawie składał się z apostołów i nauczycieli, którzy odgrywali ważną rolę w tworzeniu żydowskich i pogańskich zborów chrześcijańskich, jak również wybranych delegatów z różnych zborów. Obecni byli starsi z Jerozolimy i delegaci z Antiochii, a najbardziej wpływowe zbory były odpowiednio reprezentowane. Sobór obradował pod dyktando oświeconego rozsądku i z godnością właściwą Kościołowi ustanowionemu z woli Bożej. W wyniku obrad wszyscy zrozumieli, że sam Bóg rozstrzygnął kwestię, obdarzając pogan Duchem Świętym, i uznali, że ich rolą jest podążyć tam, gdzie prowadzi Duch.

Nie cała społeczność chrześcijan została powołana do głosowania w tej sprawie. Apostołowie i starsi, ludzie wpływowi i rozsądni, ułożyli i wydali orzeczenie, które następnie zostało powszechnie przyjęte przez zbory chrześcijańskie. Jednak nie wszyscy byli zadowoleni z decyzji — była frakcja ambitnych i pewnych siebie braci, którzy nie zgadzali się z nim. Ci ludzie postanowili działać na własną rękę. Pozwalali sobie na szemranie i wytykanie rzekomych błędów, proponując inne plany i starając się pomniejszyć znaczenie działań ludzi, których Bóg wyznaczył do głoszenia poselstwa ewangelii. Od początku Kościół musiał się borykać z takimi przeciwnościami i będzie musiał radzić sobie z nimi aż do końca”1.

**Pytania do dyskusji**

`1. Jakie kroki podjęte w celu rozwiązania konfliktów w historiach, które studiowaliśmy w tym tygodniu, można zastosować w twoim zborze w przypadku wystąpienia różnicy zdań? Choć jeden z problemów, z którymi zetknął się Kościół, miał charakter teologiczny, jak to, czego możemy się nauczyć z tych historii, może pomóc Kościołowi w sytuacjach, gdy problemy natury kulturowej, politycznej i etnicznej zagrażają jego jedności? Jakie ważne zasady możemy sformułować na podstawie studium tej lekcji?`

`2. Przeczytaj jeszcze raz wyżej przytoczony cytat Ellen G. White. Pomimo pozytywnego wyniku zjazdu Kościoła w Jerozolimie niektórzy nadal byli niezadowoleni. Czego uczy nas ta smutna rzeczywistość?`

**Podsumowanie**

Kościołowi wczesnochrześcijańskiemu zagrażały w różnych kwestiach wewnętrzne konflikty mogące pociągnąć za sobą niszczące skutki. Widzieliśmy jednak, jak pod kierunkiem Ducha Świętego i przez podporządkowanie się Słowu Bożemu Kościół był w stanie rozwiązać te konflikty i zapobiec wewnętrznemu rozłamowi.

---

_1 Ellen G. White, Krzyż i miecz, Warszawa 2018, wyd. II, s. 112. Przeczytaj rozdziały Poszukiwacz prawdy oraz Żydzi i poganie, w: tamże, s. 77-82.108-114._