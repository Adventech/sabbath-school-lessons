---
title:  Uprzedzenia etniczne
date:  11/11/2018
---

`Przeczytaj Dz 6,1. Co sprawiło, że niektórzy w nowo powstałym Kościele narzekali na niesprawiedliwy podział żywności dla wdów?`

Wydawało się, że niektórzy z pierwszych chrześcijan byli uprzedzeni wobec greckojęzycznych wdów w Kościele i dyskryminowali je przy podziale pomocy żywnościowej w porównaniu z wdowami hebrajskojęzycznymi. Tak postrzegane faworyzowanie spowodowało napięcie w społeczności wierzących. Czy owo faworyzowanie było rzeczywiste, czy jedynie domniemane, nie zostało wyjaśnione. Wiemy tylko tyle, że niektórzy uznali, iż dzieje się niesprawiedliwość. Konflikt groził rozerwaniem jedności Kościoła już na samym początku. To zdumiewające, że podziały etniczne pojawiły się tak szybko w Kościele już w pierwszym okresie jego istnienia.

`Przeczytaj Dz 6,2-6. Jakie proste kroki zostały podjęte przez Kościół wczesnochrześcijański, by wyjaśnić to nieporozumienie?`

Kościół wczesnochrześcijański rozwijał się dynamicznie, ale ten rozwój wiązał się ze znaczącymi obciążeniami dla apostołów. Wyznaczenie siedmiu liderów zwanych tradycyjnie diakonami (choć Nowy Testament ich tak nie nazywa) pomogło rozładować napięcia w zborze jerozolimskim i pozwoliło na szersze zaangażowanie wyznawców w służbę w Kościele.

Apostołowie wysłuchali uważnie skarg greckojęzycznych współwyznawców i uwzględnili ich sugestie, wskazując rozwiązanie problemu. Wybór siedmiu współpracowników apostołów został pozostawiony tej grupie, a ci wskazali siedmiu uczniów spośród grupy greckojęzycznych wyznawców. Byli to ludzie cieszący się zaufaniem, pełni Ducha Świętego i mądrości (zob. Dz 6,3). Służba apostołów, która do tej pory składała się z głoszenia Słowa Bożego i rozdawania pomocy żywnościowej dla wdów, została teraz rozdzielona między dwie grupy, które pełniły jednakowo ważne funkcje w głoszeniu ewangelii. Łukasz używa tego samego greckiego słowa diakonia na oznaczenie służby jednych i drugich — zarówno wobec apostołów głoszących Słowo (zob. Dz 6,4), jak i diakonów usługujących potrzebującym (zob. Dz 6,1).

`Jakie znaczenie dostrzegasz w fakcie, że przywódcy zwołali wielu współwyznawców razem (zob. Dz 6,2), by wspólnie znaleźć rozwiązanie problemu?`