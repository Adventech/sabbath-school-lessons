---
title:  Zjazd Kościoła w Jerozolimie
date:  14/11/2018
---

`Przeczytaj Dz 15,1-2 oraz Ga 2,11-14. Jakie dwa zagadnienia spowodowały poważny konflikt w Kościele wczesnochrześcijańskim?`

Zagrożenie dla jedności Kościoła, wobec jakiego stanęli pierwsi chrześcijanie, było rzeczywiste i poważne. Niektórzy żydowscy chrześcijanie sądzili, że zbawienie jest możliwe jedynie dla tych, którzy należą do Bożego ludu przymierza, a przynależność tę kojarzyli nieodłącznie z wymogiem obrzezania. W ramach stylu życia zgodnego z prawem mojżeszowym Żydzi uważali, że konieczne jest unikanie wszelkich kontaktów z poganami jako szkodliwych z punktu widzenia zbawienia.

Żydzi mieli bardzo surową tradycję w kwestii relacji z poganami. Tradycja ta bardzo szybko stała się barierą dla społeczności chrześcijańskiej, gdy apostołowie i ewangeliści zaczęli docierać do pogan pragnących stać się wyznawcami Jezusa. Żydzi rozumowali tak, że skoro Mesjasz jest Zbawicielem Bożego ludu przymierza i został przepowiedziany w hebrajskim Starym Testamencie, to poganie muszą najpierw stać się Izraelitami i muszą zacząć przestrzegać reguł przymierza, aby mogli dostąpić zbawienia.

`Przeczytaj Dz 15,3-22. Jakie zagadnienia zostały poruszone podczas zjazdu Kościoła w Jerozolimie?`

Wynikły problem był zakorzeniony w głęboko utrwalonych interpretacjach starotestamentowych historii związanych z obrzezaniem i relacjami Izraelitów z poganami. Gdy apostołowie, starsi i delegaci zboru w Antiochii zebrali się razem, wydaje się, że bezowocna dyskusja trwała przez dłuższy czas.

W końcu głos zabrali Piotr, Barnaba i Paweł. Piotr nawiązał do wizji danej mu przez Boga oraz daru Ducha Świętego udzielonego poganom i rozpoczynającego misję Kościoła wśród pogan. Następnie Paweł i Barnaba opowiedzieli, czego Bóg dokonał przez nich wśród pogan. W wyniku tych świadectw oczy wielu otworzyły się na nową prawdę. Piotr podsumował to następująco:

— „Wierzymy przecież, że zbawieni będziemy przez łaskę Pana Jezusa, tak samo jak i oni [poganie]” (Dz 15,11).

Wiekowa tradycja właśnie odchodziła do przeszłości pod naporem światła ewangelii.

`Czy kiedykolwiek zdarzyło ci się zmienić pogląd, który wcześniej uważałeś za niezmienny? Czego nauczyłeś się z tego doświadczenia i jak może ci to pomóc, gdy masz wątpliwości co do swojego zrozumienia którejś z prawd wiary?`