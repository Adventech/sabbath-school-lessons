---
title:  Łamanie chleba i modlitwa
date:  13/12/2018
---

Wobec jakichkolwiek wyzwań stawał Kościół wczesnochrześcijański, jego członkowie byli zjednoczeni we wspólnej wierze w Jezusa i prawdzie powierzonej im w celu głoszenia jej światu. Piotr nazwał ją nawet teraźniejszą prawdą (zob. 2 P 1,12 BG). Zjednoczeni w prawdzie chrześcijanie wyrażali swoją jedność na różne sposoby.

„I trwali (...) w łamaniu chleba i w modlitwach” (Dz 2,42). To nawiązanie do łamania chleba przypuszczalnie oznacza specjalne wspólne posiłki albo zwykłe posiłki spożywane wspólnie przez wyznawców. Przy takich okazjach osoba pełniąca rolę gospodarza modliła się o błogosławieństwo chleba i napoju, zarówno w celu upamiętnienia śmierci Jezusa i Jego zmartwychwstania, jak również zapowiedzi Jego powtórnego przyjścia. Tak więc chrześcijanie poświęcali czas na rozpamiętywanie życia i działalności Jezusa, rozmawiając o Nim także podczas wspólnych posiłków. W ten sposób nawet posiłki stawały się częścią nabożeństwa. „Codziennie też jednomyślnie uczęszczali do świątyni, a łamiąc chleb po domach, przyjmowali pokarm z weselem i w prostocie serca, chwaląc Boga i ciesząc się przychylnością całego ludu. Pan zaś codziennie pomnażał liczbę tych, którzy mieli być zbawieni” (Dz 2,46-47). Niewątpliwie ten czas spędzany razem znacząco wzmacniał poczucie jedności, jaką mieli w Jezusie.

`Jakie przykłady wspólnych modlitw chrześcijan znajdujemy w Dziejach Apostolskich? O co się modlili przy tych okazjach?`

Dz 1,14 ...

Dz 4,23-31 ...

Dz 12,12 ...

Kościół wczesnochrześcijański korzystał z możliwości bezpośredniej łączności z Bogiem i nigdy nie tracił okazji, by zanosić do Niego prośby podczas wspólnych nabożeństw. W 1 Liście do Tymoteusza Paweł podkreśla znaczenie wspólnej chrześcijańskiej modlitwy (zob. 1 Tm 2,1). Pisząc do efezjan, apostoł także podkreślił potrzebę modlitwy: „W każdej modlitwie i prośbie zanoście o każdym czasie modły w Duchu i tak czuwajcie z całą wytrwałością i błaganiem za wszystkich świętych i za mnie” (Ef 6,18-19).

`W jaki sposób możemy doświadczyć głębszej jedności przez moc wstawienniczej modlitwy o wspólne sprawy? Jak taka modlitwa jednoczy nas jako zbór?`