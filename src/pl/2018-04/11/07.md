---
title:  Do dalszego studium
date:  14/12/2018
---

„»Ważność soboty jako pamiątki stworzenia polega na tym, że stale uzmysławia nam prawdziwy powód oddawania czci Bogu« (John N. Andrews, History of the Sabbath and First Day of the Week), jest On bowiem Stwórcą, a my Jego stworzeniem. »Sobota stanowi podstawę boskiej czci, gdyż uczy tej wielkiej prawdy w sposób najbardziej wyrazisty, jakiego nie zapewnia żaden inny nakaz. Prawdziwy powód czczenia Boga — nie tylko w siódmy dzień tygodnia, ale w ogóle — leży w różnicy, jaka istnieje między Stworzycielem a stworzeniem. Fakt ten nigdy nie przestanie być aktualny i nie wolno o nim zapominać« (tamże). Aby człowiek zawsze o tej prawdzie pamiętał, Bóg już w Edenie ustanowił sobotę, i dopóki fakt, że jest On naszym Stworzycielem, pozostaje powodem do oddawania Mu czci, dopóty sobota jest tego znakiem i pamiątką. Gdyby powszechnie święcono sobotę, myśli i uczucia ludzi skierowane byłyby ku Stworzycielowi jako Temu, któremu należy się cześć, i nie byłoby bałwochwalców, ateistów i odstępców. Przestrzeganie soboty jest znakiem wierności wobec prawdziwego Boga, tego, »który stworzył niebo i ziemię, i morze, i źródła wód« (Ap 14,7). Poselstwo wzywające ludzi do oddania czci Bogu i zachowywania Jego przykazań skłania ich do przestrzegania szczególnie czwartego przykazania”1.

**Pytania do dyskusji**

`1. Skoro biblijne pojęcia nabożeństwa, stworzenia i zbawienia są ze sobą tak ściśle związane, w jakim sensie świętowanie soboty może być Bożym antidotum na fałszywe kulty? Jaką rolę odgrywa sobota w proroctwie na czas końca zapisanym w Ap 14,6-7? W jaki sposób przesłanie pierwszego anioła nawiązuje do soboty?`

`2. Często mówimy o nabożeństwie tak, jakby było ono kwestią treści — co należy czynić podczas nabożeństwa, a czego nie należy czynić? Czy takie podejście jest wystarczające? Czym naprawdę jest nabożeństwo? W jaki sposób twój zbór doświadcza autentycznego nabożeństwa?`

`3. W niektórych społeczeństwach chrześcijańskie wspólne nabożeństwo stopniowo odchodzi w zapomnienie lub traci też na swojej frekwencji, nawet w środowiskach adwentystycznych. Co twój zbór może zrobić, by przeciwstawić się temu trendowi?`

**Podsumowanie**

Nabożeństwo to wdzięczna odpowiedź wierzącego chrześcijanina na Boży dar zbawienia. Jest to także niezbędny element chrześcijańskiego wspólnotowego doświadczenia jedności i społeczności. Bez modlitwy i studiowania Biblii w celu poznania Bożej prawdy przeznaczonej dla nas nasza wspólnota nie może doświadczyć jedności w Chrystusie.

---

_1 Ellen G. White, Wielki bój, Warszawa 2018, wyd. XIX, s. 315-316. Przeczytaj hasła Prayer oraz Worship, w: The Ellen G. White Encyclopedia, Hagerstown 2013, s. 1044-1046.1290-1291._