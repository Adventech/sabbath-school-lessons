---
title:  Oddawanie czci Stwórcy i Odkupicielowi
date:  09/12/2018
---

W dyskusji o nabożeństwie często podkreślamy pewne elementy wielbienia Boga — to, co się na nie składa i jak powinno przebiegać. Ale jaki jest najgłębszy sens nabożeństwa? Co znaczy oddawanie czci Bogu? Dlaczego oddajemy Mu cześć? W Ps 29,2 Dawid napisał: „Oddajcie Panu chwałę należną jego imieniu; oddajcie Panu pokłon w ozdobie świętości” (UBG). Psalm ten wskazuje nam właściwy kierunek w zrozumieniu znaczenia nabożeństwa. Oddawać chwałę Panu, to sławić Go i czcić tak, jak na to zasługuje.

`Przeczytaj 4. i 5. rozdział Apokalipsy Jana. Jak mieszkańcy nieba uzasadniają oddawanie czci Bogu i Jezusowi — Barankowi Bożemu? Zob. Ap 4,8.11; 5,9-10.12-13.`

Ten opis nabożeństwa odbywającego się przed tronem Bożym w niebie, gdy Jezus został przedstawiony jako Baranek Boży i Zbawiciel Świata, napełnia nas zdumieniem. Z nabożeństwem mamy do czynienia wtedy, gdy boskie stworzenie odpowiada Bogu słowami uwielbienia i wdzięczności za to, czego On dokonał. Nabożeństwo jest odpowiedzią wdzięcznego człowieka za Boże stworzenie i zbawienie. W czasie końca odkupieni także połączą się w uwielbieniu i podobnie odpowiedzą na to Boże zbawienie:

— „Wielkie i dziwne są dzieła twoje, Panie, Boże Wszechmogący; sprawiedliwe są drogi twoje, Królu narodów; któż by się nie bał ciebie, Panie, i nie uwielbił imienia twego? Bo Ty jedynie jesteś święty, toteż wszystkie narody przyjdą i oddadzą ci pokłon, ponieważ objawiły się sprawiedliwe rządy twoje” (Ap 15,3-4).

Tak więc nabożeństwo jest odpowiedzią naszej wiary w Boga na Jego potężne dokonania — po pierwsze na stworzenie nas, a po drugie na odkupienie nas. Podczas nabożeństwa okazujemy Bogu uwielbienie, cześć, chwałę, miłość i posłuszeństwo, których, jak wierzymy, jest On godzien. Oczywiście to, co wiemy o Bogu jako naszym Stwórcy i Zbawicielu, wiemy z tego, co objawił On nam w Piśmie Świętym. Ponadto najpełniejsze objawienie Boga otrzymaliśmy w osobie i działalności Jezusa (zob. J 14,8-14). Dlatego chrześcijanie czczą Jezusa jako Zbawiciela i Odkupiciela, jako że Jego ofiarna śmierć i zmartwychwstanie są istotą nabożeństwa.

Gdy chrześcijanie spotykają się na nabożeństwie, czynią to, ponieważ odczuwają podziw i wdzięczność, z których wielbienie Boga powinno wypływać.

`Pomyśl o tym, co zostało nam dane w Chrystusie jako naszym Stwórcy i Zbawicielu — od czego nas uratował i co nam oferuje dzięki temu, że dobrowolnie umarł za nas. Dlaczego ta prawda powinna być podstawą wszelkich naszych nabożeństw?`