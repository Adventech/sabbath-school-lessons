---
title:  Przesłanie pierwszego anioła
date:  11/12/2018
---

Adwentyści dnia siódmego postrzegają poselstwo trzech aniołów z Ap 14,6-12 jako opis swojej misji i istotę swojego przesłania dla świata przed powtórnym przyjściem Jezusa (zob. Ap 14,14-20). Trzej aniołowie głoszą ważne przesłania, które mają być przekazane „donośnym głosem” (Ap 14,6) wszystkim mieszkańcom świata.

`Przeczytaj Ap 14,6-7. Jakie jest przesłanie pierwszego anioła i co mówi o Bogu? Dlaczego przesłanie to zawiera nawiązanie do oddawania czci?`

Przesłanie pierwszego z trzech aniołów jest skierowane do całego świata. W ten sposób spełnia się zapowiedź Jezusa z Mt 24,14. W opisie trzech aniołów i ich misji występuje element naglącej potrzeby i pośpiechu. Pierwsze przesłanie wzywa ludzi do zwrócenia się ku Bogu, „gdyż nadeszła godzina sądu jego” (Ap 14,7). Powtórne przyjście Jezusa jest czynnikiem przyśpieszającym sąd.

Anioł woła:

— „Bójcie się Boga…” (Ap 14,7).

U tych, którzy nie traktują Boga poważnie, to przesłanie wzywające do zajęcia właściwej postawy może wzbudzić przerażenie. U wyznawców Jezusa wezwanie to budzi jednak bojaźń i szacunek. Kierują oni swoje myśli ku Bogu i widzą spełnienie Jego obietnic. Przepełnia ich poczucie wdzięczności i czci dla Boga.

— „…i oddajcie pokłon temu, który stworzył niebo i ziemię, i morze, i źródła wód” (Ap 14,7).

Te słowa są nieomylnym nawiązaniem do przykazania sobotniego bezpośrednio powiązanego ze stworzeniem świata (zob. Wj 20,8-11). Bóg Stwórca, który ustanowił sobotę jako upamiętnienie swoich stwórczych dokonań, ma być czczony i poważany.

Zauważmy, iż w czasie końca oddawanie czci jest wskazane jako kluczowe zagadnienie w wielkim boju o lojalność ludzkości. To ogólnoświatowe przesłanie wzywa do oddawania czci wyłącznie Stwórcy.

„Najważniejszą rzeczą w ostatecznym kryzysie będzie kwestia oddawania czci. Apokalipsa Jana wyraźnie wskazuje, że próbą nie będzie to, czy oddaje się cześć, czy nie, ale to, komu się ją oddaje. W czasie końca tylko dwie grupy ludzi będą się znajdować na świecie — ci, którzy boją się Boga i oddają Mu chwałę (zob. Ap 11,1.18; 14,7), oraz ci, którzy nienawidzą prawdy i są czcicielami smoka i bestii (zob. Ap 13,4-8; 14,9-11). (...).

Jeśli kwestia oddawania czci znajduje się w centrum ostatecznego konfliktu, to nic dziwnego, że Bóg posyła swoją ewangelię w czasach końca, wzywając mieszkańców ziemi, by traktowali Go poważnie i oddawali Mu cześć jako Stwórcy, to jest jedynemu godnemu boskiej czci”1.

---

_1 Ranko Stefanovic, Revelation of Jesus Christ: Commentary on the Book of Revelation, Berrien Springs 2002, s. 444-445._