---
title:  Fałszywy kult
date:  10/12/2018
---

`Przeczytaj Mt 4,8-9. Na czym polegało trzecie kuszenie Jezusa na pustyni?`

Z pychą i arogancją szatan przedstawił się jako prawowity władca świata, posiadacz wszelkich jego bogactw i chwały, domagając się czci i szacunku wszystkich żyjących, jakby to on ich stworzył. Jakąż zniewagą było to dla Boga, Stwórcy! Szatan zdradził tym samym, że dobrze wie, czym jest nabożeństwo — oddawaniem czci i okazywaniem szacunku Prawdziwemu Władcy Wszechświata.

`Porównaj doświadczenie trzech Hebrajczyków opisane w 3. rozdziale Księgi Daniela (zwłaszcza w Dn 3,8-18) z działaniami pewnej potęgi w czasach końca wskazanymi w Ap 13,4 i 14,9-11. Jaka jest stawka w czasie końca? Co jest istotą tych wydarzeń?`

Począwszy od Kaina i Abla, przez trzech Hebrajczyków w Babilonie i aż po ostateczne wydarzenia związane ze znamieniem bestii (zob. Ap 16,2), szatan usiłuje ustanowić fałszywy kult odwodzący ludzi od Boga i w podstępny sposób kierujący ich nabożeństwo ku czci samemu szatanowi. W końcu przecież jeszcze przed upadkiem ludzi szatan pragnął być jak Bóg (zob. Iz 14,14). To nie przypadek, że podobnie jak owi trzej Hebrajczycy stanęli wobec groźby śmierci w przypadku odmowy oddania czci posągowi, tak i w czasie końca wierny lud Boży stanie wobec groźby śmierci za odmowę oddania czci obrazowi bestii. Dlaczego mielibyśmy oddawać cześć jakimś posągom czy obrazom, skoro zostaliśmy wezwani do oddawania czci wyłącznie Prawdziwemu Bogu?

„Z doświadczeń, które przeżyli hebrajscy młodzieńcy na równinie Dura, wypływa bardzo ważna nauka. (...). Czas udręki ludu Bożego będzie wymagał wiary, która się nie zachwieje. Dzieci Pana muszą wyraźnie dowieść, że On jest jedynym obiektem ich czci i nic, w tym nawet groźba utraty życia, nie może ich skłonić do podporządkowania się fałszywemu kultowi. Ludziom wiernym Bogu przykazania grzesznego i błądzącego człowieka jawią się jako nic nieznaczące w porównaniu ze słowem wiecznego Pana. Tacy ludzie będą posłuszni prawdzie, choćby groziło im za to uwięzienie, wygnanie czy śmierć”1.

`Jak także w naszych czasach możemy być kuszeni do oddawania czci komukolwiek innemu niż Bogu, który jedynie jest godny czci? Dlaczego fałszywy kult może być bardziej podstępnym zagrożeniem, niż się tego spodziewamy? Jaki fałszywy kult jest szczególnym zagrożeniem dla ciebie?`

---

_1 Ellen G. White, Prorocy i królowie, Warszawa 2018, wyd. V, s. 283._