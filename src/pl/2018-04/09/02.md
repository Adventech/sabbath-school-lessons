---
title:  Pod krzyżem Jezusa
date:  25/11/2018
---

Podobnie jak wiele duchowych błogosławieństw, które Bóg daje swojemu ludowi, także jedność Kościoła jest darem Bożym. Ta jedność nie jest ludzkim wytworem opartym na naszych staraniach, dobrych uczynkach i szlachetnych intencjach. To Jezus Chrystus tworzy tę jedność przez swoją śmierci i swoje zmartwychwstanie. Gdy przez wiarę przyjmujemy Jego śmierć i zmartwychwstanie, dając temu wyraz przez przyjęcie chrztu i otrzymując przebaczenie grzechów, oraz gdy przyłączamy się do wspólnoty i głosimy światu przesłanie trzech aniołów, wówczas jesteśmy zjednoczeni z Nim i zachowujemy jedność między sobą.

`Przeczytaj J 11,51-52 oraz Ef 1,7-10. Jakie wydarzenie w życiu Jezusa jest podstawą jedności Kościoła Adwentystów Dnia Siódmego?`

„A tego [Kajfasz] nie mówił sam z siebie, ale jako arcykapłan w owym roku prorokował, że Jezus miał umrzeć za naród. A nie tylko za naród, lecz też aby zebrać w jedno rozproszone dzieci Boże” (J 11,51-52). Może się to wydawać dziwne, że Bóg posłużył się właśnie Kajfaszem, by wyrazić sens śmierci Jezusa, choć Kajfasz nie zdawał sobie sprawy z tego, co robi, skazując Jezusa na śmierć. Kapłan nie miał też pojęcia, jaka głębia jest zawarta w jego oświadczeniu. Wypowiadając te słowa, kierował się wyłącznie polityczną kalkulacją. Jednak Jan przedstawił te słowa jako fundamentalną prawdę o zastępczym charakterze śmierci Jezusa i jej znaczeniu dla tych, którzy wierzą w Niego i którzy pewnego dnia zostaną zebrani w jedno.

W cokolwiek jeszcze wierzymy jako adwentyści dnia siódmego i jakiekolwiek przesłanie głosimy, to podstawą naszej jedności jest wspólna akceptacja śmierci Chrystusa za nas.

Ponadto doświadczamy tej jedności w Chrystusie przez chrzest: „Albowiem wszyscy jesteście synami Bożymi przez wiarę w Jezusa Chrystusa. Bo wszyscy, którzy zostaliście w Chrystusie ochrzczeni, przyoblekliście się w Chrystusa” (Ga 3,26-27). Chrzest jest kolejnym spoiwem, które łączy nas jako adwentystów, jako że symbolizuje naszą wiarę w Chrystusa. Mamy jednego Ojca, a więc jesteśmy wszyscy synami i córkami Boga. Mamy też jednego Zbawiciela, w którego śmierć i zmartwychwstanie zostaliśmy zanurzeni (zob. Rz 6,3-4).

`Jakiekolwiek istnieją wśród nas jako adwentystów dnia siódmego różnice kulturowe, społeczne, etniczne i polityczne, dlaczego nasza wspólna wiara w Jezusa przewyższa wszelkie te podziały?`