---
title:  Jedność w misji
date:  29/11/2018
---

`Porównaj nastawienie uczniów podczas wieczerzy Pańskiej w Łk 22,24 z ich postawą przed Pięćdziesiątnicą w Dz 1,14; 2,1.46. Co spowodowało w nich taką zmianę?`

W Dz 1,14 i 2,46 występuje greckie wyrażenie, które można składnie przetłumaczyć w następujący sposób: trwali niezłomnie i jednomyślnie przy… Taka postawa była wynikiem przebywania ze sobą w celu wspólnych modlitw o spełnienie obietnicy Jezusa, iż przyśle im innego Pocieszyciela.

Gdy czekali, łatwo mogło dojść między nimi do wzajemnego krytykowania siebie. Niektórzy mogli wytknąć Piotrowi to, że wyparł się Jezusa (zob. J 18,15-18.25-27), a Tomaszowi to, że wątpił w zmartwychwstanie Jezusa (zob. J 20,25). Mogli przypomnieć sobie, jak Jan i Jakub domagali się najważniejszych stanowisk w królestwie Jezusa (zob. Mk 10,35-41), albo wytknąć Mateuszowi, że był znienawidzonym celnikiem (zob. Mt 9,9).

Jednak „te dni przygotowania były dniami głębokiego badania serc. Uczniowie odczuwali swoją duchową potrzebę i wołali do Pana o święte namaszczenie, które miało ich przygotować do pracy dla zbawienia ludzi. Nie prosili o błogosławieństwo tylko dla siebie. Odczuwali ciężar odpowiedzialności za ratowanie bliźnich. Uświadamiali sobie, że ewangelia ma być zaniesiona światu, i prosili o moc, którą Chrystus obiecał”1.

Wspólnota łącząca uczniów i intensywność ich modlitw przygotowały ich na doniosłe doświadczenie Pięćdziesiątnicy. Gdy przybliżyli się do Boga i odrzucili osobiste niechęci, zostali przygotowani przez Ducha Świętego, by stać się nieustraszonymi i odważnymi świadkami zmartwychwstania Jezusa. Wiedzieli, że Jezus przebaczył im ich niedociągnięcia, i to dawało im odwagę, by iść naprzód. Wiedzieli o obietnicy zbawienia w Nim, a więc „ambicją wierzących było objawiać podobieństwo do Chrystusa w charakterze i pracować dla szerzenia Jego królestwa”2. Nic dziwnego, że Pan mógł dokonać przez nich wielkich rzeczy. Ich przykład jest lekcją dla naszego Kościoła.

`Łatwo jest wytykać innym coś, co jest złe w ich postępowaniu. Jak możemy się nauczyć nie zwracać uwagi na cudze błędy, a raczej na spełnianie woli Boga w zjednoczonym Kościele?`

---

_1 Ellen G. White, Krzyż i miecz, Warszawa 2018, wyd. II, s. 23._

_2 Tamże, s. 30._