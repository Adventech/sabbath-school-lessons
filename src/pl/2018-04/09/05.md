---
title:  Jedność w różnorodności
date:  28/11/2018
---

W 14. i 15. rozdziale Listu do Rzymian apostoł Paweł odnosi się do zagadnień, które głęboko dzieliły zbór rzymski. W odpowiedzi na te problemy apostoł wezwał rzymskich chrześcijan, by okazywali wzajemną tolerancję i cierpliwość oraz nie doprowadzali do podziałów z powodu różnicy zdań. Czego możemy się nauczyć z tej rady?

`Przeczytaj Rz 14,1-6. Jakie kwestie dotyczące sumienia sprawiały, że członkowie zboru rzymskiego osądzali jedni drugich, zamiast okazywać wyrozumiałość w ramach chrześcijańskiej wspólnoty?`

Jest wysoce prawdopodobne, że te sprawy były związane z żydowską rytualną nieczystością. Według Pawła chodziło o ocenę cudzych poglądów (zob. Rz 14,1), co wskazuje, że przedmiotem kontrowersji nie były sprawy zbawienia, ale raczej prywatne opinie, które należy pozostawić sumieniu wierzącego (zob. Rz 14,5).

Te spory toczyły się przede wszystkim o to, co wolno jeść, a czego nie wolno. Jednak nie chodziło tu o podział na zwierzęta czyste i nieczyste wskazany w 11. rozdziale Księgi Kapłańskiej. Nie ma żadnego dowodu na to, iż pierwsi chrześcijanie zaczęli spożywać wieprzowinę i inne nieczyste mięsa w czasach Pawła, a Piotr wręcz zapewnił, że nie jadł nic takiego (zob. Dz 10,14). Fakt, iż słabi jadali tylko warzywa (zob. Rz 14,2), a spór dotyczył również napojów (zob. Rz 14,17.21), wskazuje, że chodziło o rytualną nieczystość. Dodatkowym dowodem na to jest użycie w Rz 14,14 greckiego słowa koinon (skalane). Słowo to zostało użyte w starożytnym greckim przekładzie Starego Testamentu w odniesieniu do skalanych zwierząt, a nie nieczystych z natury wymienionych w 11. rozdziale Księgi Kapłańskiej. Najwyraźniej w społeczności rzymskich chrześcijan byli tacy, którzy nie uczestniczyli we wspólnych posiłkach, gdyż nie byli przekonani, czy pokarm został właściwie przygotowany i czy nie był wcześniej ofiarowany bożkom.

To samo dotyczyło zachowywania określonych dni. Nie chodziło tu o świętowanie cotygodniowego szabatu, gdyż ten Paweł świętował regularnie (zob. Dz 13,14; 16,13; 17,2). Prawdopodobnie jest to nawiązanie do ceremonialnych żydowskich dni świątecznych, w tym dni postu. Paweł usiłuje przekonać swoich adresatów, iż powinni okazać tolerancję tym, którzy szczerze i sumiennie zachowują związane z tymi rzeczami rytuały, o ile nie postrzegają ich zachowywania jako środka zbawczego. Jedność między chrześcijanami przejawia się w cierpliwości i wyrozumiałości, gdy nie zgadzamy się ze sobą w sprawach niemających istotnego znaczenia dla naszej wiary i zbawienia.

`Odpowiedz podczas lekcji w klasie szkoły sobotniej na pytanie:`

`— Czy jest coś, w co jako adwentyści dnia siódmego wierzymy i co praktykujemy, a w co nie muszą wierzyć i czego nie muszą praktykować pozostali adwentyści?`