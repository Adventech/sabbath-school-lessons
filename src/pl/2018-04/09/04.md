---
title:  Praktyczna jedność
date:  27/11/2018
---

W 1902 roku Ellen G. White napisała: „Jakim Chrystus był w swoim ziemskim życiu, takim ma być każdy chrześcijanin. On jest przykładem dla nas nie tylko w swojej nieskalanej czystości, ale także w swojej cierpliwości, łagodności i miłym usposobieniu”1. Te słowa przypominają wezwanie Pawła zawarte w Flp 2,5: „Takiego bądźcie względem siebie usposobienia, jakie było w Chrystusie Jezusie”.

`Przeczytaj Ef 4,25-5,2; Kol 3,1-17 i odpowiedz na następujące pytania: W jakich dziedzinach życia mamy szczególnie okazywać naszą wierność Jezusowi? W jaki sposób możemy świadczyć o ewangelii Jezusa w życiu publicznym?`

Jest wiele innych fragmentów Pisma Świętego, które wzywają chrześcijan do naśladowania Jezusa i świadczenia swoim życiem o łasce Bożej. Zostaliśmy wezwani do działania dla dobra bliźnich (zob. Mt 7,12), wzajemnego dźwigania ciężarów (zob. Ga 6,2), życia w prostocie, stawiania na pierwszym miejscu wewnętrznej duchowości a nie zewnętrznego blichtru (zob. Mt 16,24-26; 1 P 3,3-4) oraz przestrzegania praktyk zdrowego stylu życia (zob. 1 Kor 10,31).

„Umiłowani, napominam was, abyście jako pielgrzymi i wychodźcy wstrzymywali się od cielesnych pożądliwości, które walczą przeciwko duszy; prowadźcie wśród pogan życie nienaganne, aby ci, którzy was obmawiają jako złoczyńców, przypatrując się bliżej dobrym uczynkom, wysławiali Boga w dzień nawiedzenia” (1 P 2,11-12). Jakże często nie doceniamy wpływu chrześcijańskiego charakteru na tych, którzy się nam przyglądają! Cierpliwość okazana w chwili rozdrażnienia, życiowa dyscyplina wśród napięć i konfliktów oraz łagodny duch w odpowiedzi na niecierpliwość i surowe słowa to przejawy ducha Jezusa, którego mamy naśladować. Gdy jako adwentyści dnia siódmego wydajemy świadectwo mieszkańcom świata, który nie rozumie charakteru Boga, stajemy się czynnikiem na rzecz dobra i chwały Bożej. Jako reprezentanci Chrystusa mamy być znani nie tylko ze swojej moralnej prawości, ale także praktycznego zainteresowania dobrem innych ludzi. Jeśli nasze religijne doświadczenie jest autentyczne, będzie się przejawiać jako czynnik wywierający wpływ w świecie. Zjednoczona społeczność wierzących objawiających światu charakter Chrystusa to prawdziwe i mocne świadectwo.

`Jakiego rodzaju świadectwo przedstawiasz innym ludziom? Co oni widzą w twoim życiu i jak zachęca ich to do podążania za Jezusem?`

---

_1 Ellen G. White, w: Signs of the Times, 16 VII 1902._