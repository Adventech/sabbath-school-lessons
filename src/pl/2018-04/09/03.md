---
title:  Służba pojednania
date:  26/11/2018
---

Nasz świat jest nacechowany niepokojami społecznymi, różnorodnymi problemami, wojnami i konfliktami. Te czynniki wpływają na nasze życie na wszystkich poziomach — osobistym, społecznym i państwowym. Czasami wydaje się, że całe nasze życie to niekończący się konflikt. Ale brak jedności i porządku nie będzie panował na zawsze. Bóg zamierza zaprowadzić wszechświatową jedność. Grzech doprowadził do niezgody, ale wieczny Boży plan pojednania przyniesie pokój i pełnię.

W Ef 2,13-16 Paweł wykłada zasady, które wskazują, jak Chrystus działał, by przywrócić pokój wśród wierzących. Przez śmierć na krzyżu Jezus uczynił Żydów i pogan jednym ludem oraz zburzył etniczne i religijne mury dzielące ich. Skoro Chrystus był w stanie to uczynić dla Żydów i pogan w I wieku naszej ery, to o ileż bardziej jest w stanie zburzyć dzisiaj wszelkie rasowe, etniczne i kulturowe mury dzielące ludzi w naszym Kościele! A jeśli stanie się to u nas, możemy pójść z tym przesłaniem do świata.

`W 2 Kor 5,17-21 Paweł stwierdza, że w Chrystusie jesteśmy nowym stworzeniem pojednanym z Bogiem. Jaka jest nasza służba w tym świecie? Jakich zmian możemy dokonywać w naszych społecznościach jako zjednoczony Kościół?`

Jako nowe Boże stworzenia wierzący otrzymują ważną misję — potrójną służbę pojednania:

1. Nasz Kościół składa się z wierzących, którzy niegdyś byli odizolowani od Boga, ale dzięki zbawczej łasce ofiary Chrystusa zostali zjednoczeni z Bogiem przez Ducha Świętego. Jesteśmy resztą powołaną do głoszenia światu przesłania na czasy ostateczne. Naszą służbą jest zapraszanie tych, którzy nadal są odizolowani od Boga, by zostali pojednani z Nim i przyłączyli się do nas w naszej misji.

2. Kościół to także lud Boży pojednany wzajemnie. Być pojednanym z Chrystusem, to znaczy być pojednanym z tymi, którzy wierzą w Niego. Nie jest to jedynie wzniosły ideał, ale widzialna rzeczywistość. Wzajemne pojednanie oraz pokój i zgoda między braćmi i siostrami to nieomylne świadectwo dla świata, że Jezus Chrystus jest naszym Zbawicielem i Odkupicielem.

— „Po tym wszyscy poznają, żeście uczniami moimi, jeśli miłość wzajemną mieć będziecie” (J 13,35).

3. Przez tę służbę pojednania Kościół mówi wszechświatu, że Boży plan odkupienia jest prawdziwy i skuteczny. Wielki bój dotyczy Boga i Jego charakteru. W jakim stopniu Kościół kultywuje jedność i pojednanie, w takim stopniu też wszechświat widzi działanie wiecznej Bożej mądrości (zob. Ef 3,8-11).