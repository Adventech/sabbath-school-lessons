---
title:  Pewność powtórnego przyjścia Chrystusa
date:  23/12/2018
---

`W J 14,1-3 zapisana jest jedna z najbardziej znanych biblijnych obietnic powtórnego przyjścia Jezusa. Co ta obietnica mówi o życiu, jakie odkupieni będą wieść na nowej ziemi?`

Pierwsi chrześcijanie nazywali powtórne przyjście Chrystusa błogosławioną nadzieją (zob. Tt 2,13). Oczekiwali, że wszystkie proroctwa i obietnice Pisma Świętego spełnią się właśnie przy powtórnym przyjściu Jezusa, które jest celem chrześcijańskiego pielgrzymowania. Wszyscy, którzy miłują Chrystusa, oczekują dnia, gdy będą mogli przebywać w Jego obecności twarzą w twarz. Jego słowa zapisane w tych wersetach wskazują bliskość i więź, którą będziemy mieć nie tylko z Jezusem, ale także między sobą nawzajem.

Chrześcijanie wierzą w tę obietnicę, gdyż Biblia zapewnia nas o jej spełnieniu. Mamy tę pewność, bo wierzymy słowom Jezusa:

— „Przyjdę znowu” (J 14,3).

Jak pierwsze przyjście Chrystusa zostało przepowiedziane, tak i Jego powtórne przyjście także zostało przepowiedziane, i to już w Starym Testamencie. Przed potopem Bóg objawił patriarsze Henochowi, że przyjście Mesjasza w chwale położy kres grzechowi. Tak więc Henoch prorokował:

— „Oto przyszedł Pan z tysiącami swoich świętych, aby dokonać sądu nad wszystkimi i ukarać wszystkich bezbożników za wszystkie ich bezbożne uczynki, których się dopuścili, i za wszystkie bezecne słowa, jakie wypowiedzieli przeciwko niemu bezbożni grzesznicy” (Jud 1,14-15).

Tysiąc lat przed pierwszym przyjściem Jezusa Dawid prorokował o przyjściu Mesjasza, który zgromadzi swój lud:

— „Bóg nasz przybywa i nie milczy; przed nim ogień pochłaniający, a dokoła niego sroży się potężna burza. Przyzywa niebiosa z góry i ziemię, aby sądzić swój lud: Zgromadźcie mi wiernych moich, którzy zawarli ze mną przymierze przez ofiarę” (Ps 50,3-5).

Powtórne przyjście Jezusa łączy się ściśle z Jego pierwszym przyjściem. Proroctwa, które zapowiadały Jego narodziny i działalność (np. Rdz 3,15; Mi 5,1; Iz 11,1; Dn 9,25-26), są podstawą naszej nadziei i ufności pokładanej w obietnicach dotyczących Jego powtórnego przyjścia. Chrystus „objawił się (...) dla zgładzenia grzechu przez ofiarowanie samego siebie. (...) Chrystus, raz ofiarowany, aby zgładzić grzechy wielu, drugi raz ukaże się nie z powodu grzechu, lecz ku zbawieniu tym, którzy go oczekują” (Hbr 9,26.28).

`W jaki sposób możesz nawet obecnie czerpać nadzieję i pocieszenie z obietnicy powtórnego przyjścia Chrystusa?`