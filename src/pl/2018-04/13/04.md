---
title:  Zmartwychwstanie i przywrócone więzi
date:  25/12/2018
---

Od pierwszych dni istnienia Kościoła obietnica powtórnego przyjścia Chrystusa chyba bardziej niż cokolwiek innego podtrzymywała lud Boży na duchu, zwłaszcza w trudnych czasach. Jakiekolwiek znosili trudności oraz jakiekolwiek spotykały ich smutki i cierpienia, mieli nadzieję powtórnego przyjścia Chrystusa i wszystkie wspaniałe obietnice związane z tym wydarzeniem.

`Przeczytaj 1 Tes 4,13-18. Jakie obietnice są zawarte w tym fragmencie listu? Co mówi to nam o nadziei na odrodzenie więzi?`

Powtórne przyjście Chrystusa zmieni nieodwracalnie los wszystkich ludzi. Ważną częścią ustanowienia Królestwa Bożego jest zgromadzenie Bożych wybranych. „I pośle aniołów swoich z wielką trąbą, i zgromadzą wybranych jego z czterech stron świata z jednego krańca nieba aż po drugi” (Mt 24,31). W chwili tego zgromadzenia sprawiedliwi umarli zostaną wskrzeszeni i otrzymają nieśmiertelność (zob. 1 Kor 15,52-53). „Najpierw powstaną ci, którzy umarli w Chrystusie” (1 Tes 4,16). To jest ta chwila, na którą wszyscy czekamy. Zmartwychwstali przyłączą się do tych, którzy tęsknili za ich obecnością i miłością. Oto jak Paweł triumfalnie pisze o tej chwili: „Gdzież jest, o śmierci, zwycięstwo twoje? Gdzież jest, o śmierci, żądło twoje?” (1 Kor 15,55).

W chwili zmartwychwstania sprawiedliwi powstaną nie tacy, jak zeszli do grobu — schorowani, starzy, śmiertelni — ale w nowych, nieśmiertelnych, doskonałych i nienoszących już oznak grzechu powodującego skażenie ciałach. Zmartwychwstali święci doświadczą spełnienia dzieła odrodzenia dokonanego przez Chrystusa i będą odzwierciedlać podobieństwo do Boga zaplanowane przy stworzeniu świata (zob. Rdz 1,26; 1 Kor 15,46-49).

W czasie powtórnego przyjścia Jezusa, gdy odkupieni umarli zostaną wzbudzeni z martwych, sprawiedliwi żyjący zostaną przemienieni i także otrzymają nowe i doskonałe ciało: „Albowiem to, co skażone, musi przyoblec się w to, co nieskażone, a to, co śmiertelne, musi przyoblec się w nieśmiertelność” (1 Kor 15,53). Te dwie grupy odkupionych — zmartwychwstali i przemienieni sprawiedliwi, którzy żywo doczekali powtórnego przyjścia — „razem (...) porwani będą w obłokach w powietrze, na spotkanie Pana; i tak zawsze będziemy z Panem” (1 Tes 4,17).

`W naszych naukowych czasach nawet niektórzy chrześcijanie starają się wynajdywać naturalne wyjaśnienia wszystkiego, w tym także oczywistych cudów. Jak obietnica zmartwychwstania świadczy o tym, że nasze zbawienie jest zależne całkowicie od nadprzyrodzonej mocy Boga?`