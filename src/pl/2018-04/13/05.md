---
title:  Nowa ziemia dla odkupionych
date:  26/12/2018
---

„Oto Ja stworzę nowe niebo i nową ziemię i nie będzie się wspominało rzeczy dawnych, i nie przyjdą one na myśl nikomu” (Iz 65,17). Zarówno Izajasz, jak i Jan (zob. Ap 21,1) ujrzeli w wizji nową ziemię.

`Przeczytaj uważnie w Ap 21,2.9-27, jak Jan opisał wspaniałe miasto odkupionych, Nowe Jeruzalem. Co wersety te mówią o jedności i harmonii, które będą panować w tym mieście?`

`Przeczytaj Ap 22,1-5. Rzeka żywota wypływająca z tronu Bożego i drzewo żywota wyrastające z obu jej brzegów to jedne z ważnych elementów tego nowego miasta. Jaki będzie ich cel na nowej ziemi?`

Drzewo żywota, do którego dostęp utracił Adam wskutek grzechu (zob. Rdz 3,22-24), zostanie udostępnione zbawionym w Nowym Jeruzalem dzięki Chrystusowi. Dostęp do tego drzewa jest jedną z obietnic dla zwycięzców (zob. Ap 2,7). Drzewo to rodzi dwanaście rodzajów owoców — inny każdego miesiąca (zob. Ap 22,2) — co przypuszczalnie tłumaczy, dlaczego na nowej ziemi „będzie tak, że w każdy nów i w każdy sabat przychodzić będzie każdy człowiek, aby mi oddać pokłon — mówi Pan” (Iz 66,23). Nawiązanie do „uzdrawiania narodów” (Ap 22,2) także podkreśla Bożą intencję usunięcia wszelkich barier między ludźmi i odrodzenia ludzkości ku jej pierwotnemu celowi — połączeniu wszystkich ludów, plemion i narodów w jedną i niepodzielną rodzinę żyjącą w harmonii i pokoju oraz zjednoczoną w oddawaniu chwały Bogu.

„Uzdrawianie narodów (zob. Ap 22,2) oznacza symbolicznie usunięcie wszelkich narodowych i językowych barier. (...). Liście drzewa żywota uzdrawiają relacje między narodami. Członkowie różnych narodów nie będą już poganami, ale zostaną włączeni w jedną rodzinę jako prawdziwy lud Boży (por. Ap 21,24-26). To, czego Micheasz oczekiwał wieki wcześniej, teraz spełni się: »Żaden naród nie podniesie miecza przeciwko drugiemu narodowi i nie będą się już uczyć sztuki wojennej. I będzie siedział każdy pod swoim szczepem winnym i pod drzewem figowym, i nikt nie będzie szerzył popłochu« (Mi 4,3-4; por. Iz 2,4). Tam na brzegach rzeki żywota odkupieni będą »zapraszali jeden drugiego« (Za 3,10) pod drzewo żywota. Lecznicze właściwości liści drzewa zabliźnią wszelkie rany — rasowe, etniczne czy językowe — które dzieliły ludzkość przez wieki”1.

---

_1 Ranko Stefanovic, Revelation of Jesus Christ: Commentary on the Book of Revelation, Berrien Springs 2002, s. 593._