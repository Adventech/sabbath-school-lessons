---
title:  Ostateczne Przywrócenie Jedności
date:  22/12/2018
---

### Studium bieżącego tygodnia
J 14,1-3; Iz 11,1-10; Ap 21,1-5; 1 Tes 4,13-18; Ap 22,1-5; Iz 35,4-10.

> <p>Tekst pamięciowy</p>
> „Ale my oczekujemy według obietnicy nowych niebios i nowej ziemi, w których mieszka sprawiedliwość” (2 P 3,13).

Jedną z największych obietnic w Biblii jest ta dotycząca powtórnego przyjścia Jezusa. Bez tej obietnicy nie mielibyśmy nic trwałego. Wszystkie nasze nadzieje koncentrują się wokół niej, bo ma ona dla nas wielkie znaczenie. Gdy Chrystus powróci na obłokach nieba, wszystko, co ziemskie i wymyślone przez ludzi, a zatem tymczasowe, a nawet nic nieznaczące, przeminie. Po niebiańskim milenium ta ziemia, mająca za sobą historię wojen, klęsk głodu, chorób i tragedii, zostanie odnowiona i stanie się miejscem zamieszkania odkupionych, wreszcie zjednoczonych z Panem i ze sobą nawzajem.

Nadzieja powtórnego przyjścia Chrystusa jest jednym z głównych tematów Nowego Testamentu. Przez wieki chrześcijanie tęsknie wyglądali spełnienia tej obietnicy. Jako adwentyści dnia siódmego czekamy na powtórne przyjście Jezusa. To oczekiwanie znalazło wyraz nawet w nazwie naszego Kościoła.

W tej ostatniej lekcji kwartału przyjrzymy się temu, co znaczy obietnica powtórnego przyjścia Jezusa dla jedności chrześcijan. Nasza jedność w Chrystusie często napotyka na wyzwania związane z naszymi ludzkimi ograniczeniami i słabościami. Jednak w wieczności nie będziemy musieli ciągle szukać sposobów zażegnywania podziałów, bo ich nie będzie. Gdy przyjdzie Jezus, będziemy jedno z Nim — wreszcie zjednoczeni jako jedna odrodzona rodzina.