---
title:  Życie na nowej ziemi
date:  27/12/2018
---

`Przeczytaj Iz 35,4-10; 65,21-25. Jak życie na nowej ziemi będzie się różnić od tego, czego doświadczamy dzisiaj?`

Kilkakrotnie w Księdze Izajasza czytamy o czymś nowym: nowych rzeczach (zob. Iz 48,6), nowej pieśni (zob. Iz 42,10), nowej rzeczy (zob. Iz 43,19) i nowym imieniu (zob. Iz 62,2). W 65. rozdziale Księgi Izajasza mowa jest o nowym porządku rzeczy. Między wszystkimi Bożymi stworzeniami zapanuje pokój i harmonia. Przekleństwa przymierza ciążące nad ziemią z powodu nieposłuszeństwa i buntu (zob. Kpł 26,14-17; Pwt 28,30) znikną na zawsze, gdyż grzech nie pojawi się nigdy więcej. Zamiast tego istnieć będzie obfitość błogosławieństw, domów do zamieszkania i żywności do jedzenia.

Jakie będzie życie w tym wspaniałym miejscu? Niektórzy zastanawiają się, czy będziemy w stanie rozpoznać naszych przyjaciół i bliskich po tym, jak zostaną obdarzeni nieśmiertelnością i przywróceni do podobieństwa Bożego. Po zmartwychwstaniu Chrystusa Jego uczniowie rozpoznali Go bez trudu: Maria rozpoznała Jego głos (zob. J 20,11-16), również Tomasz rozpoznał Jezusa (zob. J 20,27-28), ale i dwaj uczniowie z Emaus rozpoznali Go po Jego zachowaniu przy stole (zob. Łk 24,30-31.35). Zatem jeśli nasze ciała będą podobne do zmartwychwstałego ciała Jezusa, z pewnością będziemy w stanie się rozpoznać nawzajem, a w wieczności odnowimy wszystkie utracone więzi. Możemy bezpiecznie założyć, że będziemy mieć więzi z tymi, których znamy i kochamy i którzy znajdą się tam razem z nami.

„Wszystko, co teraz jest tajemnicą, w niebie stanie się zrozumiałe. Miłość i współczucie, które Bóg wpoił w serce człowieka, znajdą tam swe prawdziwe i najpiękniejsze urzeczywistnienie. Nieskalane obcowanie ze świętymi istotami, niczym niezmącona przyjaźń ze wspaniałymi aniołami i wiernymi wszystkich wieków, którzy obmyli swe szaty we krwi Baranka — święta wstęga, która łączy wszelką rodzinę »na niebie i na ziemi« (zob. Ef 3,15) — wszystko to będzie się przyczyniało do szczęścia zbawionych”1.

`„Dlatego nie upadamy na duchu (...). Albowiem nieznaczny chwilowy ucisk przynosi nam przeogromną obfitość wiekuistej chwały, nam, którzy nie patrzymy na to, co widzialne, ale na to, co niewidzialne; albowiem to, co widzialne, jest doczesne, a to, co niewidzialne, jest wieczne” (2 Kor 4,16-18). Jak my, żyjący w świecie przemijającym i ulotnym, możemy się nauczyć pojmować to, co niewidzialne i wieczne?`

---

_1 Ellen G. White, Wielki bój, Warszawa 2018, wyd. XIX, s. 484._