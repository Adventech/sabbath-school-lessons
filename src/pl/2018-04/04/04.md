---
title:  Jedność w jednym ciele
date:  23/10/2018
---

Paweł w swoich natchnionych słowach skierowanych do efezjan był bardzo praktyczny. Jedność istniejąca między chrześcijanami wywodzącymi się z judaizmu i pogaństwa, czyli ludźmi różnych kultur i o różnym pochodzeniu etnicznym, nie jest mitem ani teoretyczną konstrukcją — jest rzeczywistością, która wymaga od nas, byśmy postępowali, jak przystoi na powołanie nasze (zob. Ef 4,1).

`W jaki sposób według Ef 4,1-3 powinni postępować chrześcijanie, by byli godni swego powołania w Chrystusie?`

Praktyczna strona tych cnót i darów łaski w życiu chrześcijan pomaga „zachować jedność Ducha w spójni pokoju” (Ef 4,3). Wszystkie te dobre rzeczy są zakorzenione w miłości (zob. 1 Kor 13,1-7). Aktywne okazywanie chrześcijańskiej miłości podtrzymuje więzi między wierzącymi oraz sprzyja pokojowi i jedności w chrześcijańskiej społeczności i wokół niej. Jedność Kościoła wskazuje na Boga miłości w wyjątkowy sposób widoczny dla wszystkich. Kościół został powołany do wydawania takiego świadectwa zwłaszcza w czasach konfliktów, rozłamów i wojen.

`Przeczytaj Ef 4,4-6. Co jest najważniejszym tematem tych trzech wersetów?`

W pierwszych wersetach 4. rozdziału Listu do Efezjan Paweł wyraził swoją głęboką troskę o jedność Kościoła. Rozpoczął ów rozdział wezwaniem do jedności (zob. Ef 4,1-3), a następnie wymienił siedem elementów łączących wierzących (zob. Ef 4,4-6). Jedność jest jednocześnie czymś, co wierzący już posiadają (zob. Ef 4,4-6), to jest czymś, nad czym muszą nieustannie pracować i co muszą podtrzymywać (zob. Ef 4,1-3), oraz czymś, co jest przyszłym celem, do którego mają dążyć (zob. Ef 4,13).

„Apostoł wzywa braci i siostry, by swoim życiem objawiali moc prawdy, która została im przekazana. Cichością, łagodnością, cierpliwością i miłością mają dawać przykład charakteru Chrystusa i błogosławieństw Jego zbawienia. Istnieje tylko jedno ciało, jeden Duch, jeden Pan i jedna wiara. Jako członkowie ciała Chrystusowego wszyscy wierzący są napełnieni tym samym duchem i tą samą nadzieją. Rozłamy w Kościele są zniewagą dla religii Chrystusowej w świecie i dają okazję wrogom prawdy do usprawiedliwiania swojego postępowania. Zalecenia Pawła zostały napisane nie tylko dla Kościoła w jego czasach. Bóg postanowił, że mają być zachowane dla nas. Co czynimy, by zachować jedność w spójni pokoju?”1

`Jakich wyborów możesz dokonać właśnie teraz, aby upewnić się, że postępujesz w sposób godny twojego powołania?`

---

_1 Ellen G. White, Testimonies for the Church, Mountain View–Omaha 1948, t. V, s. 239._