---
title:  Klucz Do Jedności
date:  20/10/2018
---

### Studium bieżącego tygodnia
Ef 1,3-14; Ga 4,7; Ef 2,11-22; 4,1-6.11; Mt 20,25-28; Ef 5,15-6,9.

> <p>Tekst pamięciowy</p>
> „Oznajmiwszy nam według upodobania swego, którym go uprzednio obdarzył, tajemnicę woli swojej, aby z nastaniem pełni czasów wykonać ją i w Chrystusie połączyć w jedną całość wszystko, i to, co jest na niebiosach, i to, co jest na ziemi w nim” (Ef 1,9-10).

Efez był ważnym ośrodkiem handlu i oddziaływania w Azji Mniejszej. Zbór efeski składał się z przedstawicieli wszystkich warstw społecznych — chrześcijan pochodzenia żydowskiego i pogańskiego. Taka różnorodność mogłaby być — gdyby nie Chrystus i jedność w Nim i w Kościele jako Jego ciele — zarzewiem różnych konfliktów, zważywszy na to, w jakim świecie żyli ówcześni chrześcijanie. Nic dziwnego, że troska Pawła o jedność wyznawców Chrystusa jest centralnym tematem jego Listu do Efezjan.

Troska Pawła o jedność ma dwa wymiary: (1) jedność w Kościele, gdzie chrześcijanie pochodzenia żydowskiego i pogańskiego uczestniczyli w jednym ciele, w Chrystusie, oraz (2) jedność we wszechświecie, w ramach której wszystko w niebie i na ziemi znajduje ostateczne zjednoczenie w Chrystusie.

Źródłem tej jedności jest Chrystus. Wyrażenia w Chrystusie oraz z Chrystusem są często używane przez Pawła w celu wskazania, czego Bóg dokonał dla nas i dla wszechświata przez życie, śmierć i zmartwychwstanie Jezusa Chrystusa. Ostatecznym celem Boga w planie zbawienia jest zjednoczenie wszystkich przez Chrystusa. Ta jedność stanie się pełna wtedy, gdy plan zbawienia zostanie ostatecznie wykonany.