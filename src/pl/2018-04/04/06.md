---
title:  Ludzkie więzi w Chrystusie
date:  25/10/2018
---

Chrześcijaństwo jest religią więzi — więzi z Bogiem i między ludźmi. Nie ma sensu twierdzić, że mamy głęboką więź z Bogiem, jeśli ta więź nie wpływa na nasze więzi z ludźmi. Chrześcijaństwo nie może istnieć w próżni. Zasady jedności omówione przez Pawła w Liście do Efezjan mają zastosowanie do tego, jak odnosimy się nawzajem do siebie.

`Przeczytaj Ef 5,15-21. Co Paweł mówi w Ef 5,21? Jak uległość wiąże się z jednością?`

Wezwanie przez Pawła do wzajemnej uległości wiąże się z byciem pełnym Ducha w Ef 5,18. Jednym z efektów napełnienia Duchem Świętym jest wzajemna uległość. Oznacza to właściwą postawę pokory i wyrozumiałości między ludźmi. Oczywiście nie jest to naturalna cecha większości ludzi, ale wynik działania Ducha Świętego w nas. Jest to dar tego samego Ducha Świętego, który jest spójnią jedności w Chrystusie. Widziana z tej perspektywy uległość jest wewnętrzną cechą wyrażającą cześć dla Chrystusa i Jego ofiary złożonej za nas.

`Przeczytaj Ef 5,22-6,9. Jak owa wzajemna uległość jako wierzącego w Chrystusie wpływa na nasze ludzkie relacje w domu i miejscu pracy?`

W pewnym stopniu jedność Kościoła zależy od jedności w rodzinie. Paweł podkreślił, że jedność, miłość i szacunek, jakie powinny istnieć między mężem i żoną, mają być przykładem miłości Chrystusa do Kościoła — miłości ofiarnej. Tak więc Chrystusowy szacunek w domu i Kościele jest wymagany od mężów i żon oraz członków Kościoła. Ta chrześcijańska cecha przejawia się także w więziach między dziećmi i rodzicami oraz między pracodawcami i pracownikami (panami i poddanymi/niewolnikami). Zgoda i pokojowe nastawienie powinny panować nie tylko w naszych rodzinach, ale i zborach.

`Jakie zasady możesz wskazać w studiowanych dzisiaj wersetach, aby lepiej zrozumieć, jak powinieneś postępować w różnych sytuacjach wobec swoich domowników i współpracowników?`