---
title:  Błogosławieństwa w Chrystusie
date:  21/10/2018
---

`Przeczytaj Ef 1,3-14. Co według Pawła zostało nam dane w Chrystusie?`

Wyznawcy Jezusa mają wiele powodów, by chwalić Boga. W Chrystusie Bóg wybrał nas do adopcji jako synów i córki oraz Jego reprezentantów w świecie. Paweł posługuje się licznymi obrazami, by opisać naszą nową więź z Bogiem w Chrystusie. Wśród tych obrazów obraz adopcji wiąże się z tematem jedności w tej lekcji. W Chrystusie zostaliśmy adoptowani i należymy do rodziny Bożej. Ten obraz rodziny odnosi się także do Bożego przymierza z Izraelitami. W kontekście listu Pawła poganie, którzy przyjęli Jezusa jako Mesjasza, także są dziećmi Bożymi oraz dziedzicami obietnic danych Izraelowi (zob. Rz 8,17; Ga 4,7). Dobrodziejstwo tej więzi z Chrystusem i bycia w Chrystusie ma zasadnicze znaczenie dla chrześcijańskiej jedności. Ten fragment 1. rozdziału Listu do Efezjan mówi także o tym, że pragnieniem Boga jest zjednoczyć ludzkość w Chrystusie. W Bożej rodzinie wszyscy jesteśmy dziećmi Bożymi, jednakowo miłowanymi i cenionymi.

Niektórzy nie wiedzą, jak rozumieć pewne sugestie w tym fragmencie listu wskazujące na przeznaczenie/predestynację (zob. Ef 1,5.11). Zapewnienie, iż Bóg wybrał nas do zbawienia, wydaje się sugerować, jakoby innych wybrał na zatracenie. Nie jest to biblijny pogląd. Bóg przygotował plan zbawienia przed założeniem świata, aby wszyscy ludzie mogli być zbawieni. „Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny” (J 3,16; zob. 1 Tm 2,6; 2 P 3,9). Bóg wie, którzy ludzie przyjmą Jego ofertę zbawienia, ale to nie znaczy, że określa z góry (ustala zawczasu) ich decyzję. Zbawienie jest oferowane wszystkim ludziom, gdyż Chrystus złożył ofiarę na krzyżu za wszystkich. Ważne jest to, jak my odpowiadamy na Jego ofertę. Bóg bowiem nie przymusza nikogo do przyjęcia zbawienia.

„W niebiańskiej radzie powzięte zostały środki, dzięki którym ludzie, choć stali się przestępcami, nie muszą zginąć z powodu swojego nieposłuszeństwa, ale przez wiarę w Chrystusa jako swego Zastępcę i Poręczyciela mogą się stać wybrańcami Boga przeznaczonymi do adopcji jako dzieci przez Jezusa Chrystusa dla Boga zgodnie z upodobaniem Jego woli. Bóg pragnie, by wszyscy ludzie byli zbawieni, i zadbał o to, oddając swego jednorodzonego Syna, aby zapłacił okup za człowieka. Ci, którzy zginą, zginą dlatego, że nie będą chcieli zostać adoptowani jako dzieci Boże przez Jezusa Chrystusa”1.

---

_1 Ellen G. White, w: The Seventh-day Adventist Bible Commentary, Hagerstown 1980, t. VI, s. 1114._