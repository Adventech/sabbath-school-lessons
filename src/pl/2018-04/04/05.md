---
title:  Przywódcy kościelni i jedność
date:  24/10/2018
---

„A każdemu z nas dana została łaska według miary daru Chrystusowego” (Ef 4,7). Choć zbawienie jest darem danym wszystkim ludziom, którzy je przyjmą, to pewne duchowe dary są udzielane tylko niektórym ludziom w szczególnym celu.

`Przeczytaj Ef 4,11. Jakie dary przywódcze Bóg dał Kościołowi?`

`W jakim celu według Ef 4,12 Bóg udzielił szczególnych darów przywódczych Kościołowi? Jak dary te mają się do siebie nawzajem?`

Wszyscy chrześcijanie są w pewnym sensie kaznodziejami (duchownymi) i sługami Boga w głoszeniu ewangelii. Zlecenie Chrystusa zapisane w Mt 28,19-20 — iść, czynić uczniami ludzi ze wszystkich ludów, chrzcić ich i nauczać — zostało dane wszystkim chrześcijanom. Dzieło głoszenia ewangelii zostało powierzone nie tylko nielicznym uprzywilejowanym — duszpasterzom i ewangelistom — ale wszystkim, którzy nazywają się chrześcijanami. Nikt nie może stwierdzić, że jest wyłączony z dzieła głoszenia ewangelii. Także żaden przywódca kościelny nie może stwierdzić, że służba kaznodziejska jest tylko jego przywilejem. Duchowe dary przywódcze służą budowaniu Kościoła. Przywódcy kościelni są potrzebni, by wzmacniać i podtrzymywać jedność oraz wzywać do niej.

Lista darów przywódczych według Pawła mówi nam o tym, że funkcje te służą także szkoleniu współwyznawców w celu pozyskiwania kolejnych uczniów dla Chrystusa. Obowiązkiem specjalnie powołanych ludzi w Kościele jest pomagać innym w pełnieniu służby dla Chrystusa i budowaniu Kościoła, to jest ciała Chrystusa, „aż dojdziemy wszyscy do jedności wiary i poznania Syna Bożego, do męskiej doskonałości, i dorośniemy do wymiarów pełni Chrystusowej” (Ef 4,13). Przykład stylu przywództwa Jezusa jest wskazówką, jak powinniśmy służyć bliźnim. Jezus przyszedł, by ratować zgubionych, a nie po to, by Mu służono (zob. Mt 20,25-28), więc i my mamy postępować podobnie.

Ludzie mają skłonność do niezależności i nie chcą być odpowiedzialni przed nikim. Szczególnie zachodnie społeczeństwa przejawiają taką postawę. Paweł przypomina nam, że żaden chrześcijanin nie jest samotną wyspą w świecie, ale każdy z nas jest częścią społeczności wiary, w której przywódcy pomagają nam wspierać się nawzajem we wspólnym pielgrzymowaniu. Wszyscy jesteśmy częściami ciała Chrystusa — Kościoła.

`Jakie dary duchowe otrzymałeś i jak używasz ich dla jedności twojego zboru?`