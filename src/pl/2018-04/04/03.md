---
title:  Zburzenie muru
date:  22/10/2018
---

Niektóre z najgłębszych podziałów między ludźmi są powodowane przez różnice rasowe, etniczne i religijne. W wielu społeczeństwach dowody tożsamości zawierają informacje o pochodzeniu etnicznym czy religii. To rozróżnienie wiąże się nierzadko z przywilejami lub ograniczeniami, jakie spotykają ludzi na co dzień. Gdy dochodzi do wojen i konfliktów, takie informacje dotyczące tożsamości wywołują represje i przemoc.

`W Ef 2,11-22 Paweł wskazuje właściwy sposób postępowania w chrześcijańskiej społeczności. Jak nasza jedność w Chrystusie wpływa na sposób podchodzenia do różnic między nami? Co zostało zburzone przez śmierć Jezusa na krzyżu?`

Paweł wzywa efeskich chrześcijan, by pamiętali, jak żyli, zanim przyjęli łaskę Bożą w Chrystusie. Różnice etniczne, kulturowe i religijne wywoływały niechęć i konflikty między ludźmi. Jednak dobrą nowiną jest to, że w Chrystusie wszyscy jesteśmy jednym ludem, mając jednego Zbawiciela i Pana. Wszyscy należymy do ludu Bożego: „Ale teraz wy, którzy niegdyś byliście dalecy, staliście się w Chrystusie Jezusie bliscy przez krew Chrystusową” (Ef 2,13).

W starożytnej świątyni w Jerozolimie mur dzielił dziedziniec na dwie części, a wewnętrzna część była dostępna wyłącznie dla Żydów. Na murze tym widniały napisy zakazujące obcym wstępu pod groźbą śmierci. To o złamanie tego zakazu oskarżono Pawła, gdy udał się do świątyni po swojej podróży misyjnej. Gdy został aresztowany, postawiono mu zarzut, że wprowadził na wewnętrzny dziedziniec efezjanina Trofima (zob. Dz 21,29). W Liście do Efezjan Paweł twierdzi, że Chrystus „jest pokojem naszym, On sprawił, że z dwojga jedność powstała, i zburzył w ciele swoim stojącą pośrodku przegrodę z muru nieprzyjaźni” (Ef 2,14).

W Chrystusie wierzący są potomkami Abrahama i otrzymują obrzezanie serca. Fizyczne obrzezanie nakazane przez Boga Abrahamowi wskazywało na duchowe obrzezanie, które wierzący otrzymają w Chrystusie (zob. Pwt 10,16): „W nim też zostaliście obrzezani obrzezką, dokonaną nie ręką ludzką, gdy wyzuliście się z grzesznego ciała ziemskiego; to jest obrzezanie Chrystusowe” (Kol 2,11).

`Przeczytaj jeszcze raz Ef 2,11-22. Jak przejawia się w naszym Kościele rzeczywistość, o której Paweł napisał w tym fragmencie listu? Jakim wyzwaniom nadal musimy stawić czoło?`