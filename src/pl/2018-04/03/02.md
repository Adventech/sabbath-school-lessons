---
title:  Jezus modli się za siebie
date:  14/10/2018
---

Arcykapłańska modlitwa Jezusa dzieli się na trzy części. Najpierw Jezus modlił się za siebie (zob. J 17,1-5), następnie za swoich uczniów (zob. J 17,6-19), a w końcu za tych, którzy uwierzą w Niego w przyszłości (zob. J 17,20-26).

`Przeczytaj J 17,1-5. Co jest istotą tej modlitwy i co to oznacza dla nas?`

Jezus modlił się najpierw za siebie. Podczas wcześniej opisanych wydarzeń w Ewangelii Jana Jezus wskazał, że Jego godzina jeszcze nie nadeszła (zob. J 2,4; 7,30; 8,20). Teraz jednak wiedział, że czas Jego ofiarowania się zbliża. Chwila dramatycznego zakończenia Jego ziemskiego życia nadeszła, a On potrzebował siły, by dokończyć swoją misję. Nic dziwnego, że w takim momencie Jezus modlił się za siebie.

Jezus miał uwielbić Ojca, wykonując Jego wolę, nawet jeśli oznaczało to, że będzie musiał wycierpieć mękę na krzyżu. Przyjęcie przez Niego krzyża nie jest jednak żadnym fatalizmem, ale raczej wyrazem tego, jak Jezus sprawował władzę daną Mu przez Ojca. Nie umarł On jako przypadkowy męczennik, ale dobrowolnie uwielbił swego Ojca, wypełniając cel swojego ucieleśnienia — składając siebie w ofierze na krzyżu za grzechy świata.

`Na czym zasadza się życie wieczne według J 17,3? Co to znaczy znać Boga?`

Jezus mówi nam, że życie wieczne zależy od naszego osobistego poznania Boga. Nie chodzi tu oczywiście o zbawienie z uczynków czy z wiedzy, ale raczej o doświadczenie poznania Boga w kontekście tego, czego Jezus dokonał dla nas na krzyżu. Ta wiedza jest przekazywana podczas osobistej łączności z Bogiem. Ludzką skłonnością jest ograniczanie wiedzy do faktów i szczegółów, ale Jezus ma tu na myśli coś głębszego i pełniejszego — osobistą więź z Bogiem. Pierwsze przyjście Jezusa miało na celu między innymi pokierowanie ludzkością w poszukiwaniu pełniejszego zbawczego poznania Boga i wzajemnej jedności wynikającej z takiego poznania.

`Na czym polega różnica między wiedzą o Bogu a osobistym poznaniem Go? Jakie doświadczenia pomogły ci poznać Boga?`