---
title:  Jedna wiara wyznawana w miłości
date:  18/10/2018
---

`W J 17,3 Jezus mówi, że poznanie Boga jest życiem wiecznym. Przeczytaj 1 J 2,3-6. Co to znaczy poznać Boga? Jak przejawia się nasze poznanie Boga w codziennym życiu?`

We współczesnym społeczeństwie ludzie z reguły chcą uchodzić za obywateli przestrzegających prawa, ale ci sami ludzie umniejszają rangę biblijnego zobowiązania do przestrzegania przykazań Bożych. Niektórzy nawet twierdzą, że łaska Boża unieważnia Boże przykazania. Ale nie taka jest biblijna nauka. „Przestrzeganie przykazań Bożych nie jest warunkiem poznania Boga, ale znakiem, że znamy Jego i Jezusa i miłujemy Ich. Tak więc poznanie Boga to nie tylko teoretyczna wiedza, ale także wiedza prowadząca do odpowiedniego dla niej działania”1. Sam Jezus powiedział:

— „Jeśli mnie miłujecie, przykazań moich przestrzegać będziecie. (...). Kto ma przykazania moje i przestrzega ich, ten mnie miłuje” (J 14,15.21).

Tak więc „po tym poznajemy, iż dzieci Boże miłujemy, jeżeli Boga miłujemy i przykazania jego spełniamy. Na tym bowiem polega miłość ku Bogu, że się przestrzega przykazań jego, a przykazania jego nie są uciążliwe” (1 J 5,2-3).

`Przeczytaj J 13,34-35. Jakie nowe przykazanie dał Jezus swoim uczniom i jak ma się ono do jedności Jego wyznawców?`

Przykazanie miłowania bliźniego nie było nowe — jest zawarte w przepisach danych przez Boga Mojżeszowi (zob. Kpł 19,18). Nowe jest to, iż Jezus przykazał swoim uczniom miłować się wzajemnie, jak On ich umiłował. Przykład ofiarnej miłości Jezusa jest wyznacznikiem nowej etyki dla chrześcijańskiej społeczności.

Jakiż wzniosły standard został nam wyznaczony! Życie Jezusa na ziemi było praktycznym pokazem miłości w działaniu. Całe dzieło łaski jest nieustanną służbą miłości, wyrzeczenia się siebie i ofiarnego trudu. Studiując czyny Chrystusa, widzimy, że całe Jego życie było nieustającym objawianiem miłości i ofiarności dla dobra innych. Zasada, którą kierował się Chrystus, powinna być motywacją Jego ludu w codziennym postępowaniu wobec bliźnich. Jakim potężnym świadectwem w świecie jest tego rodzaju miłość! Jakąż siłą jednoczącą jest ona wśród nas!

`Jak możemy się nauczyć przejawiać taką ofiarną miłość do bliźnich, jaką okazywał Jezus?`

---

_1 Ekkehardt Mueller, The Letters of John, Nampa 2009, s. 39._