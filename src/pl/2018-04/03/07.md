---
title:  Do dalszego studium
date:  19/10/2018
---

„Choć Kościół Adwentystów Dnia Siódmego jest ogólnoświatowym Kościołem złożonym z wielu zborów, adwentyści nie twierdzą, że są powszechnym Kościołem Chrystusa. Powszechny Kościół jest szerszy niż jedno chrześcijańskie wyznanie. Jest widzialny, a jednocześnie niewidoczny, jako że składa się ze wszystkich, którzy wierzą w Jezusa i podążają za Nim. To szczególne zagadnienie teologiczne nabiera jeszcze większego znaczenia, gdy weźmiemy pod uwagę odstępstwo w chrześcijaństwie wyraźnie wskazane w Apokalipsie Jana. Czysty Kościół z 12. rozdziału Apokalipsy Jana został przeciwstawiony wszetecznicy z 17. rozdziału Apokalipsy Jana, czyli Babilonowi — wielkiemu miastu, które z kolei jest przeciwieństwem oblubienicy Baranka, czyli świętego miasta — Nowego Jeruzalem z 21. i 22. rozdziału Apokalipsy Jana. W I wieku naszej ery powszechny Kościół był wyraźnie widoczny, ale znacznie trudniej było go rozpoznać na przykład w średniowieczu. Dlatego adwentyści nie ograniczają pojęcia prawdziwego Kościoła Bożego tylko do swojego wyznania ani nie rozszerzają go automatycznie na inne Kościoły chrześcijańskie. Prawdziwy Kościół Boga składa się z tych ludzi, którzy szczerze wierzą w Niego. Bóg ich zna. Adwentyści twierdzą zatem, że są szczególną widzialną Bożą resztą zapowiedzianą w Ap 12,17 (zob. 12., 13. i 14. rozdział Apokalipsy Jana). Ta reszta ma zarówno charakter lokalny, jak i powszechny (zob. Ap 2,24; 12,17)”1.

**Pytania do dyskusji**

`1. Dlaczego ziszczenie się modlitwy Jezusa zapisanej w 17. rozdziale Ewangelii Jana jest tak ważne dla naszego Kościoła? Jak pragnienie Jezusa, by Jego Kościół w I wieku naszej ery był jedno, świadczy o Jego pragnieniu jedności we współczesnym Kościele?`

`2. Czy twój zbór współpracuje z innymi chrześcijanami w konkretnych przedsięwzięciach? Jak układa się ta współpraca? Jak możemy współpracować z chrześcijanami z innych Kościołów bez dopuszczania kompromisu w kwestii prawd, które zostały nam powierzone?`

`3. Co wynika z poniższego cytatu? Jak to, co zostało w nim zawarte, może urzeczywistnić się między nami? „Gdyby wyznawcy Chrystusa przyjmowali światło, które spływa na nich ze Słowa Bożego, osiągnęliby jedność, o jaką prosił dla nich Zbawiciel i która opisana jest przez apostoła jako »jedność Ducha w spójni pokoju« (Ef 4,3). Wtedy jest »jedno ciało i jeden Duch, jak też powołani jesteście do jednej nadziei, która należy do waszego powołania; jeden Pan, jedna wiara, jeden chrzest« (Ef 4,4­5)”2.`

**Podsumowanie**

Arcykapłańska modlitwa w 17. rozdziale Ewangelii Jana jest przypomnieniem, że Jezus wciąż troszczy się o jedność Kościoła. Jego modlitwa powinna być naszą modlitwą, a w odpowiedzi na nią powinniśmy wszelkimi sposobami umacniać naszą wiarę w Słowo Boże. Miłość wzajemna powinna cechować nasze relacje z ludźmi, w tym także z innymi chrześcijanami, bez względu na różnice teologiczne.

---

_1 Ekkehardt Mueller, The Universality of the Church in the New Testament, w: Ángel Manuel Rodríguez (red.), Message, Mission, and Unity of the Church, Hagerstown 2013, s. 37. Przeczytaj drugą połowę rozdziału Stany Zjednoczone w proroctwie, w: Ellen G. White, Wielki bój, Warszawa 2018, wyd. XIX, s. 319-322; hasła Denominations, Relations to Other i Roman Catholic Church, w: The Ellen G. White Encyclopedia, Hagerstown 2013, s. 763-764.1110._

_2 Ellen G. White, Wielki bój, s. 272._