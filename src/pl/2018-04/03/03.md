---
title:  Jezus modli się za swoich uczniów
date:  15/10/2018
---

`Przeczytaj J 17,9-19. O co szczególnie prosił Jezus w modlitwie za swoich uczniów?`

Jezus modlił się za swoich uczniów, którym w nadchodzących dniach groziło niebezpieczeństwo utraty wiary w Niego, gdyż mieli zostać pozbawieni Jego fizycznej obecności. Jezus powierzył ich w modlitwie opiece swego Ojca.

Jezus modlił się o to, by Jego uczniowie zostali ochronieni przed niebezpieczeństwami ze strony świata. Jezus nie modlił się za świat, gdyż wiedział, że ten sprzeciwia się woli Ojca (zob. 1 J 5,19). Ponieważ Jego uczniowie mieli pełnić służbę w świecie, Jezus modlił się, by zostali zachowani od zła, które jest na świecie. Jezus troszczy się o świat, bo przecież jest Zbawicielem Świata. Ale głoszenie ewangelii jest związane ze świadectwem tych, którzy wyruszą, by ją głosić. Dlatego Jezus wstawia się za nimi, aby zło ich nie pokonało (zob. Mt 6,13).

Niestety, jeden z uczniów został pokonany. Wcześniej tego wieczora Jezus wyraźnie zapowiedział, że jeden z nich postanowił Go zdradzić (zob. J 13,18-30). Choć Jezus nawiązał do faktu, iż Pismo Święte zapowiedziało zdradę Judasza (zob. Ps 41,10), to jednak Judasz nie był ofiarą losu. Podczas ostatniej wieczerzy Jezus zwrócił się do niego w geście miłości i przyjaźni (zob. J 13,26-30). „W czasie wieczerzy paschalnej Jezus dał świadectwo swej boskości, ujawniając zamierzenia zdrajcy. Czule włączył Judasza do służby, jaką wykonał wobec uczniów. Jednak ostatnie wezwanie miłości nie zostało zauważone”1.

Wiedząc, że zazdrość i zawiść mogą podzielić uczniów, jak zdarzało się to w przeszłości, Jezus modlił się o ich jedność:

— „Ojcze święty, zachowaj w imieniu twoim tych, których mi dałeś, aby byli jedno, jak my” (J 17,11).

Taka jedność nie jest możliwa do osiągnięcia ludzkimi sposobami. Może być jedynie wynikiem daru łaski Bożej. Jedność uczniów Jezusa jest oparta na jedności Ojca i Syna, a przy tym jest niezbędnym warunkiem przyszłej skutecznej służby.

Ich uświęcenie (czy poświęcenie) w prawdzie jest także niezbędne do służby. Działanie łaski Bożej na serca uczniów dokona w nich przemiany. Aby mogli oni wydawać świadectwo o prawdzie Bożej, muszą być odrodzeni przez tę prawdę.

`Co to znaczy, być nie ze świata? Co w nas, w naszym sposobie życia i naszym postępowaniu sprawia, że jesteśmy nie ze świata?`

---

_1 Ellen G. White, Życie Jezusa, Warszawa 2018, wyd. XVI, s. 530-531._