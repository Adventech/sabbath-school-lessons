---
title:  Jedność wśród chrześcijan
date:  17/10/2018
---

`Przeczytaj Mk 9,38-41 i J 10,16. Jak odpowiedź Jezusa udzielona Janowi uczy nas unikać wykluczania i szybkiego osądzania, kto jest prawdziwym wyznawcą Jezusa?`

Adwentyści dnia siódmego zazwyczaj rozumieją modlitwę Jezusa w 17. rozdziale Ewangelii Jana jako bezpośrednio odnoszącą się do jedności ich Kościoła. Musimy być zjednoczeni jako Kościół, by wypełnić naszą misję głoszenia poselstwa trzech aniołów w świecie. Co do tego nie ma wątpliwości.

A co z jednością z innymi chrześcijanami? Jak mamy się odnosić do nich w świetle tego, o co modlił się Jezus?

Niewątpliwie wierzymy, że Bóg ma swoich wiernych we wszystkich Kościołach. Ponadto Biblia wyraźnie świadczy, że Bóg ma swoich wiernych nawet w Babilonie:

— „Wyjdźcie z niego, ludu mój, abyście nie byli uczestnikami jego grzechów i aby was nie dotknęły plagi na niego spadające” (Ap 18,4).

Z drugiej strony wiemy, że według Apokalipsy Jana wśród tych, którzy wyznają imię Chrystusa, panuje wielkie odstępstwo, a w czasie końca wielu fałszywych chrześcijan zjednoczy się z państwem, by wszcząć prześladowanie przedstawione w Ap 13,1-17. Tak więc adwentyści zawsze byli bardzo ostrożni w kwestii reakcji na wezwania do jedności z innymi Kościołami działającymi w ruchu ekumenicznym.

Zatem jak powinniśmy się odnosić do chrześcijan z innych Kościołów? Ellen G. White napisała o współpracy Kościoła Adwentystów Dnia Siódmego z innymi chrześcijanami, przynajmniej w jednej określonej sprawie: „Gdy człowiek pełniący służbę poddaje swoją wolę Bogu, Duch Święty będzie wywierał wpływ na serca tych, którym służy. Pokazano mi, że nie powinniśmy unikać pracownic Chrześcijańskiej Unii Kobiet na rzecz Wstrzemięźliwości. Jednocząc się z nimi w dążeniu do całkowitej abstynencji, nie zmieniamy naszego stanowiska w kwestii zachowywania siódmego dnia, a możemy okazać nasze uznanie dla ich stanowiska wobec zagadnienia wstrzemięźliwości. Otwierając drzwi i zapraszając je, by zjednoczyły się z nami w sprawie wstrzemięźliwości, zyskujemy ich pomoc w tego rodzaju działalności, zaś one, jednocząc się z nami, usłyszą nowe prawdy, które Duch Święty chce odcisnąć w ich sercach”1.

Choć Ellen G. White pisała o konkretnym zagadnieniu w konkretnym czasie, to jednak podała zasady, które możemy stosować w kwestii odnoszenia się do innych chrześcijan, zwłaszcza we wspólnym działaniu w dobrej sprawie.

Po pierwsze możemy współdziałać z nimi w sprawach społecznych. Po drugie możemy jednoczyć się z nimi w sposób niewymagający kompromisu w sprawach wiary i praktyki. Po trzecie możemy i powinniśmy posługiwać się tą jednością, by dzielić się z innymi cennymi prawdami, którymi zostaliśmy obdarzeni.

---

_1 Ellen G. White, Służba dobroczynna, Warszawa 2015, s. 132-133._