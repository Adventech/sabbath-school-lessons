---
title:  Za tymi, którzy uwierzą we Mnie
date:  16/10/2018
---

Po modlitwie za uczniów Jezus poszerzył krąg tych, za których się modlił, uwzględniając tych, „którzy przez ich słowo uwierzą” (J 17,20) w Niego.

`Przeczytaj J 17,20-26. Co było największym pragnieniem Jezusa dla tych, którzy uwierzą w przesłanie ewangelii? Dlaczego tak ważne jest, by ta modlitwa się ziściła?`

Jak Ojciec i Syn są jedno, tak Jezus modlił się, by ci, którzy uwierzą w Niego, także byli jedno. Kilkakrotnie w Ewangelii Jana Jezus nawiązał do jedności Ojca i Syna. Nigdy nie działają Oni niezależnie od siebie, ale zawsze są zjednoczeni we wszystkim, co czynią (zob. J 5,20-23). Jednakowo miłują upadłą ludzkość do tego stopnia, że Ojciec był gotów ofiarować swego Syna światu, a Syn był gotów oddać życie dla zbawienia ludzi (zob. J 3,16; 10,15).

Jedność, o której Jezus mówi w tej modlitwie, to jedność miłości i celu podobna do jedności między Ojcem i Synem:

— „Po tym wszyscy poznają, żeście uczniami moimi, jeśli miłość wzajemną mieć będziecie” (J 13,35).

Okazywanie takiej jedności w miłości jest publicznym potwierdzeniem więzi z Jezusem i Ojcem. „Przejawianie autentycznej jedności powinno być przekonującym świadectwem prawdy ewangelii”1. W ten sposób świat ma się dowiedzieć, że Jezus jest Zbawicielem. Mówiąc innymi słowy, jedność, o którą Jezus się modlił, nie może się ukryć przed ludźmi. Jak świat może zostać przekonany o prawdzie ewangelii, jeśli nie ujrzy miłości i jedności wśród ludu Bożego?

„Bóg prowadzi swój lud tak, by stał w doskonałej jedności na fundamencie wiecznej prawdy. (...). Bóg zaplanował, że Jego lud powinien dojść do jedności wiary. Modlitwą Chrystusa na krótko przed Jego ukrzyżowaniem było to, by świat uwierzył, że Ojciec Go posłał. Ta wzruszająca i wspaniała modlitwa sięgnęła przez wszystkie wieki aż do naszych dni, gdyż modlił się:

— »A nie tylko za nimi proszę, ale i za tymi, którzy przez ich słowo uwierzą we mnie« (J 17,20).

Jakżeż gorliwie wyznawcy Chrystusa powinni pragnąć spełnienia tej modlitwy w swoim życiu!”2

`Co czynimy osobiście i jako zbory, by pomagać w osiągnięciu jedności, o którą modlił się Jezus. Dlaczego śmierć naszego ego jest konieczna, by Kościół stał się jednością taką, jaką powinien być?`

---

_1 Andreas J. Köstenberger, John. Baker Exegetical Commentary on the New Testament, Grand Rapids 2004, s. 498._

_2 Ellen G. White, Testimonies for the Church, Omaha 1948, t. IV, s. 17._