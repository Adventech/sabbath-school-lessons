---
title:  Wybrany lud Boży
date:  04/10/2018
---

Powołując Abrahama jako swojego sługę, Bóg wybrał dla siebie pewien lud mający reprezentować Go w świecie. To powołanie i wybranie było dziełem miłości i łaski Boga. Boże powołanie Izraelitów było ważnym elementem boskiego planu odrodzenia ludzkości z upadku i usunięcia podziałów spowodowanych przez grzech. Biblijna historia zbawienia to zarys Bożego działania na rzecz odrodzenia, a ważnym elementem tej historii są dzieje Izraela jako ludu przymierza.

`Dlaczego według Pwt 7,6-11 Bóg nazwał Izraelitów swoim ludem? Dlaczego Pan wybrał jako swój lud potomków Abrahama?`

Miłość Boga do ludzkości jest istotą wybrania Izraelitów jako Jego ludu. Bóg zawarł przymierze z Abrahamem i jego potomkami, by zachować poznanie Boga za pośrednictwem swego ludu i ogłosić odkupienie ludzkości (zob. Ps 67,3). Wybierając Izraelitów, Bóg okazał swoją niezrównaną miłość. Potomkowie Abrahama nie mieli się czym chwalić, bo niczym nie zasłużyli na miłość Boga: „Nie dlatego, że jesteście liczniejsi niż wszystkie inne ludy, przylgnął Pan do was i was wybrał, gdyż jesteście najmniej liczni ze wszystkich ludów” (Pwt 7,7).

Wybierając swój lud, Bóg dokonał dziwnego odwrócenia wartości. Podczas gdy ludzie kierują się siłą, mądrością i pewnością siebie w wyborze przywódców, Bóg nie wybiera silnych i możnych, by Mu służyli, ale tych, którzy uznają swoją słabość, głupotę i nicość, aby nikt nie chełpił się przed Nim (zob. 1 Kor 1,26-31).

Bożemu wybraniu towarzyszył wielki przywilej: „Bóg pragnął uczynić naród izraelski wspaniałym narodem. Darował mu wszystkie przywileje. Nic nie zatrzymał przed nimi, co mogłoby posłużyć do ukształtowania charakteru, który miał być podobny do Jego charakteru. Jeżeli będą posłuszni prawu, będzie im się tak wiodło, że w oczach narodów staną się zjawiskiem niecodziennym. On, który mógł dać im mądrość i zręczność w różnych zawodach, nadal mógł być ich Nauczycielem i uszlachetniać poprzez posłuszeństwo swemu prawu. Gdyby byli posłuszni, byliby zachowani od wszelkich chorób gnębiących inne narody i obdarzeni błogosławieństwami żywotności i rozumu. Chwała Boża, Jego majestat i Jego moc przejawiałyby się w ich powodzeniu. Mieli być królestwem kapłanów i książąt”1.

`Jakie podobieństwa dostrzegasz między tym, co Bóg uczynił dla starożytnych Izraelitów i powołaniem, jakie do nich skierował, a tym, co uczynił dla nas i powołaniem, jakie jest udziałem adwentystów dnia siódmego? Przedstaw swoje przemyślenia podczas lekcji w szkole sobotniej.`

---

_1 Ellen G. White, Przypowieści Chrystusa, Warszawa 2010, wyd. IV, s. 185._