---
title:  Skutki upadku
date:  01/10/2018
---

Skutki duchowego upadku człowieka były straszne. Nieposłuszeństwo Adama i Ewy spowodowało zerwanie harmonijnej współzależności między wszystkimi formami życia. Co gorsza, spowodowało głęboki rozłam, niezgodę i podziały wśród ludzi oraz powoduje je nadal. Brak zgody uwidocznił się już w tym, jak Adam i Ewa usiłowali zrzucić z siebie na innych winę za swój upadek (zob. Rdz 3,12-13). Od tamtej pory jest pod tym względem coraz gorzej.

`Przeczytaj Rdz 3,16-19; 4,1-15. Jak te fragmenty księgi ukazują skutki grzechu i jego wpływ na harmonijny świat stworzony przez Boga?`

Nieposłuszeństwo Adama stało się źródłem wielu zdarzeń i ich skutków, które z czasem dotknęły całe Boże stworzenie. Świat przyrody zaczął cierpieć wskutek grzechu. Ludzkie więzi uległy zaburzeniu. Kain i Abel, dwaj bracia, którzy powinni kochać się wzajemnie i troszczyć się jeden o drugiego, stali się sobie obcy, gdyż jeden z nich pragnął podążać za swoimi egoistycznymi skłonnościami, zamiast przestrzegać ustalonych przez Boga zasad oddawania Mu czci. To wyobcowanie doprowadziło ostatecznie do przemocy i śmierci. Jednak zanim to nastąpiło, reakcja Kaina była skierowana bardziej przeciwko Bogu niż Ablowi. Kain rozgniewał się na Boga (zob. Rdz 4,5), a to spowodowało, że rozgniewał się także na Abla. Nieposłuszeństwo doprowadziło do niebezpiecznego osłabienia więzi międzyludzkich.

„Pan widział, że wielka jest złość człowieka na ziemi i że wszelkie jego myśli oraz dążenia jego serca są ustawicznie złe” (Rdz 6,5). To szerzące się zło w końcu doprowadziło do potopu i niepojętego zniszczenia pierwotnego Bożego stworzenia. Ale nawet w takich tragicznych okolicznościach Bóg nie porzucił ludzkości, ale ocalił resztę — Noego i jego rodzinę — aby zacząć wszystko na nowo.

Po potopie Bóg złożył obietnicę Noemu i jego rodzinie. Tęcza na niebie miała ludziom przypominać o trosce, obietnicach, dobroci i miłosierdziu Boga (zob. Rdz 9,12-17; Iz 54,7-10). Bóg ustanowił przymierze z Noem i wdrożył plan mający na celu realizację Jego pierwotnego zamierzenia — jedności ludzkiej rodziny wiernej Jemu i Jego Słowu.

`W jaki sposób grzech powoduje niezgodę? Jakich wyborów możesz dokonać już teraz, by przyczynić się do powrotu zgody między ludźmi, na których masz istotny wpływ?`