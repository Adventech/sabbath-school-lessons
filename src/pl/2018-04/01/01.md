---
title:  Stworzenie I Upadek
date:  29/09/2018
---

### Studium bieżącego tygodnia
Rdz 1,26-27; 1 J 4,7-8.16; Rdz 3,16-19; 11,1-9; Ga 3,29; Pwt 7,6-11.

> <p>Tekst pamięciowy</p>
> „Potem [Bóg] wyprowadził go [Abrama] na dwór i rzekł: Spójrz ku niebu i policz gwiazdy, jeśli możesz je policzyć! I rzekł do niego: Tak liczne będzie potomstwo twoje. Wtedy uwierzył Panu, a On poczytał mu to ku usprawiedliwieniu” (Rdz 15,5-6).

Historia ludu Bożego zaczyna się wraz ze stworzeniem istot ludzkich i ich tragicznym upadkiem w grzech. Z tego powodu wszelkie próby zrozumienia natury jedności w Kościele muszą się zaczynać od pierwotnego Bożego planu zrealizowanego przy stworzeniu człowieka oraz od potrzeby jego odrodzenia po upadku.

Pierwsze rozdziały Biblii objawiają, że Bożą intencją było to, by ludzkość pozostała jedną rodziną. Niestety, ta jedność została rozerwana wskutek tragedii grzechu. Grzech jest korzeniem niezgody i podziałów, jakie nieuchronnie pociąga za sobą nieposłuszeństwo. Oznaki rozłamu widzimy już w postawie Adama wobec Ewy, gdy Bóg po raz pierwszy rozmawiał z nimi po tym, jak zjedli zakazany owoc z drzewa poznania dobra i zła (zob. Rdz 3,11). Tak więc we wszystkim, co zostało i zostanie dokonane w wyniku planu zbawienia, przywrócenie pierwotnej jedności jest jednym z ważnych celów.

Abraham, ojciec ludu Bożego, jest jedną z głównych postaci w Bożym planie zbawienia. Został on przedstawiony w Piśmie Świętym jako wielki przykład sprawiedliwości przez wiarę (zob. Rz 4,1-5) — taką wiarę, która jednoczy wierzących ze sobą i z samym Panem. Bóg działa wśród ludzi, by odrodzić jedność i oznajmić swoją wolę upadłej ludzkości.