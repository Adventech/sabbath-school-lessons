---
title:  Abraham — ojciec ludu Bożego
date:  03/10/2018
---

Trzy największe monoteistyczne religie — judaizm, chrześcijaństwo i islam — uważają Abrahama za swojego ojca. Dla chrześcijan ta więź z Abrahamem ma charakter duchowy. Wezwany do opuszczenia ojczystej Mezopotamii Abraham otrzymał obietnicę, że w nim będą „błogosławione wszystkie plemiona ziemi” (Rdz 12,3; zob. Rdz 18,18; 22,18). Błogosławieństwo to stało się udziałem ludzkości dzięki Jezusowi Chrystusowi.

`Przeczytaj Hbr 11,8-19; Rz 4,1-3; Ga 3,29. Jakie elementy wiary Abrahama są wymienione w tych fragmentach listów i jak łączą się z ideą chrześcijańskiej jedności? Jak to, co znajdujemy w nich, może nam pomóc zrozumieć główne składniki chrześcijańskiej jedności?`

Jako ojciec wszystkich wierzących Abraham jest przykładem zasadniczych wartości ważnych dla chrześcijańskiej jedności. Po pierwsze praktykował cnotę posłuszeństwa: „Przez wiarę usłuchał Abraham, gdy został powołany, aby pójść na miejsce, które miał wziąć w dziedzictwo, i wyszedł, nie wiedząc, dokąd idzie” (Hbr 11,8). Po drugie pokładał nadzieję w Bożych obietnicach: „Przez wiarę osiedlił się jako cudzoziemiec w ziemi obiecanej na obczyźnie, zamieszkawszy pod namiotami z Izaakiem i Jakubem, współdziedzicami tejże obietnicy. Oczekiwał bowiem miasta mającego mocne fundamenty, którego budowniczym i twórcą jest Bóg” (Hbr 11,9-10). Po trzecie wierzył, że Bóg da mu syna i pewnego dnia jego potomkowie będą tak liczni jak gwiazdy na niebie. Na podstawie takiej reakcji Bóg usprawiedliwił go przez wiarę (zob. Rz 4,1-3). Po czwarte Abraham pokładał ufność w Bożym planie zbawienia. Największą próbą wiary Abrahama był Boży nakaz ofiarowania Izaaka na górze Moria (zob. Rdz 22,1-19; Hbr 11,17-19).

Stary Testament nazywa Abrahama przyjacielem Boga (zob. 2 Krn 20,7; Iz 41,8). Życie wiary, niezachwiane posłuszeństwo i ufność patriarchy w Boże obietnice czynią go przykładem do naśladowania dla każdego chrześcijanina.

`Pomyśl o swoich czynach i słowach w ciągu kilku ostatnich dni. Jak możesz się upewnić, że wszystko, co mówisz i czynisz, rzeczywiście odzwierciedla twoją wiarę?`