---
title:  Miłość jako podstawa jedności
date:  30/09/2018
---

Jasnym przesłaniem wynikającym z opisu tygodnia stworzenia w 1. i 2. rozdziale Księgi Rodzaju jest ogólna harmonia, jaka istniała po zakończeniu tego procesu. Ostatnie stwierdzenie Boga, iż wszystko „było (…) bardzo dobre” (Rdz 1,31), dotyczy nie tylko piękna, ale także braku jakichkolwiek elementów zła czy rozdźwięku w powołanym do istnienia Bożym świecie i stworzonych ludziach, którzy mieli go zapełnić. Pierwotny Boży zamiar związany ze stworzeniem obejmował harmonijne współistnienie i więzi łączące wszystkie formy życia. Był to piękny świat stworzony dla ludzkości. Wszystko w nim było doskonałe i godne swego Stwórcy. Bożym ideałem i pierwotnym celem dla świata były harmonia, jedność i miłość.

`Przeczytaj Rdz 1,26-27. Czego te wersety uczą o wyjątkowości ludzi w porównaniu z resztą ziemskiego stworzenia opisanego w 1. i 2. rozdziale Księgi Rodzaju?`

W Księdze Rodzaju czytamy, że Bóg stworzył ludzi na swój obraz, a zatem inaczej niż wszystko inne, co zostało wskazane w opisie stworzenia. „Potem rzekł Bóg: Uczyńmy człowieka na obraz nasz, podobnego do nas (...). I stworzył Bóg człowieka na obraz swój. Na obraz Boga stworzył go. Jako mężczyznę i niewiastę stworzył ich” (Rdz 1,26-27). Choć teolodzy od wieków zastanawiają się nad znaczeniem tego podobieństwa do Boga i w ogóle nad naturą samego Boga, wiele fragmentów Pisma Świętego objawia Boga jako miłość.

`Przeczytaj 1 J 4,7-8.16. Jak wersety te pomagają nam zrozumieć pierwotny stan, w jakim zostaliśmy stworzeni, i jak wpływał on na pierwotną jedność stworzenia?`

Bóg jest miłością, a ponieważ ludzie są zdolni do kochania (w sposób wyróżniający ich spośród reszty ziemskiego stworzenia), to stworzenie na obraz Boga musi obejmować także zdolność kochania. Jednak miłość może istnieć jedynie wtedy, gdy istnieją więzi. Tak więc na czymkolwiek polegało podobieństwo do Boga, to musiało polegać także na posiadaniu zdolności kochania, i to w znaczącym stopniu.