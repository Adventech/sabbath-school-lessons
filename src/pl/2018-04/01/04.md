---
title:  Kolejny rozłam i podział
date:  02/10/2018
---

`Przeczytaj Rdz 11,1-9. Jak opisane wydarzenia pogłębiły problem podziałów między ludźmi?`

Kolejnymi rzeczami opisanymi przez Biblię po potopie są wydarzenia związane z budową wieży Babel, pomieszaniem języków i rozproszeniem ludzi, którzy do tamtej pory mówili jednym powszechnie zrozumiałym językiem. Być może skuszeni pięknem kraju Synear (obecnie południowy Irak między Eufratem a Tygrysem) oraz żyznością gleby niektórzy potomkowie Noego postanowili zbudować tam miasto i wysoką wieżę (zob. Rdz 11,2).

Odkrycia archeologiczne świadczą o tym, że Mezopotamia była gęsto zaludnionym regionem od najdawniejszych czasów. Mieszkali tam między innymi Sumerowie. Im to przypisuje się wynalezienie pisma, którym pokrywali gliniane tabliczki. Budowali oni także dość wygodne domy oraz byli mistrzami w wytwarzaniu biżuterii, narzędzi i sprzętów domowych. Wykopaliska pozwoliły odkryć wiele świątyń w kształcie wieży poświęconych kultowi rozmaitych bóstw.

Potomkowie Noego, którzy osiedlili się w kraju Synear, szybko zapomnieli o Bogu Noego i obietnicy danej przez Boga, iż świat nigdy więcej nie zostanie zniszczony przez potop. Budowa wieży Babel dowodzi, że byli to ludzie dysponujący ponadprzeciętną inteligencją i wielkimi umiejętnościami. W budowie wieży przyświecało im pragnienie sławy i uznania:

— „Uczyńmy sobie imię…” (Rdz 11,4).

„Zgodnie z Bożym zamysłem ludzie mieli zachować jedność dzięki prawdziwej wierze. Gdy bałwochwalstwo i politeizm zerwały tę duchową więź, ludzie utracili nie tylko jedność religijną, ale także ducha braterstwa. Projekt taki jak budowa wieży, mający przy pomocy zewnętrznych środków przywrócić utraconą wewnętrzną jedność, nie mógł przynieść spodziewanych rezultatów”1.

Duchowy upadek Adama i Ewy zerwał jedność ludzkości i udaremnił pierwotny Boży plan. Doprowadził do zamieszania w kwestii oddawania czci Bogu oraz spowodował nieopanowane szerzenie się zła i niemoralności na świecie, a także ostatecznie podzielił ludzkość na wiele różnych wrogich sobie kultur, ludów i ras, często nieprzystających nawzajem do siebie.

`Jakie praktyczne kroki możemy podjąć, by przyczynić się do zniesienia podziałów rasowych, kulturowych i językowych, które krzywdzą nas nawet w Kościele?`

---

_1 The Seventh-day Adventist Bible Commentary, Hagerstown 1978, t. I, s. 284-285._