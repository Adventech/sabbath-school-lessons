---
title:  Owce i Pasterz
date:  08/11/2018
---

`Przeczytaj J 10,1-11. Jakie elementy tej metafory Kościoła jako owczarni wskazują na jedność Kościoła? Zob. także 23. rozdział Księgi Psalmów.`

We współczesnym świecie, w którym większość ludzi mieszka w dużych miastach, rzadko mamy do czynienia z dużymi hodowlanymi zwierzętami. Większość z nas nie ma właściwego wyobrażenia o tym, czym była praca pasterza pasącego owce. Jednak gdy Jezus opowiadał tę przypowieść, Jego słuchacze rozumieli Go doskonale. Gdy powiedział: „Ja jestem dobry pasterz” (J 10,11), natychmiast rozpoznali, że nawiązuje On do Ps 23,1: „Pan jest pasterzem moim”. Obraz ten był nie tylko przejrzysty, ale także pełen emocjonalnej wartości, która nadawała mu żywą siłę. W kulturze starożytnego Bliskiego Wschodu, a w niektórych okolicach nawet w naszych czasach, pasterz kojarzył się z kimś, kto przejawia najwyższe zaangażowanie w trosce o owce, pokonując wszelkie wyzwania. Pasterz jest jednym z najcenniejszych wyobrażeń użytych w Piśmie Świętym w celu przedstawienia charakteru Boga i Jego więzi z Jego ludem.

Obraz ludu Bożego jako owczarni jest także niezwykle interesujący. Pierwsze, co nasuwa się na myśl w związku z owcami, to ich łagodność i bezbronność. Tak więc są one zależne od dobrego pasterza w kwestii ochrony i prowadzenia. Szczerze mówiąc, owce są postrzegane jako symbol głupoty. Czasami bez wyraźnej przyczyny potrafią się zabłąkać, a wtedy pasterz musi je odnaleźć i przyprowadzić do stada. Młode jagnięta często się męczą i nie nadążają za stadem, a wówczas troskliwy pasterz niesie je na ramionach. Aby troszczyć się o owce, trzeba być cierpliwym i wyrozumiałym. Pod wieloma względami jest to więc doskonały obraz Kościoła. Członkowie Kościoła nie mają się czego bać, ale mogą na wiele liczyć w swojej więzi z Pasterzem.

Jezus w tej przypowieści podkreślił także znaczenie faktu, iż owce słuchają głosu pasterza. Gdy warunki tego wymagają, można ochronić nawet kilka stad owiec, umieszczając je w jednej zagrodzie. Jak je potem oddzielić? Wystarczy, że pasterz stanie u wejścia do zagrody i zawoła swoje owce, a rozpoznają one jego głos i pójdą za nim:

— „Gdy wszystkie swoje wypuści, idzie przed nimi, owce zaś idą za nim, gdyż znają jego głos” (J 10,4).

Słuchanie głosu Pasterza jest niezwykle istotne dla Kościoła. Jedność i bezpieczeństwo ludu Bożego zależą od podążania za Pasterzem i uległości wobec Jego głosu.

`Ludzie z reguły nie lubią być porównywani do owiec. Dlaczego jest to tak trafna metafora Kościoła? Co ten obraz mówi nam o naszej potrzebie podążania za Pasterzem i konieczności posłuszeństwa Jego głosowi?`