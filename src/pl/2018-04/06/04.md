---
title:  Świątynia Ducha Świętego
date:  06/11/2018
---

Innym obrazem, jakim posługuje się Paweł, jest świątynia Boża albo świątynia Ducha Świętego. Jest to obraz kosztownej i cennej budowli. Podobnie jak w 1 Kor 6,19, gdzie obraz ten odnosi się do ciała człowieka jako świątyni Ducha Świętego, tak Paweł w 1 Kor 3,15-17 używa tego obrazu, porównując Kościół do najświętszego i najcenniejszego budynku starożytnego Bliskiego Wschodu — Bożej świątyni.

`Przeczytaj 1 Kor 3,16-17. Co to znaczy, że Kościół jest świątynią Ducha Świętego? Przed czym ostrzega nas 1 Kor 3,17?`

Oczywiście, odnosząc ten obraz do Kościoła, Paweł nie ma na myśli Kościoła jako materialnej budowli czy miejsca przebywania Boga. W tym przypadku używa liczby mnogiej i mówi o Kościele jako ludziach wierzących w Chrystusa. Metafora ta odnosi się więc do społeczności ludu Bożego — razem chrześcijanie w Koryncie tworzą świątynię Ducha Świętego i w duchowym sensie Bóg mieszka pośród nich.

Według Pawła Bóg mieszka w chrześcijańskiej wspólnocie, stąd ostrzeżenie, że kto usiłuje niszczyć tę wspólnotę, na sądzie poniesie konsekwencje takich działań. Jedność wierzących jest istotą tej wspólnoty i obecności Boga w tej świątyni. Choć ów fragment listu jest często przytaczany w kontekście troski o ciało i zdrowie (co oczywiście jest obowiązkiem chrześcijan), to jednak nie o to konkretnie chodziło tu Pawłowi. Ostrzegał on raczej tych, którzy swoim postępowaniem osłabiali i niszczyli jedność Kościoła.

Wcześniej w tym rozdziale Paweł odniósł się do tego, co postrzegał jako zagrożenie dla jedności: „Między wami jest zazdrość i kłótnia” (1 Kor 3,3). Takie postawy i zachowania są realnym zagrożeniem dla chrześcijańskiej jedności, sprawiając, że Bóg nie może mieszkać w swojej duchowej świątyni. Mówiąc innymi słowy, konflikty w Kościele niszczą go jako Bożą świątynię. Tak więc Bóg pragnie, by członkowie Kościoła odrzucili postawy i zachowania, które zagrażają jedności.

Gdy w Kościele dochodzi do konfliktów, rada Pawła udzielona koryntianom nadal pozostaje aktualna: „Proszę was, bracia, w imieniu Pana naszego, Jezusa Chrystusa, abyście wszyscy byli jednomyślni i aby nie było między wami rozłamów, lecz abyście byli zespoleni jednością myśli i jednością zdania” (1 Kor 1,10).

`Zazdrość, konflikty i podziały to problemy, z którymi borykał się Kościół nie tylko w czasach Pawła. My także mamy z nimi do czynienia. Jaką rolę odgrywa każdy z nas w dążeniu do rozwiązywania tych problemów w taki sposób, by nie zagrażały naszej jedności?`