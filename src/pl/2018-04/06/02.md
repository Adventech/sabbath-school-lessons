---
title:  Lud Boży
date:  04/11/2018
---

`Przeczytaj 1 P 2,9; Wj 19,5-6; Pwt 4,20; 7,6. Co wersety te mówią o szczególnym statusie ludu Bożego?`

Kościół to ludzie, ale nie byle jacy ludzie. Kościół to lud Boży — ludzie należący do Boga, przyjmujący Go jako swego Ojca i Zbawiciela, odkupieni przez Chrystusa i posłuszni Mu. Ten obraz podkreśla prawdę, iż Bóg zawsze miał swój lud na ziemi od czasu wdrożenia planu zbawienia oraz że istnieje kontynuacja między starożytnym Izraelem a nowotestamentowym Kościołem. Od czasów Adama, patriarchów przed i po potopie oraz Abrahama Bóg zawierał przymierza ze swoimi wyznawcami jako przedstawicielami Jego miłości, miłosierdzia i sprawiedliwości wobec świata.

Lud Boży został nazwany „rodem wybranym, królewskim kapłaństwem, narodem świętym” (1 P 2,9). Te wyrażenia wskazują, że lud Boży został wybrany do szczególnego celu: „abyście rozgłaszali cnoty tego, który was powołał z ciemności do cudownej swojej światłości” (1 P 2,9). Jest to także echo opisu łaskawego charakteru Boga w Wj 34,6-7. „Bóg nabył sobie Kościół jako szczególną własność, aby jego członkowie mogli odzwierciedlać Jego cenne zalety charakteru w swoim postępowaniu i głosić Jego dobroć i miłosierdzie wszystkim ludziom”1.

`Przeczytaj Pwt 7,6-8. Co sprawiło, że Bóg wybrał potomków Abrahama jako swój lud? Jak odnosi się to do naszych czasów?`

Być może zadajemy sobie pytanie:

— Jaki naród obecnie zasługuje na miano narodu świętego (kolejny obraz Kościoła)?

Otóż żaden. Wszystkie narody i grupy etniczne są złożone z ludzi, którzy nie zasługują na miłość i łaskę Boga. Choć Biblia wzywa nas do tego, byśmy byli świętym ludem, to jednak wyraźnie uczy, że wybór i utworzenie Izraela były oparte wyłącznie na miłości Boga, a nie na zasługach ludzi, które oni mogliby Mu zaoferować. Powołanie do istnienia ludu Bożego jest aktem miłościwego stworzenia. Pomimo grzechu i odstępstwa tego narodu Bóg dochował swojej obietnicy danej Abrahamowi, że przez Jego potomka, Chrystusa, zbawi wszystkich ludzi. Jak wybranie ludu Bożego było aktem łaski, tak jest nim również jego zbawienie. To przypomina nam, że nasze wspólne korzenie są w niezasłużonej łasce Bożej.

`Dlaczego musimy zawsze pamiętać tę świętą prawdę, że nasze zbawienie opiera się na tym, czego Chrystus dokonał dla nas, a nigdy na tym, co sami możemy dla siebie zrobić, nawet jeśli jesteśmy ludem Bożym?`

---

_1 The Seventh-day Adventist Bible Commentary, Hagerstown 1980, t. VII, s. 562._