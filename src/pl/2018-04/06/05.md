---
title:  Ciało Chrystusa
date:  07/11/2018
---

Chyba najbardziej znanym biblijnym obrazem Kościoła przemawiającym najsilniej o jedności jego poszczególnych części jest obraz ciała Chrystusa: „Albowiem jak ciało jest jedno, a członków ma wiele, ale wszystkie członki ciała, chociaż ich jest wiele, tworzą jedno ciało, tak i Chrystus (...). Wy zaś jesteście ciałem Chrystusowym, a z osobna członkami” (1 Kor 12,12.27).

Jak organizm człowieka jest całością złożoną z wielu różnych części spełniających różne funkcje, tak Kościół jest złożony z wielu różnych osób i funkcjonuje jak jeden organizm — ciało Chrystusa.

`Przeczytaj 1 Kor 12,12-26. Jak ten obraz jednego ciała złożonego z wielu części ma się do pojedynczego zboru? Jak odnosi się do ogólnoświatowego Kościoła Adwentystów Dnia Siódmego?`

Nauczanie Pawła w 12. rozdziale 1 Listu do Koryntian wskazuje głęboką rzeczywistość, w której autentyczna chrześcijańska jedność jest nie tylko w różnorodności, a z pewnością nie wbrew różnorodności, ale raczej przez różnorodność. Nie powinniśmy być zaskoczeni, że Duch Święty jest źródłem wyrażania tej różnorodności. Jak ludzkie ciało jest jednocześnie całkowicie zespolone i zdumiewająco różnorodne, tak ideałem ciała Chrystusa jest wyrażanie przez różnorodność jego pełni i bogactwa.

Ten obraz przemawia do nas bezpośrednio jako Kościoła. W kilku ostatnich dziesięcioleciach Kościół Adwentystów Dnia Siódmego wzrastał bardzo szybko. Kościół nasz składa się z ludzi pochodzących z najróżniejszych warstw społecznych, środowisk i kultur. Jednak nie możemy dopuścić, by dzieliły nas różnice etniczne, rasowe, kulturowe, edukacyjne czy wiekowe. Ta różnorodność powinna być kształtowana przez Ducha Świętego jako siła jedności ukazująca prawdę, że pomimo różnic jesteśmy jedno w Chrystusie.

Jak zauważyliśmy, u stóp krzyża wszyscy jesteśmy równi, bez względu na to, kim jesteśmy i skąd pochodzimy. Gdy świat wokół nas coraz bardziej się dzieli, Kościół musi wykazać, że jedność przez różnorodność jest osiągalna. Lud Boży ma objawiać uzdrawiającą i pojednawczą moc ewangelii.

Ciekawe, że Paweł mówi nam, jak osiągnąć ten ideał: „Chrystus [jest] Głową Kościoła, ciała, którego jest Zbawicielem” (Ef 5,23). „On także jest Głową Ciała, Kościoła” (Kol 1,18). Gdy każdy wierzący jest duchowo związany z Chrystusem, całe ciało jest odżywiane tym samym duchowym pokarmem. Nie sposób zatem przecenić znaczenia studiowania Słowa Bożego, posłuszeństwa jego nauce oraz wspólnego przeżywania nabożeństwa i doświadczania modlitwy w kontekście jedności ciała Chrystusa.