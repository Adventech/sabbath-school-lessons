---
title:  Domownicy Boga
date:  05/11/2018
---

Innym obrazem ludu Bożego w Nowym Testamencie jest dom Boży lub domownicy Boga. Obraz domu Bożego nawiązuje do kamieni wchodzących w skład budowli i wskazuje na złożone współzależności w więziach między ludźmi w Kościele. Piotr nazywa chrześcijan żywymi kamieniami (zob. 1 P 2,5). Ta metafora zawiera także cechę trwałości i solidności.

`Przeczytaj Ef 2,19-22. Jakie kluczowe pojęcia podkreśla Paweł w tym fragmencie listu? Jak ten obraz ma się do jedności Kościoła?`

W tym fragmencie listu Paweł łączy dwa obrazy Kościoła: jeden bierny — dom lub budowlę, a drugi aktywny — domowników Boga.

Kamień nie jest zbyt cenny sam w sobie, ale gdy jest powiązany z innymi kamieniami, staje się konstrukcją zdolną oprzeć się burzom życia. Żaden chrześcijanin nie może być samotnym kamieniem, ale musi być powiązany z innymi we wspólnocie jako domownik Boga. Aby budowla była solidna, musi mieć mocny fundament. Jezus Chrystus jest tym fundamentem i kamieniem węgielnym domu Bożego (zob. także 1 Kor 3,11). Kościół przestałby istnieć, gdyby Chrystus nie był kamieniem węgielnym jego działalności. Kościół byłby niczym bez Jezusa Chrystusa — Jego życia, śmierci, zmartwychwstania i powtórnego przyjścia. Kościół tworzy społeczność wierzących zjednoczonych w głoszeniu światu dobrej nowiny o Jezusie. Programem i porządkiem dziennym Kościoła jest Jezus — to, kim jest, co uczynił i czyni dla nas oraz co oferuje każdemu, kto przyjmuje Go jako Pana i Zbawiciela.

Obraz domowników Boga jest bardzo wymowny. Opiera się na więziach istniejących między ludźmi. Jest to bliski każdemu obraz rodziny — ojca, matki, braci i sióstr. Więzi rodzinne mogą być bardzo silne, a towarzysząca im lojalność często przekracza wszelkie inne więzi. Lojalność to ważna część rodzinnej jedności, gdyż bez niej trudno mówić o jakiejkolwiek jedności.

Jak ten obraz ma się do Kościoła? Otóż członkowie Kościoła także tworzą jedną wielką rodzinę. Jesteśmy związani ze sobą nie tylko dlatego, że należymy do ludzkiej rodziny jako potomkowie Adama, ale także dlatego, że jesteśmy związani z Jezusem, Drugim Adamem, i wspólnym doświadczeniem nowonarodzenia. W ten sposób jesteśmy ściśle zjednoczeni ze sobą nie tylko ze względu na wyznawane prawdy wiary, ale także w doświadczeniu nawrócenia i nowego życia w Jezusie.

`Niestety, nie wszyscy mają dobre doświadczenia związane z rodziną. Stąd ten obraz może nie przemawiać do nich zbyt mocno. Jak my jako Kościół możemy stać się dla takich ludzi rodziną, jakiej nigdy nie mieli?`