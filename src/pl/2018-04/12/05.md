---
title:  Dyscyplina kościelna
date:  19/12/2018
---

Jednym z głównych zagadnień związanych z organizacją Kościoła jest dyscyplina kościelna. To, w jaki sposób dyscyplina kościelna chroni jedność wspólnoty religijnej, jest trudną kwestią i często błędnie rozumianą. Z biblijnego punktu widzenia dyscyplina kościelna skupia się na dwóch ważnych zadaniach: ochronie czystości doktrynalnej i zachowaniu czystości życia i praktyki Kościoła.

Jak zauważyliśmy, Nowy Testament podkreśla znaczenie zachowania czystości biblijnego nauczania w obliczu niebezpieczeństwa odstępstwa i fałszywych nauk, zwłaszcza w czasie końca. To samo dotyczy ochrony reputacji wspólnoty przez wystrzeganie się nikczemności, nieuczciwości i niemoralności. Dlatego Pismo Święte zostało scharakteryzowane jako „pożyteczne do nauki, do wykrywania błędów, do poprawy, do wychowywania w sprawiedliwości” (2 Tm 3,16).

`Przeczytaj Mt 16,19 i 18,15-20. Jakie zasady wskazał Jezus Kościołowi w kwestii dyscypliny i napominania błądzących?`

Biblia przedstawia pojęcie dyscypliny i wzajemnej odpowiedzialności w naszym duchowym i moralnym życiu. W gruncie rzeczy jednym ze znaków wyróżniających Kościół jest jego świętość, to znaczy odłączenie od świata. Z pewnością znajdujemy w Biblii wiele przykładów trudnych sytuacji wymagających zdecydowanego działania przeciwko niemoralnym zachowaniom. Normy moralne muszą być przestrzegane w Kościele.

`Jakie zasady zawarte w Mt 7,1-5 oraz Ga 6,1-2 powinny być stosowane w trudnych sytuacjach w Kościele?`

Nie możemy wyprzeć się biblijnej nauki o potrzebie dyscypliny kościelnej. Bez niej nie jesteśmy w stanie być wierni Słowu Bożemu. Jednak zwróć uwagę na pojednawczy charakter zasad i zaleceń dotyczących dyscypliny kościelnej. O ile to możliwe, celem owej dyscypliny powinno być pojednanie. Musimy pamiętać, że wszyscy jesteśmy grzesznikami i wszyscy potrzebujemy łaski. Tak więc gdy stosujemy środki dyscyplinarne, musimy to czynić z pokorą i świadomością swoich upadków.

`Jak w naszym postępowaniu wobec błądzących możemy się nauczyć działać bardziej na rzecz pojednania niż karania?`