---
title:  Organizacja i misja
date:  20/12/2018
---

Jak niejednokrotnie zauważyliśmy w tym kwartale (i co warto powtórzyć jeszcze raz), zostaliśmy zorganizowani i zjednoczeni jako Kościół do prowadzenia działalności misyjnej (ewangelizacyjnej). Nie jesteśmy klubem towarzyskim dla ludzi o podobnych zainteresowaniach umożliwiającym im wzajemne spotykanie się oraz utwierdzanie w tym, co wierzą (choć i to jest ważne). Zostaliśmy zebrani w jedną organizację, by dzielić się ze światem prawdą, którą otrzymaliśmy i umiłowaliśmy.

`W Mt 28,18-20 Jezus przekazał swoim uczniom ostatnie zlecenie dotyczące ich misji w świecie. Wskaż najważniejsze słowa w tym zleceniu Jezusa. Co te słowa oznaczają dla Kościoła dzisiaj?`

Wielkie zlecenie Jezusa przekazane uczniom zawiera cztery ważne czasowniki: wyruszywszy, czyńcie uczniami, chrzcząc i nauczając (zob. Mt 28,19-20 BI). Zgodnie z gramatyką greckiego oryginału główny czasownik to czyńcie uczniami, a trzy pozostałe wskazują, jak należy to robić. Ludzie są czynieni uczniami, gdy wierzący docierają do wszystkich ludów, by głosić ewangelię, chrzcić ludzi i nauczać ich życia w posłuszeństwie Jezusowi.

Gdy Kościół przyjmuje to zlecenie, Królestwo Boże szerzy się i coraz więcej ludzi ze wszystkich ludów przyłącza się do szeregów tych, którzy przyjmują Jezusa jako Zbawiciela. Ich posłuszeństwo nakazowi Jezusa, by chrzcić i przestrzegać Jego nauczania, tworzy nową ogólnoświatową rodzinę. Nowi uczniowie otrzymują zapewnienie obecności Jezusa każdego dnia, gdy sami pozyskują kolejnych uczniów. Obecność Jezusa jest obietnicą obecności samego Boga. Ewangelia Mateusza rozpoczyna się oświadczeniem, że wraz z przyjściem Jezusa na świat „Bóg [jest] z nami” (Mt 1,23), a kończy się obietnicą stałej obecności Jezusa z nami aż do Jego powtórnego przyjścia.

„Chrystus nie powiedział swoim uczniom, że ich praca będzie łatwa. (...). Chrystus zapewnił ich, że będzie z nimi, a jeśli pójdą naprzód w wierze, wówczas kroczyć będą pod tarczą wszechmocy. Wezwał ich, by byli odważni i silni, gdyż w ich szeregach będzie Ten, który jest potężniejszy od aniołów — sam Wódz Wojsk Niebiańskich. On zapewnił wszystko, co niezbędne dla rozwoju ich dzieła, i wziął na siebie odpowiedzialność za jego powodzenie. Jak długo byli posłuszni Jego Słowu i pracowali w łączności z Nim, tak długo nie mogli upaść”1.

`Zastanów się nad znaczeniem obietnicy dotyczącej obecności Jezusa wśród Jego ludu aż do Jego powtórnego przyjścia. Jak realność tej obietnicy wpływa na nas, gdy staramy się wypełniać zlecenie dane nam przez Jezusa?`

---

_1 Ellen G. White, Krzyż i miecz, Warszawa 2018, wyd. II, s. 19._