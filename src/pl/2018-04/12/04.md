---
title:  Zachowanie jedności Kościoła
date:  18/12/2018
---

`Przeczytaj 2 Tm 2,15 i Tt 1,9. Według pouczeń Pawła udzielonych Tymoteuszowi i Tytusowi, jakie ważne zadania należą do obowiązków wiernych przywódców zborowych i kościelnych?`

Zwróć uwagę, jak Paweł podkreśla konieczność zachowania czystości zasad wiary i nauczania biblijnego. Jest to niezbędne dla jedności, zwłaszcza że to właśnie nasze zasady wiary są czynnikiem jednoczącym nasz Kościół. Jako adwentyści dnia siódmego, pochodzący z rozmaitych środowisk i kultur, znajdujemy jedność w Chrystusie dzięki zrozumieniu prawdy danej nam przez Niego. Jeśli pobłądzimy w tej sprawie, doprowadzi to do chaosu i rozpadu Kościoła, zwłaszcza w obliczu ostatecznego kryzysu.

„Zaklinam cię tedy przed Bogiem i Chrystusem Jezusem, który będzie sądził żywych i umarłych, na objawienie i Królestwo jego; głoś Słowo, bądź w pogotowiu w każdy czas, dogodny czy niedogodny, karć, grom, napominaj z wszelką cierpliwością i pouczaniem. Albowiem przyjdzie czas, że zdrowej nauki nie ścierpią, ale według swoich upodobań nazbierają sobie nauczycieli, żądni tego, co ucho łechce, i odwrócą ucho od prawdy, a zwrócą się ku baśniom” (2 Tm 4,1-4).

W powyższych słowach Paweł kieruje swoje natchnione myśli ku powtórnemu przyjściu Jezusa i dniowi sądu. Apostoł korzysta w pełni z autorytetu danego mu przez Boga (zob. 1 Tm 1,1), by udzielić Tymoteuszowi ważnego pouczenia. W kontekście czasów końca, fałszywych nauk i wzrostu niemoralności Tymoteusz ma głosić Słowo Boże. Do takiej służby i my zostaliśmy powołani.

W ramach służby nauczania Tymoteusz ma karcić, gromić i napominać. Te czasowniki nawiązują do kierowniczej roli Pisma Świętego (zob. 2 Tm 3,16). Najwyraźniej zadaniem Tymoteusza jest przestrzegać, nauczać i stosować to, co znajduje w Piśmie Świętym, i to z wytrwałością i cierpliwością. Surowe i ostre połajanki rzadko skłaniają grzesznika do poddania się Chrystusowi. Idąc za pouczeniem Pawła i kierownictwem Ducha Świętego oraz przejawiając postawę służebnego przywódcy, Tymoteusz mógł wywierać silny i jednoczący wpływ na Kościół.

`W jaki praktyczny sposób możemy pomóc przywódcom naszego Kościoła w zachowywaniu jedności? Jak możemy się upewnić, że zawsze działamy na korzyść jedności i nigdy jej nie szkodzimy, nawet gdy uczestniczymy w jakiejś dyskusji?`