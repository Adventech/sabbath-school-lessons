---
title:  Chrystus — Głowa Kościoła
date:  16/12/2018
---

Jak zauważyliśmy we wcześniejszej lekcji, w Nowym Testamencie Kościół został przedstawiony za pomocą metafory ciała. Kościół jest ciałem Chrystusa. Ta metafora nawiązuje do kilku aspektów Kościoła i relacji między Chrystusem a Jego ludem. Kościół jako ciało Chrystusa zależy od Niego w kwestii swojego istnienia. On jest Głową (zob. Kol 1,18; Ef 1,22) i Źródłem Życia Kościoła. Bez Niego Kościół nie istniałby.

Ponadto Kościół wywodzi swoją tożsamość od Chrystusa, gdyż to On jest jego Założycielem, Fundamentem oraz Źródłem jego wierzeń i nauczania. Ale Kościół to jeszcze coś więcej, gdyż jego tożsamość wykracza poza te rzeczy. To Chrystus i Jego Słowo objawione w Piśmie Świętym określają, czym jest Kościół. Tak więc Kościół czerpie swoją tożsamość i znaczenie od Chrystusa.

`W Ef 5,23-27 Paweł, wskazując więzi istniejące między Chrystusem i Jego Kościołem, ilustruje w ten sposób, jakie powinny być relacje między mężem i żoną. Jakie są najważniejsze podstawy więzi Chrystusa z Jego Kościołem?`

Choć możemy się opierać koncepcji podporządkowania, jako że w minionych wiekach przywódcy kościelni często nadużywali swojej władzy, to jednak Kościół jest poddany Głowie, Chrystusowi, i podlega Jego władzy. Nasze uznanie Chrystusa jako Głowy Kościoła przypomina nam, komu ostatecznie winniśmy lojalność — samemu Panu i nikomu innemu. Kościół musi być zorganizowany, ale ta organizacja zawsze musi być podporządkowana władzy Jezusa, Prawdziwego Przywódcy Kościoła.

„Kościół zbudowany jest na Chrystusie, który stanowi jego fundament i któremu winien jest posłuszeństwo jako Głowie. Nie jest zależny od człowieka i nie może być przez człowieka kontrolowany. Wielu rości sobie prawo do tego, aby pozycja i zdobyte w Kościele zaufanie dawały im autorytet upoważniający do dyktowania, w co inni mają wierzyć i jak mają postępować. Bóg nie uznaje takich roszczeń. Zbawiciel oświadczył:

— »Wy wszyscy jesteście braćmi« (Mt 23,8).

Wszyscy wystawieni są na pokusy i podatni na błędy. Nie możemy uzależniać się od władzy żadnej ograniczonej istoty. Skała wiary to żywa obecność Chrystusa w Kościele. Na nią mogą liczyć najsłabsi, a jeśli ci, którzy uważają siebie za najmocniejszych, nie poddadzą się Chrystusowi, okażą się najsłabszymi”1.

`Jak możemy się nauczyć polegać wyłącznie na Chrystusie, a nie na żadnym człowieku, do czego jesteśmy kuszeni?`

---

_1 Ellen G. White, Życie Jezusa, Warszawa 2018, wyd. XVI, s. 308._