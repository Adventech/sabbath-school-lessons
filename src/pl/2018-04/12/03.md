---
title:  Służebne przywództwo
date:  17/12/2018
---

Podczas swojej ziemskiej działalności Jezus raz po raz doświadczał chwil, gdy ogarniało Go przygnębienie z powodu uczniów i ich pragnienia władzy, którego nie potrafili ukryć. Apostołowie najwyraźniej pragnęli stać się największymi przywódcami królestwa Jezusa (zob. Mk 9,33-34; Łk 9,46). Nawet podczas ostatniej wieczerzy pragnienie dominacji dawało się odczuć wśród nich (zob. Łk 22,24).

`Wykorzystując jedną z takich sytuacji, Jezus wyraźnie przedstawił swoje stanowisko w kwestii duchowego przywództwa wśród Jego ludu. Jakie zasady przywództwa zostały zawarte w Jezusowym napomnieniu zapisanym w Mt 20,25-28? Jak możemy stosować te zasady w naszych zborach?`

„W tym krótkim fragmencie ewangelii Jezus przedstawia nam dwa modele władzy. Pierwszy odzwierciedla rzymskie pojęcie władzy. W tym modelu elita stoi ponad innymi ludźmi. Do niej należy uprawnienie do podejmowania decyzji i do egzekwowania ich wykonania przez tych, którzy im podlegają. Jezus wyraźnie odrzucił ten model władzy, mówiąc:

— »Nie tak ma być między wami« (Mt 20,26).

Zamiast tego przedstawił uczniom zapierający dech w piersiach nowy model władzy będący zupełnym odrzuceniem czy odwróceniem hierarchicznego modelu, który znali”1.

Pojęcie władzy przedstawione przez Jezusa przy tej okazji jest oparte na dwóch podstawowych greckich słowach: diakonos (sługa2) i dulos (niewolnik3). W niektórych przekładach Biblii oba słowa zostały przetłumaczone jako sługa, wskutek czego tracą moc i wymowę nadaną im przez Jezusa. Choć Jezus nie zamierzał znieść wszelkich struktur władzy, to jednak pragnął podkreślić, że przywódcy kościelni muszą być przede wszystkim sługami i niewolnikami ludu Bożego. Ich rolą nie jest sprawowanie władzy nad ludem, dominowanie nad współwyznawcami, umocnienie swojego prestiżu czy poprawienie swojej reputacji. „Chrystus ustanowił królestwo oparte na zupełnie odmiennych zasadach. Nie wzywał ludzi do sprawowania władzy, lecz do służenia, tak aby silni mogli podźwignąć ciężary spadające na słabych. Siła, stanowisko, talent i wykształcenie zwiększały obowiązki posiadaczy tych cech na rzecz służenia bliźnim”4.

`Przeczytaj J 13,1-20. Jaki przykład przywództwa dał Jezus swoim uczniom? Czego Jezus stara się nas nauczyć w tym fragmencie ewangelii? Jak możemy kierować się zasadą zawartą w słowach Jezusa w całym naszym postępowaniu, zarówno w Kościele, jak i poza nim?`

---

_1 Darius Jankiewicz, Serving Like Jesus: Authority in God’s Church, w: Adventist Review, 13 III 2014, s. 18._

_2 Zob. Mt 20,26 BT (przyp. red.)._

_3 Zob. Mt 20,27 BT (przyp. red.)._

_4 Ellen G. White, Życie Jezusa, Warszawa 2018, wyd. XVI, s. 406._