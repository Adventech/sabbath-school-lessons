---
title:  Przyczyny Braku Jedności
date:  06/10/2018
---

### Studium bieżącego tygodnia
Pwt 28,1-14; Jr 3,14-18; Sdz 17,6; 1 Krl 12,1-16; 1 Kor 1,10-17; Dz 20,25-31.

> <p>Tekst pamięciowy</p>
> „Początkiem mądrości jest bojaźń Pana, a poznanie Świętego — to rozum” (Prz 9,10).

Starotestamentowi prorocy raz po raz wzywali Izraelitów do posłuszeństwa Bożym przykazaniom. Nieposłuszeństwo i beztroska doprowadzały do odstępstwa i braku jedności. Posłuszeństwo prawu Bożemu miało chronić Izraelitów przed naturalnymi skutkami grzechu i uświęcać ich wśród innych narodów. Podążanie za wolą Bożą miało prowadzić do zgody wśród ludu Bożego i wzmacniać wspólnotę w oporze wobec sposobu postępowania pogan i złych praktyk religijnych otaczających Izraelitów ze wszystkich stron. Zamierzeniem Boga było to, by Jego lud był święty i świadczył o Nim wśród okolicznych narodów.

Po wyprowadzeniu Hebrajczyków z Egiptu Bóg przez Mojżesza powiedział im:

— „Patrzcie! Nauczyłem was ustaw i praw, jak mi rozkazał Pan, mój Bóg, abyście tak postępowali w ziemi, do której wchodzicie, aby ją wziąć w posiadanie. Przestrzegajcie ich więc i spełniajcie je, gdyż one są mądrością waszą i roztropnością waszą w oczach ludów, które usłyszawszy o wszystkich tych ustawach, powiedzą: Zaprawdę, mądry i roztropny jest ten wielki naród” (Pwt 4,5-6).

Niewątpliwie, gdyby Izraelici pozostali wierni Bogu, ich udziałem stałyby się największe błogosławieństwa, które mogliby przekazywać innym. Jednak niewierność doprowadziła do szeregu problemów, a jednym z nich był brak jedności.