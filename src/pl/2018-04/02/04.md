---
title:  Podział państwa izraelskiego
date:  09/10/2018
---

Droga odstępstwa nie od razu prowadzi do najgorszych konsekwencji. Jednak skutki złych wyborów i decyzji nawarstwiają się z biegiem czasu i ostatecznie prowadzą do strasznych konsekwencji, nawet pośród ludu Bożego.

`Przeczytaj historię króla Rechabeama w 1 Krl 12,1-16. Co spowodowało ten tragiczny rozłam wśród ludu Bożego?`

„Gdyby Rechabeam i jego niedoświadczeni doradcy zrozumieli wolę Bożą wobec Izraela, usłuchaliby prośby ludu o zdecydowaną reformę zarządzania państwem. Jednak gdy nadarzyła się taka okazja podczas zgromadzenia w Sychem, nie prześledzili przyczyn i skutków kryzysu, a to na zawsze osłabiło ich wpływ na znaczną część narodu. Ich wyraźny zamiar kontynuowania i zwiększania ucisku zapoczątkowanego w czasach rządów Salomona stał w sprzeczności z Bożym planem dla Izraela i dał ludowi dostateczny powód, by wątpić w szczerość ich intencji. Tym niemądrym i świadczącym o braku wrażliwości dążeniu do pokazania siły król i jego doradcy obnażyli swoją pychę wynikającą z zajmowanej pozycji i posiadanego autorytetu”1.

`Co poniższe wersety mówią o potrzebie mądrości w podejmowaniu właściwych decyzji? Gdzie znajduje się źródło prawdziwej mądrości?`

Prz 4,1-9 ...

Prz 9,10 ...

Jk 1,5 ...

Historia Rechabeama oraz jego surowej i niemądrej decyzji nałożenia większych obciążeń podatkowych na jego poddanych to smutny epizod w dziejach narodu izraelskiego. Król zasięgnął rady dwóch grup doradców, ale swoją decyzję oparł na radzie niedoświadczonych młodzieńców, swoich rówieśników, czym ściągnął klęskę na królestwo budowane przez 80 lat przez swojego ojca, Salomona, i dziada, Dawida. Rada, by król zastraszył tłum, zapowiadając surowsze traktowanie niż to, jakiego doświadczali za panowania jego ojca, okazała się niemądrą radą. Młodzi doradcy uznali, że okazanie ludziom zrozumienia i zmniejszenie ekonomicznego ucisku nie będzie odpowiednie dla stylu przywództwa młodego króla. Byli przekonani, że powinien się zaprezentować jako bezwzględny i okrutny władca. Jednak w oczach poddanych Rechabeam wyszedł na głupca niezasługującego na to, by dochować mu wierności. Stąd doszło do nieuchronnego podziału w ludzie Bożym — podziału, który nigdy nie był w planie Bożym dla Izraelitów.

---

_1 Ellen G. White, Prorocy i królowie, Warszawa 2018, wyd. V, s. 52._