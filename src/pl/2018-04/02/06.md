---
title:  Wejdą między was wilki
date:  11/10/2018
---

`Przeczytaj Dz 20,25-31. Przed czym Paweł ostrzegł starszych zboru efeskiego? Co mogli oni uczynić, aby ustrzec się przed tym zagrożeniem?`

Podczas apostolskiej służby Paweł często spotykał się z opozycją, więc wiedział, jak trudno jest zachować czystość ewangelii Jezusa Chrystusa. W swojej pożegnalnej mowie do starszych zboru efeskiego posłużył się analogią strażnika z Ez 33,1-6, by uwrażliwić przywódców na obowiązek strzeżenia ewangelii. Mieli oni być wiernymi pasterzami swojego zboru.

Mówiąc o fałszywych nauczycielach, Paweł posłużył się porównaniem do wilków drapieżnych (zob. Dz 20,29). Nawiązał w ten sposób do ostrzeżenia Jezusa, który powiedział, że fałszywi nauczyciele (prorocy) są jak wilki „w odzieniu owczym” (Mt 7,15). Ci fałszywi nauczyciele pojawili się wkrótce po tym, jak Paweł wypowiedział swoje ostrzeżenie. Usiłowali oni żerować na zborach założonych przez niego w Azji Mniejszej. W Ef 5,6-14 i Kol 2,8 znajdujemy kolejne ostrzeżenia apostoła skierowane do zborów w tym regionie.

W 2 Liście do Tymoteusza Paweł ostrzegł także swojego współpracownika opiekującego się zborem efeskim przed błędami i bezbożnością czasów ostatecznych.

`Przeczytaj 2 Tm 2,14-19; 3,12-17. Co Paweł napisał do Tymoteusza w kwestii przeciwstawiania się fałszywym nauczycielom i zachowania jedności Kościoła?`

Po pierwsze Tymoteusz powinien był znać Biblię „jako wypróbowany i nienaganny pracownik, który wykłada należycie słowo prawdy” (2 Tm 2,15). Lekarstwem na jałowe dysputy i rozważania jest właściwe zrozumienie i nauczanie Słowa przekazanego przez Boga. Prawdy Pisma Świętego muszą być właściwie interpretowane, aby żadna jego część nie przeciwstawiała się całemu obrazowi zagadnienia przedstawionemu w Biblii, a także by zapobiec błędnym interpretacjom, które mogą prowadzić do utraty wiary w Jezusa. Kwestie nieistotne czy drugorzędne muszą być podporządkowane fundamentalnym zasadom Słowa Bożego, których celem jest przygotowanie wierzących do zwycięskiego życia w Chrystusie. Drugim zaleceniem Pawła jest to, by także sam Tymoteusz unikał „pospolitej, pustej mowy” (2 Tm 2,16). Błahe tematy i czcze domysły nie powinny mieć miejsca w nauczaniu Tymoteusza, jeśli ma on być uznany za godnego i wiernego nauczyciela. Tego rodzaju nauczanie prowadzi jedynie do bezbożności i nie buduje wiary współwyznawców (zob. 2 Tm 2,16). Jedynie prawda prowadzi do pobożności i harmonii wśród wierzących. Powodem, dla którego Tymoteusz musi unikać tych błędów i wzywać innych, by ich unikali, jest to, że szerzą się one w Kościele jak zgorzel (zob. 2 Tm 2,17). Ostatecznie to posłuszeństwo Słowu Bożemu jest najlepszym zabezpieczeniem przed fałszywymi naukami (zob. 2 Tm 3,14-17) zagrażającymi jedności Kościoła.

`Jak jako Kościół możemy zabezpieczyć się przed ludźmi, którzy przez fałszywe nauki mogą powodować podziały wśród nas?`