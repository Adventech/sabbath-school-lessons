---
title:  Rozłam w Koryncie
date:  10/10/2018
---

Niestety zjawisko braku jedności wśród ludu Bożego nie zakończyło się w czasach starotestamentowych.

Na przykład cztery pierwsze rozdziały 1 Listu do Koryntian są wezwaniem do jedności. Będąc w Efezie, Paweł dowiedział się o podziałach zaistniałych w zborze korynckim. Tak więc rozpoczął swój list do koryntian dłuższą wypowiedzią na temat jedności Kościoła i konieczności unikania rozłamów. Paweł martwił się z powodu zaistniałej sytuacji i starał się udzielić natchnionej rady, by pomóc rozwiązać ów problem.

`Co według 1 Kor 1,10-17 wydaje się być przyczyną braku jedności, rozłamów i sporów?`

Paweł zaniepokoił się o braci i siostry w Koryncie, gdy ktoś z domowników Chloi doniósł mu o podziałach i sporach zaistniałych wśród nich. Jedne z jego pierwszych słów są pełne głębokiej troski: „A proszę was, bracia, w imieniu Pana naszego, Jezusa Chrystusa, abyście wszyscy byli jednomyślni i aby nie było między wami rozłamów” (1 Kor 1,10). Jego sugerowanym rozwiązaniem było przypomnienie im jako chrześcijanom, że mają być „zespoleni jednością myśli i jednością zdania” (1 Kor 1,10). Cokolwiek powodowało spory i podziały, Paweł był zdecydowany położyć im kres.

Apostoł przypomniał korynckim chrześcijanom, że zostali oni powołani do podążania za Chrystusem, a nie za ludźmi, bez względu na to, jak utalentowani czy powołani mogliby oni być. Koryntianie podzielili się na zwolenników różnych autorytetów i stronnictw, ale apostoł stwierdził stanowczo, że takie podziały nie są zgodne z wolą Chrystusa. Napisał, że chrześcijańska jedność jest oparta na Chrystusie i Jego ofierze złożonej na krzyżu za wszystkich ludzi (zob. 1 Kor 1,13).

Chrześcijańska jedność ma swoje źródło w prawdzie, która jest w Jezusie Chrystusie, i to ukrzyżowanym, a nie w nikim innym, bez względu jak godny byłby to nauczyciel, kaznodzieja czy przywódca. U stóp krzyża wszyscy stoimy na tym samym poziomie. Nasz chrzest jest zanurzeniem w Chrystusie, który jako jedyny może nas obmyć z grzechu. Jednak o tę jedność w Chrystusie musimy dbać w praktyczny sposób.

Sytuacja, do jakiej doszło w Koryncie, uczy nas, że jako adwentyści dnia siódmego nie możemy traktować naszej jedności wiary i misji jako danej raz na zawsze. Podziały i spory mogą podkopywać jedność naszego Kościoła, jeśli miłość i panowanie Chrystusa nie jednoczą nas w Nim.

`Jak możemy się nauczyć unikać niebezpieczeństw, do których odniósł się Paweł? Dlaczego zawsze musimy zachować ostrożność w okazywaniu pełnej lojalności komukolwiek poza Chrystusem?`