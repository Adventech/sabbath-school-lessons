---
title:  Nawróćcie się, odstępni synowie
date:  07/10/2018
---

Historia ludu izraelskiego jest pełna aktów nieposłuszeństwa i anarchii, po których następowały powroty do Boga i okresy posłuszeństwa przerywane kolejnymi odstępstwami i konfliktami. Ten wzorzec powtarzał się wielokrotnie. Za każdym razem, gdy lud Boga świadomie podążał za Jego wolą, doświadczał błogosławieństwa pokoju i powodzenia. Natomiast za każdym razem, gdy Izraelici byli nieposłuszni i chodzili własnymi drogami, wiodło im się coraz gorzej oraz spotykały ich konflikty i wojny. Jeszcze zanim weszli do Ziemi Obiecanej, Bóg przepowiedział ten wzorzec postępowania i zaoferował rozwiązanie pomagające uniknąć niepożądanych konsekwencji komplikujących ich życie.

`Przeczytaj Pwt 28,1-14. Jakie błogosławieństwa miały się stać udziałem Izraelitów w wyniku ich posłuszeństwa woli Bożej?`

`Przeczytaj Jr 3,14-18. Czego możemy się nauczyć z Bożego wezwania skierowanego do Izraelitów, by okazali skruchę i powrócili do Boga? Jak wezwanie to świadczy o miłości i cierpliwości Boga do Jego ludu?`

Zdumiewające w Księdze Jeremiasza jest to, że Bóg jawi się tutaj jako miłujący, miłosierny i łaskawy wobec swojego ludu pomimo buntowniczości, podziałów i bałwochwalstwa Izraelitów. Bóg raz po raz wzywał swój lud do powrotu do Niego i odwrócenia się od złego postępowania. Raz po raz obiecywał odstępcom odrodzenie i nadzieję na przyszłość:

— „Nawróć się żono odstępna, Izraelu — mówi Pan — nie spojrzę na was surowo, gdyż Ja jestem dobrotliwy — mówi Pan — a nie chowam gniewu na wieki! Tylko uznaj swoją winę, że od Pana, swojego Boga, odstąpiłaś i oddawałaś się obcym bogom pod każdym zielonym drzewem, a mojego głosu nie słuchaliście — mówi Pan” (Jr 3,12-13).

Jeremiasz zapisał te słowa w czasach, gdy Izraelici nie byli posłuszni Słowu Bożemu. Choć pewne reformy zostały zainicjowane w czasach króla Jozjasza, większość Izraelitów nie odczuwała żadnej duchowej potrzeby wierności i posłuszeństwa Bogu. Ich grzechy, bałwochwalstwo i egocentryzm prowadziły do duchowego i politycznego upadku. Im bardziej odchodzili od pełnienia woli Bożej, tym gorsze były ich perspektywy na przyszłość. Przez Jeremiasza Bóg wzywał ich do nawrócenia. Zaplanował dla nich lepszą przyszłość i pragnął doprowadzić ich do dobrobytu, jedności i zdrowia. Jednak warunkiem odrodzenia było życie przez wiarę i to wszystko, co prawdziwa wiara w Boga niesie ze sobą.

`Jak doświadczyłeś w swoim prywatnym życiu różnicy skutków posłuszeństwa i nieposłuszeństwa wobec Boga?`