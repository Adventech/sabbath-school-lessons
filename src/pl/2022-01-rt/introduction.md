### O czym w tym kwartale?

Żyjemy w realiach wojny pomiędzy Bogiem i Jego Królestwem, a siłami zła. Trwa ona w każdej chwili – niezależnie od nas. Nie możemy się z niej wycofać, czy stwierdzić: "Ja się w to nie bawię". Ta wojna to nasza rzeczywistość i każdy z nas musi zdecydować, jaką postawę przyjmie. Będziemy więc rozmawiać o Bożym Królestwie i o naszej roli jako jego przedstawicieli w tym świecie.


**Jak wycisnąć z lekcji 100%?**

Po pierwsze – pamiętaj, że lekcje nie działają jak książka, którą wystarczy tylko przeczytać. Jeśli poświęcisz tę dodatkową chwilę, żeby zerknąć na teksty, zastanowić się nad zadanymi pytaniami i wykonać polecenia, Twoja znajomość i zrozumienie Biblii zauważalnie na tym skorzysta.

Po drugie – wypracuj sobie cykl, który odpowiada Twojemu rozkładowi obowiązków i sposobowi funkcjonowania. Możesz czytać po jednym dniu od soboty do piątku, możesz robić kilka dni na raz, albo i cały tydzień raz, a porządnie (choć regularne przyjmowanie mniejszych porcji wiedzy jest zwykle bardziej efektywne).

Po trzecie – dla najlepszego efektu, przeczytaj i spróbuj powtórzyć tekst pamięciowy za każdym razem, gdy sięgasz po lekcje. Słowa Boga – gdy zostają w głowie – naprawdę potrafią pomóc.

Po czwarte – to, ile wniesiesz i wyniesiesz z dyskusji w grupie zależy w dużej mierze od tego, ile uwagi poświęcisz przerobieniu lekcji w tygodniu. 

**Powodzenia!**