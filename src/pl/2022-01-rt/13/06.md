---
title:  Połączmy to w całość
date:   24/03/2022
---

**Przeczytaj Sdz 6**

Przypomnij sobie tekst pamięciowy.

W powyższym rozdziale z Księgi Sędziów anioł spotyka się z Gedeonem (który w tamtym czasie ukrywał się przed armią Midianitów), by przekazać mu powołanie od Boga. Gedeon miał stać się wielkim wojownikiem i wyzwolić Izraela z rąk najeźdźców. Zatrzymajmy się na chwilę w tym miejscu. Jeszcze raz – Bóg powołuje człowieka, który ucieka i chowa się przed wielką armią midiańską, żeby stał się wojownikiem, który tę właśnie armię pokona i wyzwoli Izraela. Ma sens? U Boga jak najbardziej. On patrzy inaczej, niż my; potrafi dostrzec potencjał w ludziach, którzy na danym etapie nie wydają się mieć go zbyt wiele. Tak też patrzy na Ciebie – Bóg dostrzega tyle potencjału, ile faktycznie go w Tobie jest (niezależnie od tego, ile Ty w sobie widzisz) i chce go wykorzystać. Pozwolisz Mu na to?

Bóg szuka ludzi takich, jak Gedeon, również dziś. Ci, w których dostrzega potencjał, nie zawsze wydają się w oczywisty sposób nadawać do roli lidera, a tym bardziej nie zawsze sami tak o sobie myślą. Bardziej nawet, niż talentów i darów (których mniej lub więcej, ale każdy z nas otrzymał), Bóg szuka ludzi, którzy dadzą się kierować przez Ducha Świętego, bo to jest w służbie najważniejsze. Gedeon walczył z fizycznymi ludźmi o fizyczną ziemię. Wojna, która toczy się teraz, to starcie niewidzialnych mocy dobra i zła, a stawką jest wieczne życie na ziemi, która ma nadejść. Czy chcesz, czy nie, w tę wojnę wplątany jesteś również Ty (jak z resztą my wszyscy). Kilka tysięcy lat temu Bóg użył Gedeona. Dla Ciebie też znajdzie się dzisiaj misja do wykonania. Dołączysz?