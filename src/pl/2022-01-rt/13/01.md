---
title:  Bohater? Ty?
date:   19/03/2022
---

**Ile może jeden człowiek?**

O kimś, kto zrobił różnicę. Robert Moffat - słynny i bardzo zasłużony misjonarz – powrócił do ojczystej Szkocji po latach służby w Afryce Południowej, żeby znaleźć pomocników do dalszej pracy misyjnej. Przybył do pewnego kościoła, gdzie – ku jego rozczarowaniu – zebrała się bardzo nieliczna grupka, złożona z niemal samych kobiet. W tamtych czasach raczej niemożliwe było, żeby kobieta pojechała na misję zagraniczną sama. Musiała mieć rodzinę i z nią pojechać, a to było dużo trudniejsze do zrealizowania. Moffat szukał więc przede wszystkim mężczyzn. W tym celu nawet tekst wprowadzający do kazania brzmiał: "Na was, mężowie, wołam!" (Prz 8:4). Mówienie tego kazania wydawało się bez sensu, ale skoro ktoś przyszedł, to wypadało je powiedzieć. Zniechęcony Moffat zaczął więc mówić, choć nie spodziewał się, że ktokolwiek z obecnych na sali pojedzie z nim do Afryki. Słuchała więc mała grupka kobiet i chłopiec biegający sobie gdzieś z tyłu kościoła i bawiący się przy organach. 

Gdy mówimy, że Bóg działa nieprzewidywalnie, to takie właśnie historie mamy na myśli – Moffat faktycznie nie znalazł wtedy nikogo, kto pojechałby z nim na dalszą misję, ale chłopiec, który na jego kazaniu bawił się przy organach, zapamiętał jego słowa bardzo dobrze i był pod takim ich wrażeniem, że za jakiś czas sam został misjonarzem. Nazywał się David Livingstone. Dotarł do wielu afrykańskich plemion, z którymi żaden Europejczyk nie miał wcześniej kontaktu. Dzięki jego pracy, miliony ludzi znają dziś Jezusa.

O kimś, kto mógł zrobić różnicę (ale nie zrobił). Pewna brytyjska arystokratka żyła kiedyś w Nairobi, w Kenii. Miała liczną służbę. Wśród pracujących dla niej służących był też młody chłopak na posyłki. Po około trzech miesiącach swojej pracy podszedł do niej i oznajmił, że chciałby teraz pracować w domu pewnego muzułmanina i poprosił o list polecający. Kobieta była zdziwiona, bo chłopak dostawał godną zapłatę i mieszkał w dobrych warunkach, ale ponieważ go ceniła, to zaproponowała, że może zapłacić mu jeszcze więcej, żeby został. Chłopak odpowiedział jednak, że pieniądze były dobre i to nie o nie mu chodzi. Zastanawiał się, czy powinien być chrześcijaninem, czy muzułmaninem, więc stwierdził, że spędzi po trzy miesiące pracując najpierw dla jednych, a potem dla drugich, by na podstawie swoich obserwacji zdecydować, co wybrać. Kobieta uśmiechnęła się, kryjąc przerażenie. Natychmiast zaczęła myśleć, ile rzeczy w ciągu ostatnich trzech miesięcy zrobiłaby inaczej, gdyby wiedziała, że to będzie miało takie znaczenie dla wiary tego młodego człowieka. Gdyby nie była to hipokryzja, to chciałoby się spytać: "Dlaczego nie powiedziałeś mi o tym na początku?"

### Do przestudiowania

> <p>Tekst pamięciowy</p>
> "Tak niechaj świeci wasza światłość przed ludźmi, aby widzieli wasze dobre uczynki i chwalili Ojca waszego, który jest w niebie" (Mt 5:16)

Zasada wiary nr 17 - "Dary duchowe i posługiwanie": "Bóg w każdym czasie obdarza wszystkich członków swego Kościoła darami duchowymi, które każdy wyznawca powinien wykorzystywać w duchu miłości dla wspólnego dobra Kościoła i ludzkości. [...] Według Pisma Świętego, dary te obejmują takie posługi jak wiara, uzdrawianie, proroctwo, głoszenie, nauczanie, zarządzanie, pojednanie, współczucie oraz pełna poświęcenia służba i miłosierdzie w niesieniu pomocy i zachęty ludziom".

Ellen G. White, Nauki z góry błogosławienia, "Jesteście światłością świata", str. 42-46