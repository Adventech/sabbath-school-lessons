---
title:  Tożsamość w Jezusie, cz.2
date:   05/02/2022
---

**Termostaty i termometry**

Czy wiesz, czym różni się termostat od termometru? Termometr pokazuje temperaturę i na tym kończy się jego rola – jakie jego otoczenie, taki on. Termostat z kolei jest elementem systemów grzewczych, lub klimatyzacyjnych, który - gdy temperatura spada zbyt nisko - uruchamia ogrzewanie, a gdy jest zbyt wysoka – chłodzenie. Można powiedzieć, że to jak z ludźmi - jedni dostrajają się do otoczenia i na tym poprzestają; inni potrafią być motorem zmian, gdy nie jest tak, jak być powinno.

Termometr. Czy słyszałeś kiedyś o człowieku imieniem Bob Hayes? Swego czasu to o nim mówiono ,,najszybszy człowiek na świecie". Był bohaterem Igrzysk Olimpijskich w 1964r., kiedy to wrócił do kraju ze złotym medalem w biegu na 100m i kolejnym złotem w sztafecie 4x100m, w której to przebiegł swój odcinek w niepobitym do dziś czasie 8,6s. Po igrzyskach spróbował swoich sił w futbolu amerykańskim, grając jako wide receiver w Dallas Cowboys. Jego trener z college'u powiedział, że gdyby miał zatrzymać sobie tylko jednego zawodnika, to byłby to Bob Hayes. 

W kwietniu 1979r. Bob został skazany na dwa razy 5 lat więzienia za handel narkotykami. Ze szczytu sławy trafił prosto do celi. Jak sam później stwierdził, przyczyną jego tragedii było to, że nie umiał wybierać właściwych osób za swoich przyjaciół. Podobnie mówili również ci, którym jego los leżał na sercu. Znajomi, z którymi się trzymał, nie dawali mu najlepszych rad i w końcu wciągnęli go w kłopoty. Często tak to właśnie jest – przejmujemy część poglądów i stylu życia od ludzi, z którymi decydujemy się spędzać najwięcej czasu.

_-opublikowane przez Alderson Press na sermonnotes.com_

Z kim spędzasz swój czas?

**Termostat**. Charles Osgood opowiedział kiedyś historię o dwóch kobietach z centrum rehabilitacyjnego. Obydwie przeszły udar. Margaret straciła po nim panowanie nad lewą połową swojego ciała; podobnie i Ruth, z tym że paraliż dotknął prawej strony. Obydwie kobiety były z zawodu pianistkami, ale w obecnej sytuacji porzuciły nadzieje na powrót na scenę. Dyrektor placówki dostrzegał jednak rozwiązanie i zachęcał je, żeby usiadły razem przy pianinie i spróbowały zagrać we dwójkę kilka utworów napisanych pod solistę. Tym sposobem, z czasem rozwinęła się wielka przyjaźń. Ten przykład pięknie pokazuje, dlaczego jako kościół musimy działać razem. To, czego nie jest w stanie zrobić jedna osoba, może zostać zrobione przez drugą, lub trzecią – tak właśnie może zaistnieć harmonia.

Jak Twoje mocne i słabe strony przekładają się na ciało Chrystusa (kościół) jako całość?

### Do przestudiowania

> <p>Tekst pamięciowy</p>
> "Nowe przykazanie daję wam, abyście się wzajemnie miłowali, jak Ja was umiłowałem; abyście się i wy wzajemnie miłowali" (Jan 13:34)

Zasada wiary nr 12, Kościół: ,,Kościół jest społecznością wierzących, którzy wyznają wiarę w Jezusa Chrystusa jako Pana i Zbawiciela. [...] Kościół jest Bożą rodziną. Członkowie Kościoła, przyjęci przez Boga jako Jego dzieci, żyją na zasadach nowego przymierza"

_Ellen G. White, Nauki z Góry Błogosławienia, ,,Wszystko, co byście chcieli, aby wam ludzie czynili, to i wy im czyńcie" (str. 124-126)_