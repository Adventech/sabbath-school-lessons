---
title:  Połączmy to w całość
date:   10/02/2022
---

**Przeczytaj** 1 J 1:5-7

Przypomnij sobie tekst pamięciowy.

Każdy z nas słyszy różne głosy (nie w sensie schizofrenii - po prostu). To, jakich głosów słuchamy, zwykle wpływa na to, jacy jesteśmy. Jeśli sądzisz, że Bóg słucha Cię tylko wtedy, gdy zachowujesz się jak na chrześcijanina przystało, to raczej nie podpowiedział Ci tego głos Boży. Jeśli czujesz, że bycie lub nie bycie ,,kimś" zależy od tego, czy zwracasz na siebie uwagę ludzi, to za mało słuchałeś tego, co ma do powiedzenia Bóg. Jeśli opinia innych może zdecydować o tym, czy będziesz szczęśliwy, czy się załamiesz, to chyba znak, że pora przestać tych głosów słuchać, a bardziej wsłuchać się w głos Boga.

Bóg ogłosił i pokazał wszem i wobec, że jesteś dla niego naprawdę cenny. Nazwał Cię swoim dzieckiem. Jeśli tylko sam chcesz tym dzieckiem być, to nie musisz martwić się o przyszłość. Nikt, kto z własnej woli podjął taką decyzję, nie musi się o nią martwić. Ale pełnię szczęścia, jaką może dać Bóg, odczuwają ci, którzy robią krok dalej i swoim wpływem i działaniem zmieniają otaczającą ich rzeczywistość na lepsze. Pamiętasz? - termostat, nie termometr. Nie zawsze jest to łatwe, ale nigdy się tego nie żałuje.