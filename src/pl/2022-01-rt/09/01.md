---
title:  Powstrzymać się przed osądem
date:   19/02/2022
---

**Poważna sprawa**

"Jako jeniec w obcym kraju, nastoletni wówczas Daniel postanowił być wierny Bogu. Wprowadzony na salony babilońskiego dworu, odmówił oddawania czci tamtejszym bogom, picia królewskiego wina, czy nieczystych przysmaków z królewskiego stołu. W tym wszystkim był jednak tak taktowny, że zdobył sympatię króla i jego dworu. 

Jego wierność Bożym zasadom pozostała niezachwiana przez całe jego życie, a swój chyba największy test przeszedł jako 80-latek. Chorzy z zazdrości o jego pozycję, współpracownicy Daniela uknuli spisek. Nie dając po sobie poznać żadnych nieszczerych zamiarów, przekonali króla, by wydał zakaz oddawania czci jakiemukolwiek innemu bogu, niż jemu samemu, przez 30 dni. Daniel oczywiście nie mógł się na to zgodzić. Nowe prawo zakładało jednak najwyższą cenę za przekroczenie zakazu.

Decyzja, którą podjął Daniel, nie była oparta na analizie zysków i strat. Chodziło o pozostanie wiernym Bogu – to wszystko. Gdyby zaczął rozważać konsekwencje i myśleć, czy na pewno warto, mógłby się zachwiać. Bycie rozszarpanym przez stado głodnych lwów raczej nie było najprzyjemniejszą myślą. Gdy podejmując decyzje natury moralnej zaczynamy brać pod uwagę zyski i straty, to dużo łatwiej o to, byśmy się zachwiali.

Jednym z najlepszych trenerów w historii football'u amerykańskiego był Vince Lombardi, prowadzący drużynę Green Bay Packers. Pewnego razu jeden z reporterów zapytał zawodników: "Co sprawia, że wasza drużyna jest tak wyraźnie inna od pozostałych? Jak to się dzieje, że co niedzielę, na każdym jednym meczu, dajecie z siebie absolutnie wszystko?". Gracze odpowiedzieli: "Nie gramy dla tłumów na trybunach, czy milionów przed telewizorami. Nie ma też aż takiego znaczenia, co się o nas mówi w mediach. Liczy się jedna rzecz – że trener patrzy. Gdy w poniedziałek rano oglądamy powtórkę z niedzielnego meczu, to chcemy wiedzieć, że Vince Lombardi jest zadowolony."

Daniel nie grał dla tłumów. Liczyło się to, że Ojciec w niebie patrzy. To Jego oczy chciał zadowolić. 

Jedynym, co naprawdę będzie się liczyło, gdy gdzieś na chmurce wyświetlona zostanie powtórka z naszego życia, będzie to, co o tym wszystkim myślał Bóg. Wielcy bohaterowie wiary żyli właśnie dla tego celu. Nie byli zależni od opinii i łaski lub niełaski tłumów. Patrzyli na świat z innej perspektywy. Nie chodziło o to, by zadowolić tłum, czy samych siebie. Najważniejsze było to, by Bóg mógł być z nich dumny. To właśnie kierowało Danielem, gdy podejmował taką, a nie inną decyzję. To jest przepis na spełnione życie i na sukces, który ostatecznie ma jakieś znaczenie. Ten przepis jest aktualny również dzisiaj". - Mark Finley, Solid Ground, str. 206.

**Do przestudiowania**

> <p>Tekst pamięciowy</p>
> "Nie sądźcie, abyście nie byli sądzeni. Albowiem jakim sądem sądzicie, takim was osądzą, i jaką miarą mierzycie, taką i wam odmierzą. A czemu widzisz źdźbło w oku brata swego, a belki w oku swoim nie dostrzegasz?" (Mt 7:1-3)

Zasada wiary nr 24 – Służba Chrystusa w niebiańskiej świątyni: "[...] Sąd przedadwentowy ukazuje istotom niebiańskim, kto spośród umarłych zasnął w Chrystusie i w związku z tym jest godny, by w Chrystusie dostąpić łaski udziału w pierwszym zmartwychwstaniu. Ukazuje również, kto spośród żyjących trwa w Chrystusie, zachowując przykazania Boże i wiarę Jezusa, będąc tym samym gotowym, aby dostąpić przemienienia i być wziętym do Jego wiecznego Królestwa. Sąd ten potwierdza, że Bóg zbawiając tych, którzy wierzą w Jezusa, postępuje w pełni sprawiedliwie"

_Ellen G. White, Nauki z góry błogosławienia, "A czemu widzisz źdźbło w oku brata swego?", str. 116-119_