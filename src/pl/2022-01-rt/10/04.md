---
title:  Pomyśl
date:   01/03/2022
---

**Przeczytaj** Kol 4:6

"No żartuję, spokojnie" – jak często zdarza Ci się wypowiadać te słowa? Ktoś mądry powiedział kiedyś, że w każdym żarcie jest jednak trochę prawdy o tym, co myślimy – a to potrafi zaboleć, choć niby jest żartem. Chrześcijanin nie może pozwolić sobie na ranienie drugiego człowieka – nawet jeśli wydaje się to bardzo śmieszne. Wszelkie docinki, riposty, podteksty i żarty mające na celu poniżenie drugiej osoby, "wygranie" słownej przepychanki, lub po prostu pośmianie się jej kosztem, nie mogą mieć miejsca w chrześcijańskim życiu

Poniżyć, wyśmiać, czy odrzucić kogoś w naszej komunikacji możemy na wiele sposobów – komunikacja to przecież nie tylko słowa. Oprócz dosłownych uwag i przytyków (wypowiadanych wprost, lub między słowami), posługujemy się też lekceważącym tonem głosu, sarkazmem, przewracamy oczami, robimy miny, wzdychamy – cała nasza mowa ciała potrafi pokazać nasze złe intencje.

Nie chodzi tylko o to, żeby nie wypowaidać nieodpowiednich słów, czy zapanować nad mową ciała (o ile potrafisz). To, co wypowiadamy i co sobą komunikujemy, pochodzi z naszego serca. Jeśli karmimy się tym, co negatywne, pełne wzajemnej nienawiści i docinek, to podsycamy to również w sobie i kształtujemy sobie takie wzorce – dlatego też warto zastanowić się nad tym, co oglądamy, czego słuchamy i czytamy. Działa to jednak również odwrotnie – tak jak wartościowe jedzenie sprzyja budowaniu silnego ciała, tak wartościowe treści  i dobre myśli sprzyjają kształtowaniu czystego i zdrowego umysłu.

W Flp 4:8-9 apostoł Paweł wymienia, jakie to powinny być rzeczy, o których mamy myśleć (prawdziwe, sprawiedliwe, czyste, miłe, itd), ale po tym wszystkim mówi: "Czyńcie" – to wymaga praktyki. Jeśli jednak wyrobisz sobie nawyk karmienia się i myślenia o tym, co dobre, to z czasem stanie się to częścią Ciebie i więcej dobra zacznie pojawiać się w Twoich słowach i czynach.