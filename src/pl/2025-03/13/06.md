---
title:  Jezus postawił namiot wśród ludzi
date:  25/09/2025
---

`Przeczytaj J 1,14. W jaki sposób ucieleśnienie Chrystusa jest porównane do zbudowania przybytku?`

Ucieleśnienie Jezusa jest tajemnicą i wyjątkową dziedziną nauki, która będzie studiowana przez odkupionych w wieczności. Apostoł Jan stwierdza, że Chrystus, przyjmując na siebie ludzkie ciało, objawił, iż mieszka wśród nas w namacalny sposób. Ucieleśniony Jezus był Bogiem Starego Testamentu mieszkającym wśród Izraelitów w przybytku na pustyni w drodze do Ziemi Obiecanej.

Przez swoje ucieleśnienie Jezus rozbił namiot wśród ludzi. To niepojęte uniżenie! Wieczny Bóg zstąpił z nieba jako jeden z nas, aby upewnić nas, że jest prawdziwie Immanuelem, Bogiem z nami (zob. Mt 1,23).

W Mt 18,20 Jezus mówi, że gdzie dwaj lub trzej ludzie zgromadzą się w Jego imieniu, On będzie pośród nich. Chrystus jest ze swoim ludem przez obecność Ducha Świętego. Zbawiciel zaprasza swoich wyznawców, by trwali w ścisłej łączności z Nim:

— „Oto stoję u drzwi i kołaczę; jeśli ktoś usłyszy głos mój i otworzy drzwi, wstąpię do niego i będę z nim wieczerzał, a on ze mną” (Ap 3,20).

`Przeczytaj Ap 21,1-3. Co zostało nam przedstawione w tych wersetach?`

Nowe Jeruzalem zstąpi z nieba na ziemię, a Jan oświadcza: „Oto przybytek Boga między ludźmi! I będzie mieszkał z nimi, a oni będą ludem jego, a sam Bóg będzie z nimi” (Ap 21,3). W nowym Jeruzalem nie będzie świątyni (zob. Ap 21,22), gdyż całe miasto jest świątynią, Bożą świątynią. Długość, szerokość i wysokość miasta są jednakowe (zob. Ap 21,16), podobnie jak wymiary miejsca najświętszego, które miało kształt sześcianu o równych bokach. Przez wieczność w świecie wolnym od grzechu, śmierci i cierpienia będziemy mieszkać w bezpośredniej obecności naszego Boga!

`Zważywszy na to, co zostało nam obiecane w Jezusie, jak możemy nauczyć się wytrwałości aż do końca?`