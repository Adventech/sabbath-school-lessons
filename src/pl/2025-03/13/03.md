---
title:  Dary ofiarne i Duch
date:  22/09/2025
---

`Przeczytaj Wj 35,4-36,7. Jakie ważne lekcje dla nas są zawarte w tych wersetach?`

Do budowy przybytku potrzebne były spore ilości różnych cennych materiałów, a zebrano je dzięki szczodrym darom ludu Bożego, który łożył na ten cel z całego serca, chętnie i radośnie. Izraelici przynosili złoto, srebro, miedź, wyjątkowo cenne i wysokiej jakości tkaniny, drogie kamienie, drewno akacjowe, oliwę, przyprawy oraz wiele innych niezbędnych rzeczy. Ludzie oferowali także swoje umiejętności i pracę, gdyż wiele przedmiotów stanowiących konstrukcję i wyposażenie przybytku należało wykonać z artystyczną biegłością, co wymagało mnóstwa czasu i niezwykłej pilności. Krawcy musieli uszyć szaty dla kapłanów mających usługiwać w przybytku, a także dla arcykapłana, do którego stroju miały należeć także kosztowny napierśnik i zawój.

Bóg udzielił Izraelitom obfitego błogosławieństwa w postaci darów oddanych im przez Egipcjan przed ich wyjściem z Egiptu. Teraz Izraelici mieli okazję złożyć Bogu dary dziękczynne za Jego miłosierne i wspaniałe kierownictwo, a ich serca zostały poruszone, by wykonać to dzieło dla Jego chwały.

Ludzie składali dary z taką radością i tak obficie, iż Mojżeszowi doniesiono:

— „Lud przynosi więcej, niż potrzeba” (Wj 36,5).

Zatem Mojżesz ogłosił zakończenie zbiórki darów, gdyż „tego, co zniesiono, wystarczało na wykonanie wszelkich prac” (Wj 36,7) przy budowie przybytku.

Dzięki prowadzeniu Ducha Świętego Bóg wyposażył w umiejętności i zainspirował ludzi, którzy mieli bezpośrednio konstruować przybytek. Besalel, Oholiab i inni zostali napełnieni Duchem Bożym (zob. Wj 35,31), co znaczy, że otrzymali umiejętności, mądrość i artystyczną wiedzę, by doskonale wykonać całą pracę. Był to niesamowity projekt i miał zostać zrealizowany ściśle według wzoru ukazanego Mojżeszowi przez Boga.

To istotne, że dar Ducha Świętego został powiązany z różnymi zdolnościami i umiejętnościami ludzi, które powinny były zostać wykorzystane przy budowie przybytku. Być napełnionym Duchem, to nie jest magiczny proces i nie oznacza to, że jakieś szczególne duchowe moce znajdują się w człowieku. Dla rozwoju bowiem sprawy Boga i wypełnienia Jego misji to On wyposaża swoich wyznawców w siłę do skutecznej realizacji Jego zamierzeń.

`Jakie duchowe dary otrzymałeś, gdy zostałeś napełniony Duchem Świętym? Pamiętaj, że dary duchowe mogą się rozwijać jedynie pod warunkiem pielęgnowania owoców Ducha w twoim życiu (zob. Ga 5,22-23).`