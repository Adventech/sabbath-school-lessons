---
title:  Obecność Boga w przybytku
date:  24/09/2025
---

`Przeczytaj Wj 40,1-38. Jak Izraelici dostrzegali obecność Boga?`

40. rozdział Księgi Wyjścia przedstawia poświęcenie przybytku i dar dekalogu. Poświęcenie przybytku było wieńczącym wydarzeniem podczas pobytu Izraelitów pod górą Synaj.

Chwałą Boga jest Jego świętość, charakter oraz miłosierna obecność, czyli dobroć (zob. Wj 3,5; 33,18-19 BG). Obecność Boga napełniła przybytek i była widzialna jako obłok, szechina chwały. Księga Wyjścia kończy się uwypukleniem kierującej Bożej obecności w obłoku Pańskim za dnia i w słupie ognia nocą. W bardzo rzeczywisty i mocny sposób Hebrajczycy doświadczali nie tylko realności istnienia Boga, ale także Jego bliskiej i trwałej obecności, podążając za Jego prowadzeniem.

Pod kierunkiem Mojżesza wzniesiono przybytek pierwszego dnia pierwszego miesiąca drugiego roku (zob. Wj 40,2.17). Następnie Mojżesz dokonał poświęcenia przybytku i kapłanów — Aarona i jego synów (zob. Wj 40,9.13-15), namaszczając ich oliwą. Przeszedł przez miejsce najświętsze, miejsce święte i dziedziniec, poświęcając je Panu. W ten sposób zainaugurowana została służba świątynna (zob. także Lb 7,1). Podczas poświęcenia przybytku tylko Mojżesz mógł wejść do miejsca najświętszego, a w późniejszym czasie do tego pomieszczenia przybytku wkraczał wyłącznie arcykapłan i to tylko raz w roku, w Dniu Pojednania (zob. Kpł 16,2.17).

Biblia trzykrotnie zwraca uwagę na dokończenie szczególnego dzieła:

1. Bóg podkreśla dokończenie swojego stwórczego dzieła pod koniec tygodnia stworzenia (zob. Rdz 2,1-3).

2. W sprawozdaniu dotyczącym finału budowy przybytku czytamy: „W ten sposób Mojżesz dokonał dzieła” (Wj 40,33).

3. Podobnym wyrażeniem podsumowane zostało dokończenie budowy świątyni za czasów Salomona (zob. 1 Krl 7,51).

To powiązanie zachodzące między dziełem stworzenia a inauguracją izraelskiej świątyni wskazuje na jej wszechświatowy wymiar i czas, gdy Pan zamieszka z odkupionymi na nowej ziemi w nowym Jeruzalem, które jest przybytkiem Boga (zob. Ap 21,2-3; por. Ap 22,1-4).

Wypełnienie przybytku obecnością Boga (zob. Wj 40,34) było wielkim zwieńczeniem wydarzeń rozpoczętych narodzinami Mojżesza, a następnie uzupełnionych pokonaniem egipskich bogów podczas dziesięciu plag, wyjściem z Egiptu, pokonaniem egipskiej armii i wreszcie objawieniem Boga na górze Synaj.

`W jaki sposób dzisiaj możesz doświadczać obecności Boga? Dlaczego jest to ważne doświadczenie dla nas?`