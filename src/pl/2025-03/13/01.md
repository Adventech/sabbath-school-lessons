---
title:  Przybytek
date:  20/09/2025
---

### Studium Bieżącego Tygodnia
Wj 35,1-36,7; Rdz 1,1; Wj 36,8-39,31; Hbr 7,25; Wj 40,1-38; J 1,14.

> <p>Tekst Pamięciowy</p>
> „Wtedy obłok zakrył Namiot Zgromadzenia, a chwała Pana napełniła przybytek. (...). Obłok Pana bowiem był nad przybytkiem w dzień, w nocy zaś był w nim ogień przed oczyma całego domu izraelskiego w ciągu całej ich wędrówki” (Wj 40,34.38).

Zasadniczym zadaniem ludu Bożego w czasach starotestamentowych (a także obecnie) jest życie w ścisłym związku z Panem, oddawanie Mu czci, służenie Mu oraz prezentowanie właściwego obrazu Boga bliźnim (zob. Pwt 4,5-8).

W Edenie Adam i Ewa ukryli się przed Bogiem, gdyż ich grzech sprawił, że zaczęli się Go lękać. Grzeszność powoduje, że ludzie z natury lękają się Boga, a ten lęk wypacza nasze postrzeganie Jego charakteru. Dobrą nowiną jest to, że Bóg czyni pierwszy krok, by pokonać powstały rozłam. Z własnej inicjatywy przekracza przepaść i naprawia zerwaną więź. Wzywa grzesznika z powrotem do siebie, wołając:

— „Gdzie jesteś?” (Rdz 3,9).

Tak więc naszą najważniejszą misją jest przedstawianie bliźnim właściwego charakteru Boga oraz Jego miłosiernego i sprawiedliwego działania. Gdy ludzie zostają pociągnięci do Boga i przekonani o Jego niesamolubnej miłości do nich, wówczas oddadzą Mu serca i będą Mu posłuszni, wiedząc, że to, co On im nakazuje, służy ich dobru.

Świątynia ukazywała bliskość Boga wobec ludzkości i objawiała ludziom największe prawdy o tym, jak Bóg zbawia tych, którzy przychodzą do Niego w wierze.