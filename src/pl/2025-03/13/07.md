---
title:  Do Dalszego Studium
date:  26/09/2025
---

„Zbudowanie przybytku zostało poprzedzone Bożym aktem odkupienia, wyzwoleniem Izraelitów z niewoli egipskiej. Po tym wydarzeniu zaś pojawiła się Boża gotowość wkroczenia w trwałą więź przymierza z ludźmi. Bóg obiecał być ich Bogiem, a oni mieli stać się Jego ludem (zob. Wj 6,7). Sposób, w jaki mieli odnosić się do Niego i do siebie nawzajem, został określony przez prawo przymierza. Przybytek był prawdziwie miejscem spotkania, w którym Bóg i ludzie przebywali razem. Dopiero po odkupieniu i ustanowieniu trwałej jedności z Bogiem przez przymierze ludzie otrzymali dostęp do Boga w Jego domu”46.

Ellen G. White tak opisała cel służby świątynnej: „W ten sposób służba w przybytku, a w późniejszym czasie w świątyni, która zajęła miejsce przybytku, codziennie uczyła ludzi wielkich prawd związanych ze śmiercią i usługiwaniem Chrystusa. A raz do roku umysły ludu były kierowane ku ostatnim wydarzeniom wielkiego boju między Chrystusem a szatanem, ku ostatecznemu oczyszczeniu wszechświata z grzechu i grzeszników”47.

**Pytania Do Dyskusji**

`1. Kluczowym elementem służby świątynnej była przelana krew ofiary. W ofierze składano różne zwierzęta, a ich krwi używano niemal we wszystkich świątynnych obrzędach. Co symbolizuje krew i na co ostatecznie wskazywały wszystkie te krwawe ofiary?`

`2. Chociaż zdumiewające jest to, że Bóg, Stwórca Wszechświata, zamieszkał w świątyni pośród swojego ludu, to jednak o ileż bardziej zdumiewający jest fakt, iż Stwórca przyszedł na świat jako jeden z nas, jako człowiek. Już to samo byłoby niepojętym przejawem miłości. Ale Bóg nie poprzestał na tym, gdyż ofiarował samego siebie za nasze grzechy — umarł za nas. Czego uczy to nas o charakterze Boga? Jak świadczy to o pragnieniu Boga, by zbawić nas i dać nam miejsce w Jego wiecznym królestwie?`

`3. Przeczytaj Hbr 8,1-6. Co mówi ten fragment listu o tym, jak starotestamentowa ziemska świątynia odzwierciedlała to, co Jezus czyni dla nas obecnie w niebiańskiej świątyni?`