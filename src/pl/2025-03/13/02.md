---
title:  Pańska sobota
date:  21/09/2025
---

Bez względu na to, jak usilnie przeciwnicy świętowania siódmego dnia tygodnia, soboty, błędnie argumentują, że została ona ustanowiona tylko dla Izraelitów (podczas gdy w rzeczywistości została wyróżniona i uświęcona w Edenie — zob. Rdz 2,1-3) albo że Izraelici usłyszeli o sobocie dopiero na Synaju (choć Izraelici świętowali sobotę jeszcze przed przybyciem do góry Synaj — zob. Wj 16,22-29), to jednak nie ulega wątpliwości, że sobota stanowiła część życia Hebrajczyków od samego ich początku.

`Przeczytaj Wj 35,1-3. Jaka prawda została przekazana ludziom w tych słowach w kontekście budowy świątyni?`

Przesłanie dotyczące soboty mówiło, mówi i zawsze będzie mówić o Bogu — kim On jest i jakie są Jego wielkie dokonania. Sobota przypomina nam o Jego stwórczych i zbawczych dziełach oraz kieruje naszą uwagę na Boga, który pragnie mieszkać ze swoim ludem. W ten sposób sobota i świątynia zwracają naszą uwagę w tym samym kierunku — na obecność Boga w naszym życiu.

Sobota niosła wielorakie przesłanie starotestamentowemu ludowi Bożemu. Można je krótko podsumować w pięciu zasadniczych punktach:

1. Bóg jest Stwórcą. Tym zdumiewającym i fundamentalnym oświadczeniem (zob. Rdz 1,1) rozpoczyna się Biblia. Sobota jest żywym upamiętnieniem Bożego dzieła stworzenia (zob. Rdz 2,2-3 i Wj 20,8-11). Z prawdy o Bogu jako naszym Stwórcy wypływają wszelkie inne biblijne prawdy.

2. Mesjasz przyjdzie. Nadzieja ta skupia się wokół Bożej obietnicy dotyczącej Potomka, który pokona węża (szatana) i przyniesie zwycięstwo nad złem.

3. Bóg ustanowi swoje królestwo, a sobota jest jego przedsmakiem.

4. Zbawienie przychodzi od Pana. Lud Boga świadczy o tym, że On jest Zbawicielem i Odkupicielem, a zbawienie jest wynikiem wyłącznie Jego łaski.

5. Bóg jest ostatecznym sędzią wszystkich ludzi. Ci, którzy uparcie wyrzekają się Go i sprzeciwiają się Mu, nie będą mieli przyszłości. Jednak On daje życie wieczne tym, którzy podążają za Nim.

`Żydzi mają takie oto powiedzenie:`

`— Nie tyle Izraelici zachowywali sobotę, co sobota zachowywała Izraelitów.`

`Choć jako adwentyści nie powiedzielibyśmy tego w ten sposób, to jednak jaką ważną rolę pełni sobota w życiu naszego Kościoła?`