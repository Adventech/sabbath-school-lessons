---
title:  Budowa przybytku
date:  23/09/2025
---

`Przeczytaj pobieżnie Wj 36,8-39,31. Jak myślisz, dlaczego tak szczegółowe instrukcje zostały przekazane Izraelitom? Czego uczy to nas o tym, jak Bóg troszczy się o wszystkie szczegóły?`

Mojżesz nadzorował wznoszenie przybytku dokładnie według instrukcji, jakie otrzymał od Boga na górze Synaj. Tekst biblijny wspomina następujące rzeczy: (1) przybytek z różnymi tkaninami, zasłonami i częściami (zob. Wj 36,8-38), (2) skrzynię przymierza (zob. Wj 37,1-9), (3) stół na chleby pokładne (zob. Wj 37,10-16), (4) świecznik (zob. Wj 37,17-24), (5) ołtarz kadzidlany (zob. Wj 37,25-29), (6) ołtarz ofiarny (zob. Wj 38,1-7), (7) umywalnię (zob. Wj 38,8), (8) dziedziniec (zob. Wj 38,9-20), (9) materiały użyte do budowy przybytku (zob. Wj 38,21-31). 39. rozdział Księgi Wyjścia jest kontynuacją opisu, a dotyczy efodu, napierśnika i innych elementów stroju kapłańskiego.

Obrzędy sprawowane w przybytku były wizualnymi lekcjami ukazującymi ewangelię i cały Boży plan odkupienia. Poszczególne ceremonie przedstawiały, (1) jak Bóg nienawidzi grzechu i jak rozwiązuje ten problem, (2) jak zbawia skruszonych grzeszników, (3) jaki los czeka bezbożnych i (4) jak doprowadzi do nadejścia wspaniałej przyszłości wolnej od zła.

Dwa różne, ale powiązane ze sobą obrzędy były wykonywane w świątyni w ciągu roku. Pierwszy to obrzęd codzienny, a drugi — doroczny. Ta dwufazowa służba świątynna wskazywała, jak Bóg traktuje grzech i zbawia grzeszników. Przez codzienną służbę świątynną Bóg zapewniał skruszonych grzeszników, że przebaczył ich grzechy i łaskawie oferował im zbawienie. Aby przyjąć dar zbawienia, należało złożyć ofiarę, a ofiary wskazywały na śmierć Mesjasza, którego krew „oczyszcza nas od wszelkiego grzechu” (1 J 1,7). Wyznanie grzechów i przyjęcie szaty sprawiedliwości Chrystusa stanowiło istotę tego daru (zob. Ps 32,1-2). W ten sposób skruszony grzesznik otrzymywał zapewnienie przebaczenia i mógł się cieszyć zbawieniem.

Doroczna służba, wykonywana w Dniu Pojednania, obrazowała, jak Bóg pozbędzie się grzechu, rozwiąże problem grzechu i zapewni bezgrzeszną przyszłość (zob. Kpł 16,1-34 i J 1,29). Obecnie podwójna służba Chrystusa w niebiańskiej świątyni jest praktycznym wyrazem działania Boga dla nas (zob. Hbr 7,25) i prowadzi do ostatecznego rozwiązania problemu grzechu (zob. Dn 7,13-14.22.27; 8,14; Ap 21,4).

Świątynia była miejscem oddawania czci Bogu, chwalenia Go i dziękowania Mu. Nabożeństwo ma na celu podtrzymywanie więzi człowieka z Bogiem, który zaprasza wierzących do wspólnoty ze sobą.