---
title:  Woda ze skały
date:  12/08/2025
---

Na pustyni człowiek potrzebuje dużo wody. Bóg zatroszczył się o to, by Izraelitom jej nie brakowało, choć ci byli skłonni szemrać, utyskiwać i nie ufać Panu, a nawet podważać Jego zdolność czy chęć dostarczenia im tego cennego płynu. W swojej niewierze narzekali i kierowali wzrok ku Egiptowi.

`Przeczytaj Wj 17,1-7. Czego Hebrajczycy powinni byli nauczyć się z tego doświadczenia?`

Mojżesz nazwał to miejsce po hebrajsku Massah, co znaczy Próba, oraz Meriwah, czyli Kłótnia. Pan dał Izraelitom wodę, nie zważając na ich niewiarę. Te dwie nazwy powinny były przypominać Izraelitom, by nie wystawiali Boga na próbę i nie spierali się z Nim (zob. Hbr 3,7-8.15). Otóż Izraelici zupełnie serio zakwestionowali obecność Boga pośród nich, choć widzieli namacalne dowody Jego obecności, mocy i władzy.

„Mojżesz uderzył skałę, ale był to Syn Boży, który owinięty w słup obłoku stał obok Mojżesza, i sprawił, że wytrysnęła życiodajna woda. Nie tylko Mojżesz i starszyzna, ale całe zgromadzenie, stojące opodal, ujrzeli chwałę Pana, ale gdyby obłok został usunięty, byliby zabici niezmierną jasnością Tego, który ukrył się w obłoku”25.

Woda jest symbolem życia, gdyż bez wody życie nie może istnieć. Każda komórka w naszym organizmie składa się w większej części z wody i potrzebuje jej do funkcjonowania. Woda stanowi sześćdziesiąt pięć procent naszego dorosłego organizmu. Nawet nasze kości składają się w dwudziestu dwóch procentach z wody. Zatem dostarczanie przez Boga Izraelitom wody na pustyni było znakiem Jego troski o nich. Izraelici w odpowiedzi na łaskawość Boga powinni byli Mu ufać i być posłuszni.

Po upływie wielu wieków apostoł Paweł w 1 Kor 10,4 przypomniał wierzącym, że doświadczenie Izraelitów na pustyni było ciągiem szczególnych dziejowych wydarzeń. To Chrystus prowadził ich i to On dostarczył im wodę (zob. Ps 78,15-16) oraz troszczył się o wszystkie ich potrzeby duchowe i fizyczne. Paweł napisał, że „skałą tą był Chrystus” (1 Kor 10,4). Dla Izraelitów Chrystus był Źródłem Życia oraz Dawcą Życia Wiecznego. Jak skała jest trwała, tak Bóg z mocą prowadzi swój lud. Możemy liczyć na Niego, gdyż Jego obietnice nie zawodzą.

`W jakich sprawach powinieneś ufać Bogu dzisiaj? Jak możesz nauczyć się poddawania Jego woli i oczekiwania na Jego działanie w wybranym przez Niego czasie? Dlaczego nie zawsze jest to łatwe?`