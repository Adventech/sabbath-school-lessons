---
title:  Przepiórki i manna
date:  11/08/2025
---

Niestety, Izraelici podczas swojego bytowania na pustyni uparcie brnęli utartym torem buntu. Raz po raz zapominali o tym, jak potężne ramię Boga pomagało im w przeszłości i jak Bóg rozwiązywał ich problemy. Pozwalali, by doraźne trudności zaślepiały ich i odwracały ich myśli od ostatecznego celu oraz obiecanej wspaniałej przyszłości. Podobny problem przejawia się także wśród ludu Bożego w naszych czasach.

`Przeczytaj Wj 16,1-36. Co było przyczyną szemrania Izraelitów i co wydarzyło się w odpowiedzi na ich narzekanie?`

Musimy zauważyć, że pokusy w sprawozdaniach biblijnych dość często związane są z kwestią pokarmu. W Edenie upadek pierwszych ludzi był związany ze spożyciem owocu zakazanego drzewa poznania dobra i zła (zob. Rdz 2,16-17; 3,1-6). Podczas pobytu Jezusa na pustyni szatan usiłował kusić Go między innymi na punkcie pokarmu (zob. Mt 4,3). Ezaw utracił swoje prawo pierworództwa wskutek braku panowania nad apetytem (zob. Rdz 25,29-34). Nieposłuszeństwo Izraelitów wobec Boga także w wielu przypadkach wiązało się z jedzeniem i piciem. Nic dziwnego, że Mojżesz przypomniał Izraelitom:

— „Człowiek nie samym chlebem żyje, lecz że człowiek żyć będzie wszystkim, co wychodzi z ust Pana” (Pwt 8,3).

Manna była niebiańskim chlebem, który Bóg zapewnił Izraelitom podczas ich czterdziestoletniego pobytu na pustyni. Przez ten dar uczył ich, że to On jest Stwórcą oraz Żywicielem Wszystkich. Ponadto przy pomocy daru manny Bóg uczył ich, jak mają świętować sobotę, siódmy dzień tygodnia.

Każdego tygodnia wydarzały się cztery cuda:

1. Przez pięć pierwszych dni tygodnia Bóg obdarzał Izraelitów dzienną porcją manny.

2. W piątek zsyłana była podwójna porcja manny.

3. Manna zebrana w piątek nie psuła się i zachowywała świeżość także w sobotę.

4. W sobotę manna nie była zsyłana z nieba.

Bóg dokonywał tych cudów raz za razem, by Jego lud pamiętał o sobocie i świętował ten dzień jako upamiętnienie dobroci Pana. W związku z darem manny Mojżesz powiedział Izraelitom:

— „Patrzcie! Oto Jahwe ustanowił dla was szabat” (Wj 16,29 BKR).

`Ludzie lubią jeść. Zostaliśmy tak stworzeni, by jedzenie było dla nas przyjemne. Dostatek żywności pochodzenia roślinnego (pierwotnej diety człowieka) świadczy nie tylko o tym, że Bóg pragnie, byśmy jedli, ale także byśmy lubili jeść. W jaki sposób ten wspaniały dar pokarmu i przyjemności z jego spożywania może być nadużywany?`