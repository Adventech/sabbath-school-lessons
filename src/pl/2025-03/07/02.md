---
title:  Gorzka woda
date:  10/08/2025
---

W biblijnym opisie różne postaci — dobre i złe — odgrywają różne role. Czytając historie biblijne, musimy zwracać baczną uwagę na wydarzenia, miejsca, czas i postacie. Jednak najważniejsze w każdej takiej historii jest zazwyczaj rozwiązanie problemu i lekcja wynikająca z niego. Dotyczy to także historii, którą będziemy studiować w tej części lekcji.

Jak wskazują biblijne wydarzenia, Bóg znakomicie rozwiązuje problemy i stoi na straży pokoju, choć Jego działanie jest komplikowane przez niewiarę ludzi. Wskutek ciągłego szemrania i nieposłuszeństwa Hebrajczycy doświadczali poważnych komplikacji życiowych, a nawet tragedii. Ściągali na siebie liczne trudności tylko dlatego, iż byli niewierni wobec Boga i nieskorzy do skruchy.

`Przeczytaj Wj 15,22-27. W jakich okolicznościach Bóg dokonał dla Izraelitów pierwszego cudu po przejściu przez Morze Czerwone?`

Pierwsza próba wiary Izraelitów była związana z brakiem wody, który zawsze jest dotkliwym problemem, szczególnie w gorącym i pustynnym klimacie. Po trzech dniach wędrówki Izraelici wreszcie natrafili na źródło wody, ale okazało się, że woda ta nie nadawała się do picia. Hebrajskie słowo Marah znaczy Gorzka. Taki też był zawód, jakiego doznali wędrowcy, a to spowodowało, że ich wiara w opiekę Pana poważnie się zachwiała. Jednak Bóg odniósł się do nich miłosiernie, a cud oczyszczenia wody został dokonany przy pomocy drzewa. Oczywiście to nie drzewo sprawiło, że woda stała się słodka i zdatna do picia. To Pan dokonał tego cudu. Owo doświadczenie miało nauczyć Izraelitów dwóch ważnych lekcji:

1. Cierpliwość nakazuje czekanie na działanie Boga w wybranym przez Niego czasie.

2. Bóg działa we współpracy z ludźmi.

Jednak Izraelici traktowali wiele dobrodziejstw otrzymanych od Boga jako coś, co się im należy, więc szybko zapominali o wielkich cudach dokonanych przez Pana dla nich — cudach, za które niedawno chwalili Go w pieśni:

— „Któż jest jak Ty, wśród bogów, Panie? Któż jest jak Ty, wzniosły w świętości? Straszliwy w chwalebnych czynach, sprawco cudów?” (Wj 15,11).

Jednak mimo szemrania i narzekania Izraelitów Bóg obiecał, że nie pozwoli, by dotknęła ich któraś choroba (zob. Wj 15,26), jaka nękała Egipcjan. Bóg zapewnił Hebrajczykom swoją miłosierną ochronę. Jednak mogli doświadczyć tej obietnicy jedynie pod warunkiem dochowania Mu wierności.

`Jakie trudności i kłopoty zdarzyło ci się ściągnąć na siebie wskutek twoich błędnych decyzji? Jakie pocieszenie możesz czerpać z faktu, że Bóg nadal pragnie działać dla twojego dobra, jeśli tylko zechcesz współdziałać z Nim?`