---
title:  Jetro
date:  13/08/2025
---

Mojżesz został odwiedzony przez swojego teścia, Jetrę, którego zwano także Reguelem (zob. Wj 2,18). Jetro przyprowadził żonę Mojżesza, Syporę, oraz ich dwóch synów — Gerszoma i Eliezera. Gdy Mojżesz dowiedział się, że jego bliscy nadchodzą, wyszedł im na spotkanie.

`Przeczytaj Wj 18,1-27. Jakie ważne kroki w dziejach narodu izraelskiego zostały opisane w tym rozdziale?`

Jetro przybył do obozu izraelskiego, gdyż dotarła do niego wieść o zdumiewającym wyzwoleniu dokonanym przez Boga. „Mojżesz opowiedział swemu teściowi wszystko, co uczynił Pan faraonowi i Egipcjanom przez wzgląd na Izraela, o wszelkich trudach, jakie ich spotkały w drodze, i jak ich Pan wyratował” (Wj 18,8).

Jetro oddał chwałę Bogu za Jego dobroć i nadzwyczajne dokonania dla Jego ludu, mówiąc:

— „Błogosławiony Pan, który wyratował was z ręki Egipcjan i z ręki faraona, teraz wiem, że Pan jest większy niż wszyscy bogowie, bo dlatego wyratował lud z niewoli Egipcjan, że ci zuchwale z nim postępowali” (Wj 18,10-11).

Widzimy tu przykład tego, jak działanie Pana wśród Jego ludu było dla świata świadectwem o prawdziwym Bogu i o tym, czego może On dokonać dla tych, którzy Mu zaufali.

Jetro dowiedział się czegoś nowego o Bogu, ale i on sam miał coś do zaoferowania ludowi Bożemu, mianowicie dobrą i cenną radę. Na Mojżeszu spoczął obowiązek zorganizowania systemu prawnego opartego na sprawiedliwych i uczciwych zasadach. Potrzebował więc poświęconych i wiernych ludzi, którzy mogli pełnić funkcję sędziów. Jetro wymienił kwalifikacje takich ludzi: (1) bogobojność, (2) wiarygodność i (3) nieprzekupność. Ponadto zdolni przywódcy o dobrym charakterze mieli zostać wyznaczeni nad tysiącami, setkami, pięćdziesiątkami i dziesiątkami. W ten sposób ciężar obowiązków administracyjnych Mojżesza mógł zostać rozdzielony na wielu ludzi, a sam Mojżesz mógł się skupić na najbardziej palących problemach. W ten sposób zadania przywódcze mogły być realizowane sprawnie i bez zbędnej zwłoki.

Mojżesz przyjął mądrą radę Jetry (zob. Wj 18,24) i wyznaczył przywódców pełniących różne administracyjne role (zob. także Pwt 1,9-18).

`Gdyby Mojżesz był pyszałkiem i zarozumialcem, pewnie wzgardziłby radą teścia. Na szczęście było inaczej. Czego możemy się nauczyć z gotowości Mojżesza — wodza ludu Bożego — by usłuchać dobrej rady bogobojnego człowieka, choć ten nie był nawet Hebrajczykiem?`