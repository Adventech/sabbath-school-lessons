---
title:  Chleb i woda życia
date:  14/08/2025
---

`Przeczytaj 1 Kor 10,11. W jakim celu według Pawła wydarzenia te zostały utrwalone na kartach Pisma Świętego?`

Apostoł Paweł wyjaśnił, że wszystko, co wydarzyło się w dziejach narodu izraelskiego, jest przykładem i ostrzeżeniem dla wyznawców Chrystusa oraz ma pomagać im w unikaniu podobnych problemów przez uczenie się na przykładzie Izraelitów. Losy Izraelitów są cenną instrukcją dla nas, którzy żyjemy „u kresu wieków” (1 Kor 10,11). Bóg udziela swojemu ludowi Ducha Świętego, by wzmacniać wierzących w sferze „mocy i miłości, i powściągliwości” (2 Tm 1,7), aby mogli podejmować właściwe decyzje i podążać za Jego nauką. Jezus Chrystus jest Źródłem Nowego Życia (zob. J 14,6) i tylko On może uczynić nas ofiarą „żywą, świętą, miłą Bogu” (Rz 12,1). Może sprawić, że nie upodobnimy się do tego świata, ale się przemienimy przez odnowienie umysłu swego, abyśmy „umieli rozróżnić, co jest wolą Bożą, co jest dobre, miłe i doskonałe” (Rz 12,2).

Po upływie wielu wieków podczas swojej publicznej działalności Jezus, Prawdziwy Wódz Izraelitów, przytaczał niektóre z tych starotestamentowych lekcji z dziejów Izraela, w tym historię manny i wody wydobytej ze skały, wskazując na symboliczne elementy tych wydarzeń, by uczyć prawdy o sobie samym jako Zbawicielu Ludzkości.

`Przeczytaj J 4,7-15; 6,31-51. Jakie prawdy dla nas jako chrześcijan są ukazane w tych fragmentach Ewangelii Jana?`

Samarytanka, rozmawiając z Chrystusem, dowiedziała się, że oferuje On to, czego nikt inny nie może dać. Wewnętrzne pragnienie pokoju, radości i szczęścia zostało nam wszczepione przez Boga i tylko Bóg może na nie ostatecznie odpowiedzieć (zob. Ps 42,2-3).

Nawiązując do historii manny, Jezus podkreślił, że to Bóg, a nie Mojżesz, był dawcą tego daru dla swojego ludu. Jezus powiedział:

— „Ja jestem chlebem żywota; kto do mnie przychodzi, nigdy łaknąć nie będzie” (J 6,35).

Jezus jeszcze dwukrotnie powtórzył, że jest Chlebem Żywota (zob. J 6,41.48).

Jak manna na pustyni była chlebem z nieba (zob. J 6,31-32), tak woda ze skały była darem Chrystusa służącym zaspokojeniu pragnienia. Poza fizycznym znaczeniem chleb i woda są także symbolami duchowej rzeczywistości, jako że Jezus Chrystus został porównany do chleba żywota (zob. J 6,35.48) i wody żywej (zob. J 4,10-11.14; 7,37-38). Jedynie w Nim nasze duchowe pragnienie i duchowy głód mogą zostać zaspokojone.