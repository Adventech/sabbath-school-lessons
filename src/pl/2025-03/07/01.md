---
title:  Chleb i Woda Życia
date:  09/08/2025
---

### Studium Bieżącego Tygodnia
Wj 15,22-16,36; Rdz 3,1-6; Wj 17,1-7; 1 Kor 10,4; Wj 18,1-27; 1 Kor 10,11.

> <p>Tekst Pamięciowy</p>
> „I rzekł Pan do Mojżesza: Jak długo będziecie się wzbraniali przestrzegać moich przykazań i moich praw? Patrzcie! Pan dał wam sabat. Dlatego daje wam też dnia szóstego chleb na dwa dni. Zostańcie każdy na swoim miejscu, niechaj nikt w siódmy dzień nie opuszcza swego miejsca. Odpoczywał więc lud dnia siódmego” (Wj 16,28-30).

Po opuszczeniu Egiptu Izraelici wyruszyli w podróż życia do Ziemi Obiecanej. Czekała ich długa i trudna droga, podczas której musieli się dużo nauczyć. Pan miał ich prowadzić i troszczyć się o nich. Pragnął pomagać im w duchowym rozwoju, ale musieli oni nauczyć się dyscypliny, opanowania, poświęcenia, bezinteresowności, zaufania do Boga, a także posłuszeństwa wobec Niego.

Mojżesz był ich widzialnym wodzem, a Izraelici, chcąc zwyciężać, mieli podążać za nim i szanować jego kierowniczą rolę. Ważne było to, by pozostali razem, współdziałając jako społeczność i wspierając się wzajemnie. Czekały ich liczne przeciwności i wyzwania. Ich duchowy rozwój zależał od tego, jak stawią czoła przeciwnościom i czy będą słuchać Mojżesza, zwłaszcza w naprawdę trudnych sytuacjach.

Znane powiedzenie chińskiego filozofa Lao Tse, żyjącego w szóstym wieku przed narodzeniem Chrystusa: „Podróż tysiąca mil zaczyna się od kroku”24, dotyczy także sytuacji Izraelitów. Potrzebowali oni ufności pokładanej w Bożym prowadzeniu na każdym etapie ich drogi. Niestety, jak się przekonamy, Izraelitom ta nauka nie przychodziła łatwo. Z drugiej strony możemy zapytać:

— Komu łatwo przychodzi uczenie się trudnych rzeczy?