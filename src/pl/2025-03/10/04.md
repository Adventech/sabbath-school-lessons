---
title:  Moc do posłuszeństwa
date:  02/09/2025
---

`Przeczytaj Ez 36,26-28. W jaki sposób posłuszeństwo wobec Boga może się stać częścią naszego życia?`

Trzykrotnie Izraelici żarliwie zapewnili, że będą posłuszni Bogu (zob. Wj 19,8; 24,3.7). Posłuszeństwo jest ważne, choć Biblia uczy, że jako ludzie jesteśmy słabi, ułomni, zawodni i grzeszni. Ta smutna prawda została objawiona nie tylko w dziejach starożytnych Izraelitów, ale i w całej historii ludu Bożego.

Jak zatem możemy zostać uzdolnieni do wiernego podążania za Bogiem?

Dobra nowina jest taka, że Bóg uzdalnia nas do tego, co nam nakazuje. Moc, której potrzebujemy, nie bierze się z nas samych, ale jest nam udzielana przez Boga, abyśmy mogli czynić to, czego On wymaga. Jest to Jego dzieło. W swoim teologicznym podsumowaniu zawartym w Ez 36,26-27 autor tej księgi wyraźnie podkreśla tę prawdę. Jedynie Bóg może dokonać przemiany serca, a czyni to, niejako usuwając nasze kamienne serce i zastępując je wrażliwym sercem z ciała. Jozue rozumiał tę prawdę, gdy ostrzegał Izraelitów:

— „Nie możecie służyć Panu…” (Joz 24,19).

Możemy wybrać podążanie za Bogiem — to jest nasza rola. Musimy dokonać wyboru, by poddać się Jemu, a potem ponawiać ten wybór co pewien czas. Jest tak dlatego, ponieważ sami z siebie nie mamy nawet tyle mocy, by wypełnić nasz świadomy wybór służenia Bogu. Jednak gdy powierzamy naszą słabość Bogu, On czyni nas silnymi. Paweł napisał: „Kiedy jestem słaby, wtedy jestem mocny” (2 Kor 12,10).

Zwróć uwagę na Boże ja w Ez 36,24-30: Bóg zbiera, omywa, oczyszcza, daje nowe serce i swojego Ducha oraz czyni tak, że postępujemy według Jego przykazań. Ty czynisz to, co On czyni. On utożsamia się z tobą, a jeśli przywiązujesz się ściśle do Niego, Jego działanie stanie się twoim działaniem. Jedność między Bogiem i tobą staje się dynamiczna, mocna i żywa.

W tym fragmencie Księgi Ezechiela nacisk jest położony na to, co czyni Bóg. „Ducha mego, mówię, dam do wnętrzności waszej, a uczynię, że w ustawach moich chodzić, i sądów moich przestrzegać, i czynić je będziecie” (Ez 36,27 BG). Tak więc Bóg nie tylko nakazuje ludziom posłuszeństwo, ale także daje im skuteczną moc do posłuszeństwa. Czego Bóg wymaga od swojego ludu, to i dopomaga czynić wierzącym. Posłuszeństwo jest darem Bożym (a nie ludzkim dokonaniem czy osiągnięciem), podobnie jak usprawiedliwienie i zbawienie są darami Bożymi (zob. Flp 2,13).

`Skoro Bóg obiecał nam moc do posłuszeństwa, dlaczego zdarza się nam odczuwać, że łatwiej jest popełniać grzechy niż się ich wystrzegać?`