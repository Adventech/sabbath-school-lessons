---
title:  Księga i krew
date:  31/08/2025
---

`Przeczytaj Wj 24,1-8. Jaką rolę odgrywało czytanie Słowa Bożego i kropienie krwią w zawarciu przymierza między Bogiem a Jego ludem?`

Żywy Bóg objawiony w Biblii jest Bogiem Więzi. W więzi z Panem nie jest najważniejsza jakaś sprawa czy jakiś program, ale On sam. Dlatego Bóg zwraca baczną uwagę na ludzi, a zasadniczym celem Jego działań jest budowanie osobistej więzi z nimi. To naturalne, że Bóg, który „jest miłością” (1 J 4,8), troszczy się o więzi, gdyż miłość nie może istnieć bez więzi.

Jezus powiedział:

— „A gdy Ja będę wywyższony ponad ziemię, wszystkich do siebie pociągnę” (J 12,32).

Bogu zależy nie tylko na naszym etycznym postępowaniu, właściwych wierzeniach czy poprawnych działaniach, ale ponad wszystko na osobistej i bliskiej więzi z nami. Obie instytucje ustanowione przy stworzeniu (zob. 1. i 2. rozdział Księgi Rodzaju) dotyczą więzi — po pierwsze pionowej więzi z Bogiem (sobota), a po drugie poziomej więzi między ludźmi (małżeństwo).

Zawarcie przymierza na Synaju miało wzmocnić szczególną więź, jaką Bóg pragnął mieć ze swoim ludem. Podczas tej ceremonii Izraelici dwukrotnie donośnie oznajmili, że będą posłuszni Bogu we wszystkim.

— Wszystkie słowa, które wypowiedział Pan, wypełnimy — oświadczyli.

Powiedzieli to szczerze, ale wtedy nie zdawali sobie jeszcze sprawy ze swojego zepsucia, swojej słabości i swojego braku mocy. Lud został pokropiony krwią przymierza, co miało oznaczać, że tylko przez moc krwi Chrystusa Izraelici mogli zostać uzdolnieni do przestrzegania Bożych nakazów.

Z trudem przychodzi nam przyjęcie prawdy, iż ludzka natura jest delikatna, słaba i do gruntu grzeszna. Mamy wewnętrzną skłonność do zła. Aby być w stanie czynić dobro, musimy otrzymać skuteczną pomoc z zewnątrz. Taka pomoc pochodzi wyłącznie z góry, z łaski Bożej, ze Słowa Bożego i od Ducha Świętego. A choć te środki są do naszej dyspozycji, zło nadal czasami wydaje się łatwiejszą drogą.

Dlatego ścisła osobista więź z Bogiem była niezbędna wówczas, na Synaju, i jest niezbędna dla nas dzisiaj.

`„Wszystkie słowa, które wypowiedział Pan, wypełnimy” (Wj 24,3). Ile razy zdarzało ci się składać podobne deklaracje, a potem zawodzić? Jakie jest jedyne wyjście z tej sytuacji?`