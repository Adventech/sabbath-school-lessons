---
title:  Napełnienie Duchem Bożym
date:  04/09/2025
---

Bóg pouczył Mojżesza o każdym szczególe przygotowania służby w przybytku. Kapłani powinni mieć odpowiednie szaty, a najwyższy kapłan miał nosić specjalny efod z wypisanymi imionami synów Izraela. Miał także zakładać napierśnik zawierający urim i tummim, przymocowany na wysokości serca (zob. 28. rozdział Księgi Wyjścia). Wszyscy kapłani mieli zostać uroczyście wyświęceni (zob. 29. rozdział Księgi Wyjścia). Ponadto należało starannie wykonać ołtarz kadzidlany, umywalnię, olej do namaszczania i kadzidło (zob. 30. rozdział Księgi Wyjścia).

`Przeczytaj Wj 31,1-18. Jaką szczególną pomoc zapewnił Bóg, aby wszystkie elementy przybytku i jego funkcje zostały przygotowane w należyty i efektowny sposób?`

Po raz pierwszy czytamy w Piśmie Świętym, że Bóg napełnił kogoś Duchem Bożym. Co to znaczy? Besalel został wyposażony w zdolność zręcznego wykonania różnych elementów przybytku. Bóg dał mu nowe umiejętności, nowe zrozumienie i nową wiedzę niezbędną artyście rzemieślnikowi. Ponadto Bóg dał swego Ducha także Oholiabowi i innym rzemieślnikom, by współpracowali z Besalelem w tym dziele.

Pamiętając o tej kreatywności, nie zapomnijmy o sobocie. Sobota jest znakiem między Bogiem a Jego ludem, znakiem, iż Pan czyni swoich wiernych świętymi. To znaczy, że przestrzeganie czwartego przykazania dekalogu jest kojarzone z uświęceniem. Przez Ezechiela Bóg powiedział: „Dałem im także szabaty, aby były znakiem między Mną a nimi, aby poznano, że Ja jestem Pan, który ich uświęca” (Ez 20,12 BT).

Sobota jest przypomnieniem, że Pan jest nie tylko naszym Stwórcą (zob. Rdz 2,2-3), Odkupicielem i Bogiem (zob. Pwt 5,15 i Mk 2,27-28), ale także Świętym. On przemienia ludzi przez swoją obecność. Przez Jego Ducha i Jego Słowo rozwijają się oni, by odzwierciedlać Jego charakter pełen miłości, dobroci, bezinteresowności i przebaczenia.

Wieńczącym darem, jaki Bóg dał Mojżeszowi, był dekalog (zob. Wj 31,18). Bóg sam zapisał i wręczył Mojżeszowi dwie kamienne tablice zawierające dziesięć przykazań (zob. Wj 31,18 i Pwt 9,9-11). Te tablice miały być złożone we wnętrzu skrzyni przymierza stojącej w miejscu najświętszym przybytku i nakrytej złotym wiekiem zwanym ubłagalnią34 (zob. Wj 25,21 BG).

`Słowo ubłagalnia to tłumaczenie hebrajskiego słowa, którego rdzeń znaczy pojednać. Dlaczego owa ubłagalnia znajdowała się tuż nad Bożym prawem? Jakiej nadziei możemy upatrywać w tym fakcie?`