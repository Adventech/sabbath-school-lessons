---
title:  Widzenie Boga
date:  01/09/2025
---

`Przeczytaj Wj 24,9-18. Jakie niezwykłe doświadczenie stało się udziałem Izraelitów?`

Po stanowczym przywróceniu przymierza z Bogiem Mojżesz znowu wszedł na górę Synaj. Początkowo w tej drodze nie szedł sam, ale w doborowym towarzystwie siedemdziesięciu trzech izraelskich przywódców. Dla tych przywódców było to wyjątkowe doświadczenie, gdyż dane im było ujrzeć Boga (teofanię), a tekst biblijny dwukrotnie podkreśla to szczególne wydarzenie. Przywódcy podczas wspólnego posiłku przypieczętowali przymierze z Bogiem. To przyjęcie dla nich przygotował sam Bóg Izraela jako ich Gospodarz. W ten sposób przywódcy ci zostali wielce uczczeni przez Boga.

Na Bliskim Wschodzie w czasach biblijnych (i do pewnego stopnia aż do dzisiaj) spożywanie wspólnego posiłku było ważnym doświadczeniem, zaszczytem i przywilejem. Oznaczało przebaczenie i zawarcie przyjaźni. Wynikało z niego to, że strony stawały się sprzymierzeńcami i obiecywały trwać w przyjaźni nawet w trudnych chwilach oraz pomagać sobie w rozwiązywaniu problemów. Jedząc wspólnie, ludzie obiecywali sobie bez użycia słów, że jeśli coś stanie się jednemu, drugi będzie zobowiązany przyjść mu z pomocą. Zaproszenie na wspólny posiłek było szczególnym wyróżnieniem dostępnym wyłącznie dla zaufanych osób.

Z drugiej strony odrzucenie takiego zaproszenia było jedną z największych zniewag. To spostrzeżenie pomaga nam zrozumieć nowotestamentowe zdarzenia, podczas których Jezus Chrystus był surowo krytykowany za to, że jada z grzesznikami (zob. Łk 5,30). Gdy wyznawcy Chrystusa obchodzą wieczerzę Pańską, także nawiązują bliską więź z innymi wierzącymi, grzesznikami tak jak oni. Podczas tej wieczerzy świętujemy przebaczenie i zbawienie dane nam w Jezusie (zob. Mt 26,26-30; Mk 14,22-25; 1 Kor 11,23-29).

Niestety, niektórzy z tych ludzi, którzy wstąpili na górę Synaj wraz z Mojżeszem, potem popadli w grzech i stracili życie (zob. Kpł 10,1-2.9). Choć posiedli tak głębokie doświadczenie z Bogiem, nie poddali się przemianie ani nie nawrócili się pod wpływem tego doświadczenia. Jest to mocna lekcja świadcząca dobitnie o tym, że znajomość prawdy i otrzymanie świętych przywilejów nie są automatycznie oznaką nawrócenia ani nie zastępują go. Po tym, czego doświadczyli, ludzie ci powinni stać się najbardziej ze wszystkich dalecy od uczynienia tego, co później niestety uczynili.

`Pomyśl o losach tych uprzywilejowanych osób, w tym synów Aarona. Jakim ostrzeżeniem powinien być ich los dla nas, adwentystów, którzy otrzymaliśmy prawdziwy przywilej w postaci nam powierzonego światła prawdy?`