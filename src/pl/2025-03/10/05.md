---
title:  Pośród swojego ludu
date:  03/09/2025
---

Bóg różnymi sposobami uczył swój lud, między innymi przy pomocy świątyni. Wszystkie świątynne obrzędy wskazywały na Jezusa — były lekcją poglądową planu zbawienia, który miał być zrealizowany przez Niego wiele wieków później.

`Przeczytaj Wj 25,1-9. Jakie ważne prawdy — praktyczne i teologiczne — są ukazane w tych wersetach?`

Choć Bóg prowadził Izraelitów i był blisko nich, to jednak polecił im przez Mojżesza, by zbudowali Mu przybytek:

— „I wystawią mi świątynię, abym zamieszkał pośród nich” (Wj 25,8).

Bóg pragnął im wyraźnie uświadomić, że naprawdę jest z nimi. Choć wiele razy postępowali niewłaściwie, to jednak On nie porzucił ich, a „gdy odzyskali łaskę nieba, wielki przywódca przystąpił do wykonania Bożego rozkazu”33. Zgodnie z Bożym nakazem Izraelici zaczęli budowę przybytku.

Biblia zapewnia nas, że Bóg nie mieszka w świątyniach i budowlach wzniesionych przez ludzi (zob. Dz 7,47-50), gdyż jest większy niż niebiosa niebios, a niebo nie jest w stanie Go pomieścić. Paweł na Areopagu w Atenach powiedział:

— „Bóg, który stworzył świat i wszystko, co na nim, Ten, będąc Panem nieba i ziemi, nie mieszka w świątyniach ręką zbudowanych” (Dz 17,24).

Król Salomon zapytał w modlitwie:

— „Lecz czy naprawdę zamieszka Bóg na ziemi? Oto niebiosa i niebiosa niebios nie mogą cię ogarnąć, a cóż dopiero ten dom, który zbudowałem?!” (1 Krl 8,27).

Świątynia miała być miejscem, w którym Bóg będzie objawiał swoją obecność wśród ludzi.

Izraelici mieli złożyć dobrowolne dary na budowę przybytku. Miały to być cenne dary, w tym złoto, srebro, brąz, drewno akacjowe, różnego rodzaju cenne tkaniny, oliwa i przyprawy.

W Wj 25,10-27,21 podanych jest szereg szczegółów dotyczących konstrukcji przybytku i jego funkcjonowania. Bóg ukazał Mojżeszowi plan wraz ze wskazówkami dotyczącymi budowy i wyposażenia przybytku, w tym skrzyni przymierza, stołu na chleby pokładne, świecznika, ołtarzy, zasłon, kolorów tkanin i wymiarów pomieszczeń i sprzętów.

Mojżesz miał dopilnować, by przybytek był wykonany zgodnie ze wzorem, który mu ukazał (zob. Wj 25,9.40; 26,30), będący symbolicznym odzwierciedleniem niebiańskiej świątyni (zob. Hbr 8,1-2; 9,11). Ziemska świątynia miała pełnić ważną rolę aż do śmierci Jezusa i rozpoczęcia Jego służby w niebiańskiej świątyni. Gdy symbole znalazły wypełnienie w zbawczej rzeczywistości, ziemska świątynia wypełniła swoją funkcję i została unieważniona, o czym świadczy fakt, iż w godzinie śmierci Chrystusa na krzyżu zasłona oddzielająca miejsce najświętsze od miejsca świętego została w nadprzyrodzony sposób całkowicie rozdarta od góry do dołu (zob. Mt 27,51 i Mk 15,38).