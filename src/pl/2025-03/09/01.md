---
title:  Żyć zgodnie z prawem
date:  23/08/2025
---

### Studium Bieżącego Tygodnia
Wj 21,1-32; 22,16-23,33; 2 Krl 19,35; Mt 5,38-48; Rz 12,19; Mt 16,27.

> <p>Tekst Pamięciowy</p>
> „I rzekł Pan do Mojżesza: Tak powiesz do synów izraelskich: Widzieliście, że z nieba z wami mówiłem. Nie czyńcie sobie żadnych bogów obok mnie, ani bogów ze srebra, ani bogów ze złota nie czyńcie sobie” (Wj 20,22-23).

Bóg pragnął, by Jego lud wyróżniał się spośród okolicznych narodów. Chciał stworzyć z Izraelitów poświęconą społeczność wiary żyjącą pod Jego przywództwem i panowaniem. Wszyscy mieli podlegać Jego prawu. Sędziowie mieli zostać wyznaczeni jako wymierzający prawo, a kapłani mieli go nauczać. Także rodzice mieli uczyć swoje dzieci życia zgodnego z Bożymi zasadami.

W każdej kulturze zasady prawa objawiają ideały, cele, intencje i charakter prawodawcy. Gdy faraon nakazał zabijanie hebrajskich chłopców, ustanowił prawo, które świadczyło o tym, że służy on złu. Gdyby jakiś władca ustanowił prawo, iż każdy, kto ukończy osiemnasty rok życia, może rozpocząć studia i zdobyć wyższe wykształcenie na koszt jego królestwa, wielu uznałoby to za przejaw niezwykłej szczodrości i troski o dobro narodu.

Prawo Boga ukazuje Go w ten sposób, iż objawia Jego dobroć, miłość, wartości, sprawiedliwość i przeciwdziałanie złu. Prawo Boże jest święte i sprawiedliwe dlatego, że Bóg jest święty i sprawiedliwy. Tworząc przestrzeń dla dobrego życia, prawo Boże pomaga także chronić nas przed niebezpieczeństwami i nieszczęściami. Cześć dla Boga, szacunek dla bliźnich i troska o właściwe wartości to podstawy systemu prawa Bożego.