---
title:  Oko za oko
date:  27/08/2025
---

`Przeczytaj Mt 5,38-48. Jak Jezus interpretował prawo odwetu? Jak dzisiaj powinniśmy je stosować?`

W Kazaniu na górze Jezus zacytował dobrze znane Jego słuchaczom fragmenty ze Starego Testamentu. Jednak zinterpretował je inaczej, niż czynili to ówcześni nauczyciele stosujący wykładnię, która przez wieki znacząco odeszła od tego, co było pierwotnym celem prawa. Ludzka tradycja nie tylko zatarła zrozumienie celu Słowa Bożego, ale w niektórych przypadkach (na przykład przepisach dotyczących świętowania soboty wypaczających Boże przykazanie) wręcz odwróciła jego zamierzone znaczenie. W swoim nauczaniu Jezus przywracał pierwotne znaczenie prawa Bożego.

Na Górze Błogosławienia, kierując swoich słuchaczy ku pierwotnej intencji i znaczeniu tekstu biblijnego, Jezus starał się naprawić niewłaściwe interpretacje.

Tekst z Wj 21,24, mówiący o zasadzie: „Oko za oko, ząb za ząb”, który został zacytowany w Mt 5,38-39: „Słyszeliście, iż powiedziano (...). A Ja wam powiadam (...)”, odnosi się do lex talionis, czyli prawa talionu/odwetu. Werset ten został użyty także w innych fragmentach Biblii (zob. Kpł 24,20 i Pwt 19,21).

Pierwotną intencją przyświecającą temu przepisowi prawa było niedopuszczenie do prywatnej zemsty. Przepis ten wykluczał krwawe spory czy wywieranie pomsty bez wcześniejszego zbadania sprawy. Szkody miały być oszacowane przez sędziów, których zadaniem było wyznaczenie wysokości finansowego odszkodowania i dopilnowanie, by zostało ono uiszczone. Ta praktyka miała powstrzymać ludzi od brania sprawiedliwości w swoje własne ręce. Sprawiedliwość miała być wymierzana, ale zgodnie z prawem Bożym.

Jezus Chrystus, który nadał te przepisy społeczne Izraelitom za pośrednictwem Mojżesza, znał cel tego prawa, a zatem mógł je zastosować w obiektywny sposób, zgodnie z pierwotną intencją. Przepis ten umożliwiał wymierzenie sprawiedliwości, a jednocześnie pojednanie i przywrócenie spokoju.

Można przyjąć, że w pewnym sensie sprawiedliwość domaga się jakiegoś rodzaju odpłaty. Właściwe zastosowanie tego przepisu prawa było, jak się wydaje, próbą znalezienia równowagi między sprawiedliwością a zemstą.

`Jak świadomość faktu, iż pewnego dnia sprawiedliwość zatriumfuje, pomaga ci uporać się z całą niesprawiedliwością, jaką dostrzegamy we współczesnym świecie?`