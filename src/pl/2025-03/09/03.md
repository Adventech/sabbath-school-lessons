---
title:  Więcej przepisów
date:  25/08/2025
---

W swoim miłosierdziu Bóg nauczył sędziów, jak mają postępować z ludźmi w różnych sytuacjach w kwestii prawa własności. Podanych zostało szereg przypadków wraz ze wskazaniami, co zrobić, gdy na przykład byk zaatakuje byka sąsiada, gdy ktoś ukradnie zwierzę domowe i sprzeda je, gdy zwierzę wyrządzi szkodę na polu sąsiada, gdy ktoś pożyczy jakiś przedmiot, a ten zostanie mu skradziony, gdy ktoś wynajmie zwierzę, a to zostanie okaleczone lub padnie (zob. Wj 21,33-22,15).

`Przeczytaj Wj 22,16-23,9. Jakie kwestie zostały opisane przy pomocy tych przepisów i w jaki sposób?`

Przepisy prawa Bożego obejmowały szereg zagadnień. Istniały konkretne regulacje zabraniające poniżania i upokarzania ludzi. Bóg nie życzył sobie żadnego wyzysku wśród swojego ludu. W swoim miłosierdziu Bóg koryguje grzeszne skłonności ludzkiego serca i powstrzymuje naturalne złe skłonności ludzi. Społeczeństwo musi być chronione, zło — eliminowane, a dobre wzajemne relacje między ludźmi — rozwijane. Sprawiedliwość i miłość muszą kierować postępowaniem ludzi we wszystkich sprawach.

`Przeczytaj Wj 23,10-19. Jakie ważne kwestie zostały poruszone w tych przepisach?`

Soboty i święta były okazją do oddawania czci Bogu, przypominały o ważnych wydarzeniach w historii zbawienia oraz zapowiadały je. Nabożeństwo zostało dość szczegółowo opisane, gdyż stanowiło teologiczną bazę innych rodzajów aktywności. Sobota została ustanowiona już przy stworzeniu (zob. Rdz 2,2-3 i Wj 20,8-11), ale została też powiązana z wyzwoleniem i odkupieniem Izraelitów (zob. Pwt 5,12-15), a więc w mocny sposób wskazuje na oddawanie czci Bogu jako naszemu Stwórcy, Odkupicielowi i Panu (zob. Mk 2,27-28).

Pan ustanowił trzy podstawowe doroczne święta, w których Izraelici mieli obowiązek uczestniczyć:

1. Paschę, czyli Święto Przaśników wiosną, zazwyczaj między połową marca a połową kwietnia.

2. Pięćdziesiątnicę, czyli Święto Żniw (albo Święto Tygodni), przypadającą siedem tygodni po Passze, a więc rozpoczynającą się pięćdziesiątego dnia po Passze.

3. Święto Namiotów (albo Szałasów), czyli Święto Zbiorów przypadające jesienią, zazwyczaj między połową września a połową października (zob. także Wj 34,18-26; Kpł 23,4-44; Lb 28,16-30,1; Pwt 16,1-16).