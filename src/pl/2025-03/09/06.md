---
title:  Zemsta
date:  28/08/2025
---

`„Najmilsi! Nie mścijcie się sami, ale pozostawcie to gniewowi Bożemu, albowiem napisano: Pomsta do mnie należy, Ja odpłacę, mówi Pan” (Rz 12,19; zob. także Pwt 32,35). Jaka obietnica i jakie przykazanie są zawarte w tych wersetach i jak ściśle są one ze sobą powiązane?`

Póki Pan nie zaprowadzi sprawiedliwości, której tak brakuje na tym świecie, obowiązkiem sędziów w starożytnym Izraelu było stosowanie prawa i wymierzanie kary winowajcom. Jednak wyrok zawsze musiał być poprzedzony zbadaniem dowodów. Problem w tym, że nauczyciele prawa w czasach Chrystusa stosowali to prawo w sposób otwierający drogę do prywatnej zemsty. Czyniąc to, wyrywali zasadę prawa z jej kontekstu i tracili z oczu jej pierwotny cel. Wskutek tego bronili czegoś, czego prawo zakazywało.

`Przeczytaj Mt 6,4.6; 16,27; Łk 6,23; 2 Tm 4,8. Co wersety te mówią nam o tym, jak Jezus postrzegał zasady nagradzania i karania?`

Jezus nie był przeciwny zasadzie nagradzania i karania. Sprawiedliwość jest oparta na zasadach, więc są one ważną częścią życia. Jednak nikt nie powinien samowolnie brać na siebie roli sędziego, prokuratora i kata. W takiej sytuacji łatwo dochodziłoby do wypaczania sprawiedliwości! Nie do nas należy odpłacać za doznane krzywdy. Jeśli zachodzi konieczność odniesienia się od jakichś przejawów zła, musi to zostać dokonane przez obiektywny sąd. Sądzenie należy zostawić sędziom.

W tym kontekście Jezus wzywa nas, byśmy byli doskonali, jak nasz Ojciec w niebie jest doskonały. Jak możemy być doskonali, tak jak sam Bóg? Niesamolubna miłość jest nadrzędną cechą Boga. On uczy swoich wyznawców, jak miłować nieprzyjaciół i modlić się za tych, którzy ich prześladują. Prawdziwa doskonałość to miłowanie, przebaczanie i okazywanie miłosierdzia (zob. Łk 6,36), nawet tym, którzy na to nie zasługują. Ta zasada i działania, do których ona prowadzi, jest tym, co stanowi istotę odzwierciedlania charakteru Boga.

`W jaki sposób dzień po dniu możemy się uczyć miłować w sposób, w jaki zostało nam to nakazane? Dlaczego zawsze obejmuje to śmierć dla własnego ja?`