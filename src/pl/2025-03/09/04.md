---
title:  Pierwotny Boży plan
date:  26/08/2025
---

`Przeczytaj Wj 23,20-33. Jakich metod pragnął użyć Bóg w celu opanowania Ziemi Obiecanej?`

Nie było intencją Boga, by Izraelici walczyli o nowe terytorium. Miało im ono zostać oddane. Zostało ono obiecane Abrahamowi, Izaakowi i Jakubowi i miało być postrzegane jako szczególny dar Boga dla Izraela.

Wzorzec zajęcia Ziemi Obiecanej został ukazany podczas przejścia przez Morze Czerwone. Bóg walczył za swój lud i dał Hebrajczykom zupełne zwycięstwo nad tymi, którzy zamierzali dokonać ich zagłady (zob. Wj 14,13-14). Egipcjanie zostali pokonani dzięki nadzwyczajnej interwencji Pana. Podobnie w czasach asyryjskich najazdów Bóg pokonał wielką oraz dobrze uzbrojoną i wyszkoloną armię bez potrzeby uczestniczenia Izraelitów w walce. Bóg dał im zwycięstwo, bo król Hiskiasz uwierzył zapewnieniu Boga danego mu przez proroka Izajasza (zob. 2 Krl 19,35 i Iz 37,36).

Bóg powiedział Abrahamowi, że Ziemia Obiecana nie zostanie natychmiast dana jego potomkom, ale dopiero po upływie czterystu lat (zob. Rdz 15,13-16). Dlaczego? Otóż związane to było ze znikczemnieniem mieszkańców Kanaanu. Bóg miłosiernie działał na rzecz tych ludzi i dał im łaskawie czas, by mogli przyjść do skruchy. Jednak oni trwali w buncie przeciwko Bogu i Jego wartościom, a gdy dopełnili miary swojej nikczemności, Bóg postanowił oddać ich terytorium Hebrajczykom jako ich nową ojczyznę.

Ponadto Bóg obiecał, że wypędzi bezbożne narody przed Izraelitami przy pomocy dwóch niezwykłych, ale skutecznych metod: (1) zsyłając przerażenie i lęk na bezbożnych oraz (2) przy pomocy szerszeni, które miały zmusić ludzi do odejścia. Gdy tylko Izraelici zjawiliby się na nowych terytoriach, ich wrogowie mieli opuścić swoje siedziby, uciekając w popłochu (zob. Wj 23,27-28).

Kluczową rolę w zajęciu Ziemi Obiecanej miał odgrywać Anioł Boży. Tym posłańcem był sam Chrystus, który prowadził Izraelitów, chronił ich i miał im oddać na własność Kanaan. W słupie obłoku w dzień i słupie ognia w nocy towarzyszył im na pustyni. Izraelici mieli pilnie zważać na Niego i słuchać Go jako mającego boski autorytet (zob. Wj 23,21). Przeciwstawianie się woli Boga i niewiara w Jego kierownictwo przyczyniały się do ich licznych problemów w drodze do Ziemi Obiecanej i podczas jej zajmowania.

`Czego uczy nas o łasce Bożej, ale także o granicach tej łaski wobec tych, którzy ją odrzucają, to że Bóg dał poganom całe wieki, by mogli zmienić swoje postępowanie?`