---
title:  Kodeks przymierza
date:  24/08/2025
---

Nadając prawo na Synaju, Bóg ustanowił podstawę nauczania swojego ludu, jak przez łączność z Nim Jego wyznawcy mogą wieść święte życie. Jednak zasady prawa muszą być stosowane w codziennym życiu, a zatem Bóg ustanowił szereg dodatkowych przepisów, które można nazwać kodeksem przymierza. Obowiązkiem sędziów było pilnowanie przestrzegania tych przepisów i właściwego ich stosowania.

„Umysły ludzi, zaślepione i upodlone niewolą oraz pogaństwem, nie były przygotowane, by w pełni docenić doniosłe zasady dziesięciu przykazań Bożych. Aby lud mógł je lepiej zrozumieć i wprowadzić w życie, zostały dane dodatkowe przepisy ilustrujące i odnoszące się do zasad dekalogu. Prawa te zostały nazwane sądami z dwóch powodów — ponieważ były sformułowane z nieskończoną mądrością i sprawiedliwością, a także dlatego, że zgodnie z nimi sędziowie mieli wydawać wyroki. W przeciwieństwie do dziesięciu przykazań zostały dane jedynie Mojżeszowi, a on miał je oznajmić ludowi”31.

`Przeczytaj Wj 21,1-32. Jakie przepisy zostały dane Izraelitom w kwestii hebrajskich niewolników, zabójstw i przestępstw dotyczących okaleczenia?`

Kodeks przymierza został zapisany w kilku rozdziałach (zob. Wj 21,1-23,19). Celem tych przepisów było zahamowanie lawiny zła i zbudowanie uporządkowanego społeczeństwa.

Przepisy dotyczące niewolnictwa miały szczególne znaczenie, gdyż nadawały tej instytucji ramy, dzięki którym nie należy jej mylić ze współczesnym czy średniowiecznym niewolnictwem nieopartym na żadnych zasadach. Hebrajscy niewolnicy byli pod ochroną prawa i mieli być traktowani, jak przystało na ludzi. Średniowieczne i współczesne praktyki niewolnicze czyniły i czynią niewolników własnością tych, którzy ich posiadają, i pozwalają właścicielom robić z niewolnikami, co się im podoba. Biblijne przepisy ściśle regulowały zjawisko niewolnictwa. Niewola została ograniczona do sześciu lat (zob. Wj 21,1-2 i Jr 34,8-22), a w siódmym roku wszyscy niewolnicy mieli być wyzwoleni, o ile nie zechcieli pozostać i nadal służyć swemu panu. Ponadto panowie niewolników musieli im zapewnić odpoczynek każdego siódmego dnia tygodnia (zob. Wj 20,9-10) oraz zatroszczyć się o zaspokojenie ich podstawowych potrzeb.

`Choć w większej części świata nieludzka instytucja niewolnictwa dającego właścicielom nieograniczone prawo dysponowania życiem niewolników została obalona, to jednak jakie jej przejawy nadal występują i co możemy uczynić, nawet mając dość ograniczone możliwości, by walczyć przeciwko tym przejawom?`