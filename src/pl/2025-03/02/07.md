---
title:  Do Dalszego Studium
date:  11/07/2025
---

Dramatyczne powołanie przez Boga przemawiającego z płonącego krzewu było przypuszczalnie najważniejszym zwrotem w życiu Mojżesza. Wszystkie inne ważne chwile jego życia nabierają sensu w świetle jego pozytywnej odpowiedzi na Boże polecenie wyprowadzenia Hebrajczyków z Egiptu i poprowadzenia ich do Ziemi Obiecanej.

Oczywiście wiemy, jak potoczyła się historia. Jednak wyobraź sobie, że znajdujesz się na miejscu Mojżesza w chwili, gdy stanął przed płonącym krzewem i usłyszał głos Boga przemawiającego do niego. Czterdzieści lat wcześniej Mojżesz uciekł z Egiptu, by uratować swoje życie. W tym czasie przyszło na świat nowe pokolenie Hebrajczyków, którzy przypuszczalnie nawet nie słyszeli o Mojżeszu, a jeśli już, to raczej złe i nieobiektywne rzeczy. I oto teraz Mojżesz miałby zostać powołany przez Boga, by wyprowadzić tych ludzi z niewoli w kraju, który stanowił największą potęgę w ówczesnym świecie? Nic dziwnego, że Mojżesz się wahał!

Owszem, zadanie było wręcz niemożliwe do wykonania z ludzkiego punktu widzenia, jednak wyobraź sobie, ile straciłby Mojżesz, gdyby ostatecznie powiedział Bogu nie. Prawdopodobnie jego imię odeszłoby w niepamięć, zamiast zostać utrwalone na kartach Słowa Bożego jako imię tego, który współdziałając z Bogiem, współtworzył historię Jego ludu i całej ludzkości11.

**Pytania Do Dyskusji**

`1. Podczas spokojnych lat spędzonych na pustkowiu Mojżesz czynił to, do czego Bóg go powołał: Założył rodzinę, troszczył się o stado zwierząt i natchniony przez Boga napisał dwie księgi biblijne, zanim został powołany na wodza ludu Bożego. Czego doświadczenie Mojżesza uczy nas o naszych życiowych obowiązkach?`

`2. Można powiedzieć, że z punktu widzenia logiki wymówki Mojżesza wydawały się rozsądne:`

`— Dlaczego ludzie mieliby mi wierzyć? Kim właściwie jestem, że miałbym się podjąć takiego zadania? Nie potrafię nawet przekonująco przemawiać.`

`Czego uczy to nas o zaufaniu do Boga, iż może On nas uzdolnić do wykonania tego, do czego nas powołuje?`

`3. Zastanów się nad wspomnianym w niedzielnej części lekcji Mojżeszowym autorstwem Księgi Rodzaju oraz nad tym, jak ważna jest ta księga dla zrozumienia historii biblijnej i planu zbawienia. Dlaczego powinniśmy przeciwstawiać się wszelkim próbom (a są one liczne) osłabiania wiarygodności i zaufania do tej księgi, a zwłaszcza próbom zaprzeczania historyczności jej pierwszych jedenastu rozdziałów?`