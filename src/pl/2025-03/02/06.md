---
title:  Obrzezanie
date:  10/07/2025
---

`Przeczytaj Wj 4,18-31. Jak możemy zrozumieć to dziwne zdarzenie i czego możemy się z niego nauczyć?`

Wiele osób czytających tę historię zdumiewa się, że gdy Mojżesz usłuchał Pana i wyruszył w drogę do Egiptu, Bóg „chciał go zabić” (Wj 4,24). Z kontekstu wynika, że chodziło o kwestię obrzezania. Otóż młodszy syn Mojżesza nie został obrzezany, choć był to wymóg przymierza zawartego przez Boga z Abrahamem (zob. Rdz 17,10-11).

Mojżesz jako wódz ludu Bożego musiał okazywać zupełne podporządkowanie i posłuszeństwo wobec Boga, aby mógł prowadzić Jego lud do posłuszeństwa. Musiał być wzorem zupełnego poddania się Bogu. Żona Mojżesza, Sypora, okazała się kobietą czynu. Widząc, na co się zanosi, obrzezała syna i uratowała życie męża. Krew oznaczała pojednanie, życie i przypieczętowanie przymierza. Fakt, iż wszystko to stało się tak szybko, dodał dramatyzmu sytuacji.

To wydarzenie uczy ważnej lekcji, byśmy nigdy nie zwlekali z czynieniem tego, co słuszne.

„W drodze z Midianu Mojżesz otrzymał nagle straszne ostrzeżenie przed niezadowoleniem Pana. Pojawił się przed nim anioł w tak przerażającej postaci, jakby godził na jego życie i miał go zamiar zniszczyć. Nie udzielono mu żadnego wyjaśnienia, ale Mojżesz przypomniał sobie, że zlekceważył jedno z Bożych wymagań. Ulegając namowie swojej żony, zaniedbał dokonania rytuału obrzezania swojego najmłodszego syna. Nie dopełnił warunku, przez który jego dziecko mogło dostąpić błogosławieństwa Bożego przymierza z Izraelem. To zaniedbanie ze strony wybranego przywódcy mogło osłabić w oczach ludu znaczenie przepisów Bożych. Sypora, bojąc się, że jej mąż zginie, sama dokonała rytuału, i anioł pozwolił Mojżeszowi kontynuować podróż. W czasie pełnienia misji u faraona Mojżesz miał się znaleźć w wielkim niebezpieczeństwie. Jego życie mogło zostać zachowane jedynie dzięki ochronie świętych aniołów. Jednak zaniedbując świadomie obowiązek, nie mógł być bezpieczny, ponieważ aniołowie Boży nie mogli go strzec”10.

`Czego uczy cię ta historia, jeśli zaniedbujesz coś, co powinieneś czynić? Co powinieneś niezwłocznie zmienić w swoim postępowaniu?`