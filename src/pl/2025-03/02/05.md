---
title:  Cztery wymówki
date:  09/07/2025
---

`Przeczytaj Wj 4,1-17. Jakie znaki dał Bóg Mojżeszowi do wykonania, aby mógł on dowieść, że został posłany przez Boga?`

Mojżesz ponownie usiłował wykręcić się od zadania, jakie Bóg mu wyznaczył (zob. Wj 3,11). Nie chciał wrócić do Egiptu i przeciwstawić się faraonowi. Gdy poprzednio próbował coś zrobić, poniósł porażkę i nie był w stanie pomóc Hebrajczykom, więc uznał, że nie nadaje się do tego. Ponadto był pewny, że jego rodacy nie uwierzą mu i nie przyjmą go jako swojego wodza. Dlatego też przedstawił trzecią wymówkę:

— „A jeżeli nie uwierzą mi i nie usłuchają mnie (…)?” (Wj 4,1).

Mojżesz zadał to pytanie nie po to, by dowiedzieć się, co ma robić, ale by zrzucić z siebie obowiązek, który Bóg usiłował na niego nałożyć.

Aby się uwiarygodnić jako Boży posłaniec, Mojżesz miał zademonstrować dwa nadzwyczajne znaki — najpierw przed starszyzną izraelską, a potem także przed faraonem:

1. Jego laska miała się zmienić w węża, a następnie wąż miał się zmienić z powrotem w laskę.

2. Jego ręka miała w jednej chwili okryć się trądem, a następnie natychmiast wyzdrowieć.

Oba te nadzwyczajne znaki miały przekonać starszyznę izraelską, że Mojżesz naprawdę działa w imieniu Boga. Gdyby jednak tego było mało, Mojżesz miał dokonać jeszcze trzeciego znaku — zamienić wodę w krew (zob. Wj 4,8-9).

Choć Bóg zapewnił mu tak wspaniałe i niezwykłe uwierzytelnienie, to jednak Mojżesz nadal usiłował uciec się do wykrętów — po raz czwarty. Ty razem zwrócił uwagę na fakt, iż nie jest dobrym mówcą.

`Przeczytaj Wj 4,10-18. Jak Pan zareagował na tę wymówkę Mojżesza i czego możemy się z tego nauczyć w każdej sytuacji, w jakiej Bóg powołuje nas do czegoś?`

Ten zestaw czterech wymówek wskazuje na to, że Mojżesz naprawdę nie czuł się na siłach przyjąć Boże powołanie. Swoimi rozsądnymi zastrzeżeniami maskował niechęć wobec uczynienia tego, co Bóg mu polecił. Trzy pierwsze wymówki miały formę pytań:

— Kim jestem?

— Kim Ty jesteś?

— Co jeśli mi nie uwierzą?

Czwarta wymówka to stwierdzenie:

`— Nie jestem ja mężem wymownym...`

Bóg odpowiedział na wszystkie wymówki i znalazł skuteczne rozwiązania. Na każdą wymówkę Bóg ma odpowiednią obietnicę.

Wtedy Mojżesz przedstawił swoje piąte i ostatnie zastrzeżenie, wprost prosząc:

— „Proszę, Panie, poślij kogo innego!” (Wj 4,13).

W odpowiedzi Bóg powiedział mu, że już wysłał Aarona, brata Mojżesza, jako jego pomocnika. Wreszcie Mojżesz zamilkł, przyjął powołanie i, otrzymawszy błogosławieństwo Jetry, udał się do Egiptu.