---
title:  Płonący krzew
date:  06/07/2025
---

Gdy Mojżesz uciekł do kraju Midianitów, wiódł tam dość proste życie. Ożenił się, miał dwóch synów — Gerszoma i Eliezera (zob. Wj 18,3-4) — i przyłączył się do rodu swojego teścia, Jetry, kapłana midiańskiego. Mojżesz przez czterdzieści lat wiódł życie prostego pasterza, jak Dawid (zob. 2 Sm 7,8), doświadczając obecności Boga, zwłaszcza objawionego w Jego dziełach w przyrodzie.

Jednak w tym czasie Mojżesz nie tylko pasał owce i wąchał kwiaty (choć w jego przypadku mogły to być chyba przeważnie pustynne kaktusy). Te lata chodzenia z Bogiem zmieniły go i przygotowały do roli prawdziwego przywódcy. Bóg posłużył się Mojżeszem w tych spokojnych latach życia na pustkowiu i natchnął go do napisania dwóch najstarszych ksiąg biblijnych: Księgi Hioba i Księgi Rodzaju9. Mojżesz otrzymał od Boga także ważne informacje dotyczące wielkiego boju, stworzenia, upadku, potopu, patriarchów i — co najważniejsze — planu zbawienia. Tak więc Mojżesz odegrał ważną rolę w przekazaniu ludzkości prawdziwej wiedzy o Żywym Bogu, naszym Stwórcy i Dawcy Życia, a także wiedzy o tym, jak Bóg zamierza rozwiązać problem grzechu i zła dręczący mieszkańców naszej planety. Biblijna historia planu zbawienia ma sens jedynie w powiązaniu z podstawami, które natchniony Mojżesz przekazał nam zwłaszcza w Księdze Rodzaju.

`Przeczytaj Wj 3,1-6. Jakie znaczenie ma fakt, że Pan przedstawił się Mojżeszowi jako „Bóg Abrahama, Bóg Izaaka i Bóg Jakuba” (Wj 3,6)?`

Mojżesz widział, że płonący krzew nie został strawiony przez ogień, więc zrozumiał, że widzi cud, a więc musi się dziać coś dramatycznego i ważnego. Gdy się przybliżył do tego miejsca, Pan polecił mu zdjąć sandały na znak największego szacunku, jako że obecność Boga czyniła to miejsce świętym.

Pan przedstawił się Mojżeszowi jako „Bóg Abrahama, Bóg Izaaka i Bóg Jakuba” (Wj 3,6). Pan obiecał tym patriarchom, że ich potomkowie odziedziczą Kanaan. Mojżesz z pewnością dobrze wiedział o tej obietnicy. Zatem od początku Bóg wskazał Mojżeszowi, co ma nastąpić i jak ważną rolę on sam odegra w zbliżających się wydarzeniach.

`Mojżesz potrzebował osiemdziesięciu lat, zanim Bóg uznał go za zdolnego do wykonania określonego zadania. Czego ten fakt uczy nas o potrzebie cierpliwości?`