---
title:  Anioł Pański
date:  07/07/2025
---

Anioł Pański ukazał się Mojżeszowi w płomieniach ognia „ze środka krzewu” (Wj 3,2). Tym, który przemawiał do Mojżesza „spośród krzewu” (Wj 3,4), był sam Pan Jezus. Określenie Anioł Pański, jako odnoszące się do Jezusa Chrystusa, nie powinno nas wprowadzać w błąd. Słowo anioł znaczy w języku hebrajskim po prostu posłaniec (hebr. malach), a jego znaczenie jest zależne od kontekstu. Czasami słowo to może oznaczać człowieka, a w niektórych przypadkach Boga (zob. Ml 3,1). Jest wiele przypadków w Biblii, gdy określenie Anioł Pański odnosi się do Istoty Boskiej (zob. np. Rdz 22,11.15-18; 31,3.11.13; Sdz 2,1-2; 6,11-22; Za 3,1-2). Ten Anioł Pański nie tylko przemawia w imieniu Pana, ale jest Panem. Jezus wielokrotnie występował jako Boży Posłaniec przekazujący ludziom słowo Ojca.

`Przeczytaj Wj 3,7-12. Jak Bóg wyjaśnił Mojżeszowi, dlaczego pragnął podjąć interwencję na rzecz Izraelitów zniewolonych w Egipcie?`

Cierpienie ludu Bożego w Egipcie zostało barwnie opisane jako jęk i usilne wołanie o pomoc. Bóg słyszał to wołanie i troszczył się o uciśnionych (zob. Wj 2,23-25). Nazywał ich swoim ludem (zob. Wj 3,7). Jeszcze przed zawarciem przymierza na Synaju Bóg traktował Izraelitów jak swój lud. Zamierzał dać im miejsce do życia w wolności i dobrobycie w Kanaanie, jak obiecał ich przodkom, pod warunkiem, że będą Mu wierni.

Bóg oznajmił Mojżeszowi, że posyła go do faraona z konkretnym zadaniem:

— „Przeto teraz idź! Posyłam cię do faraona. Wyprowadź lud mój, synów izraelskich, z Egiptu” (Wj 3,10).

Ponownie Bóg nazywa tutaj Izraelitów swoim ludem.

Bóg wyznaczył swojemu słudze nie lada zadanie! Nic dziwnego, że Mojżesz zareagował pytaniem:

— „Kimże jestem (…)?” (Wj 3,11).

Zważywszy na znaczenie tego, co miało się wydarzyć i jego rolę w tych wydarzeniach, Mojżesz zastanawiał się, czy ktoś taki jak on nadaje się do tego zadania. Wskazuje to na skromność właściwą jego charakterowi, pokorę i poczucie niegodności wobec zadania, do którego miał zostać powołany.

`Dlaczego pokora i świadomość własnej niegodności są ważnymi cechami każdego, kto podąża za Panem i jest powołany do służby dla Niego?`