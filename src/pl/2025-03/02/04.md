---
title:  Imię Pan
date:  08/07/2025
---

`Przeczytaj Wj 3,13-22. Dlaczego Mojżesz chciał poznać imię Boga i co znaczy imię, które Bóg mu podał?`

Bóg przedstawił się Mojżeszowi po hebrajsku jako Ehjeh Aszer Ehjeh, co dosłownie znaczy: Będę, Który Będę (zob. Wj 3,14 BG), albo: Jestem, Który Jestem (BW). W Wj 3,12 Bóg posłużył się tym samym hebrajskim czasownikiem ehjeh, co w Wj 3,14, gdy powiedział Mojżeszowi:

— „Będę z tobą” (Wj 3,12).

To znaczy, że Bóg jest zawsze obecny, wieczny. On jest Bogiem wykraczającym poza zasięg doświadczenia i poznania ludzkiego, ale także Bogiem bardzo bliskim człowiekowi, albowiem przebywa „z tym, który jest skruszony i pokorny duchem” (Iz 57,15).

Imię Boga, Jahwe (tłumaczone zazwyczaj jako Pan), było znane ludowi Bożemu od początku, nawet jeśli nie wszyscy rozumieli głębię jego znaczenia. Pytanie Mojżesza o imię Boga to właśnie prośba o wyjaśnienie głębszego znaczenia tego imienia.

Pewna wskazówka w tej kwestii znajduje się w Wj 6,3, gdzie Bóg mówi:

— „Objawiłem się Abrahamowi, Izaakowi i Jakubowi jako Bóg Wszechmocny, lecz imienia mojego »Pan« im nie objawiłem”.

Nie znaczy to, że Adam, Noe, Abraham i patriarchowie nie znali imienia Jahwe (zob. Rdz 2,4.9; 4,1.26; 7,5; 15,6-8 itd.). Znaczy to, że nie rozumieli całej głębi znaczenia tego imienia.

Imię Boga, Jahwe, wskazuje na to, iż jest On Bogiem bliskim, Bogiem swojego ludu, Bogiem przymierza. Jest Bogiem obecnym i zaangażowanym, interweniującym w ludzkie sprawy. „Bóg Wszechmogący” (Rdz 17,1) to Bóg działający w cudowny sposób dzięki swojej mocy. Jahwe to Bóg okazujący swoją moralną moc miłości i troski. To ten sam Bóg, który jest nazywany po hebrajsku Elohim (Bóg potężny, silny, wykraczający poza zasięg doświadczenia i poznania, Bóg Wszystkich Ludzi, Władca Wszechświata, Stwórca Wszystkiego), ale ukazujący inne cechy Jego więzi z ludzkością właściwe dla imienia Jahwe.

Poznanie imienia Boga czy nazywanie Go tym imieniem nie jest niczym magicznym. Głoszenie imienia Boga to nauczanie innych ludzi prawdy o Bogu i zbawieniu, które oferuje On wszystkim ludziom przez wiarę. Dlatego prorok Joel napisał: „Wszakże każdy, kto będzie wzywał imienia Pana, będzie wybawiony” (Jl 3,5).

`W jaki sposób osobiście doświadczyłeś bliskości i troski Boga Jahwe, który pragnie przebywać z tymi, którzy zdają się na Niego?`