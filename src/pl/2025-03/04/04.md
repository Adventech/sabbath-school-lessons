---
title:  Trzy pierwsze plagi
date:  22/07/2025
---

Dziesięć plag egipskich wymierzono nie w Egipcjan, ale w ich bogów. Każda plaga dotykała przynajmniej jednego z nich.

`Przeczytaj Wj 7,14-8,19. Co stało się podczas tych plag?`

Bóg pouczył Mojżesza, że dialog z faraonem będzie trudny i niemal niemożliwy (zob. Wj 7,14). Jednak Bóg pragnął objawić się nie tylko faraonowi, ale także Egipcjanom. Zatem postanowił komunikować się z nimi w sposób dla nich zrozumiały. Także Hebrajczykom był potrzebny pokaz mocy Boga, aby mogli się czegoś o Nim nauczyć.

Pierwsza plaga była wymierzona w Hapiego, boga Nilu (zob. Wj 7,17-25). Życie mieszkańców Egiptu było całkowicie uzależnione od wód wielkiej rzeki. Gdzie docierały jej wody, tam docierało życie. Rzeka była źródłem życia, stąd utożsamiano ją z bogiem Hapim (Biegnącym), którego czczono jako dawcę życia.

Oczywiście wiemy, że tylko prawdziwy i żywy Bóg jest Źródłem Życia oraz Stwórcą Wszystkiego, w tym także wody i pokarmu (zob. Rdz 1,1-2.20-22; Ps 104,27-28; 136,25; J 11,25; 14,6). Zamienienie wód Nilu w krew symbolizuje przemianę życia w śmierć. Okazało się, że bóg Hapi nie jest w stanie ani dawać, ani chronić życia. Taką moc posiada jedynie Pan.

Bóg dał faraonowi kolejną szansę. Tym razem konfrontacja dotknęła bezpośrednio Heket, boginię-żabę (zob. Wj 8,1-15). Zamiast życia z Nilu wyszły żaby, które w Egipcjanach budziły lęk, nienawiść i wstręt. Gdziekolwiek się pojawiły, były tępione. Dokładny czas ustąpienia tej plagi wskazuje, że stała za nią moc Boga.

Trzecia plaga jest opisana najkrócej z dziesięciu (zob. Wj 8,16-19). Nie jest jasne, jakiego rodzaju owadów lub pajęczaków dotyczyła (hebr. chinnim). Były to komary, moskity, wszy, a może kleszcze? Plaga ta była skierowana przeciwko egipskiemu bogowi o imieniu Geb, patronowi ziemi. Z prochu ziemi (będącemu echem biblijnej historii stworzenia) Bóg wywiódł owe komary, które rozpanoszyły się w kraju. Nie mogąc sfałszować tej plagi (tylko Bóg może tworzyć życie z prochu ziemi), czarownicy wyznali prawdę:

— „W tym jest palec Boży” (Wj 8,19).

Jednak faraon pozostał nieugięty.

`Pomyśl, jak twarde było serce tego człowieka. Raz po raz odrzucał Boże apele, choć wiedział, że będzie tylko gorzej. Czego uczy nas to o niebezpieczeństwie odrzucania Bożych wezwań?`