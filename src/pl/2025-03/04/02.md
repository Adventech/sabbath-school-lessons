---
title:  Bóg kontra bogowie
date:  20/07/2025
---

`Przeczytaj Wj 7,8-15. Jaka lekcja płynie z tej pierwszej konfrontacji między Bogiem Hebrajczyków a bogami Egiptu?`

Nadchodzące bitwy miały się rozegrać między Żywym Bogiem a egipskimi bogami. Sytuację pogarszał fakt, iż faraon uważał się za jednego z tych bogów. Jednak Pan nie walczył z Egipcjanami czy samym Egiptem jako takim, ale z bóstwami Egiptu (starożytni Egipcjanie czcili ponad półtora tysiąca różnych bóstw). Bóg zapowiedział więc wyraźnie:

— „Dokonam sądów nad wszystkimi bogami Egiptu: Ja, Pan” (Wj 12,12).

Później raz jeszcze zostało to powtórzone, gdy Mojżesz wspomniał o wyjściu Izraelitów z Egiptu: „Na ich bogach dokonał Pan sądu” (Lb 33,4).

Przykładem sądu nad egipskimi bogami był cud zamiany drewnianej laski w żywego węża (zob. Wj 7,9-12). Egipska bogini Wadżet była uosabiana jako kobra. Uważano, że rządzi ona niepodzielnie Egiptem Dolnym obejmującym deltę Nilu. Symbol atakującej kobry, zwany ureuszem, widniał na koronie faraona jako znak jego potęgi, boskości, władzy i autorytetu nieznoszącego sprzeciwu. Uważano bowiem, że bogini Wadżet ma moc plucia jadem na odległość na swoich wrogów i dlatego jest niepokonana. Egipcjanie wierzyli także, że święty wąż prowadzi faraona po jego śmierci do zaświatów.

Gdy laska Aarona zamieniła się w węża, który zjadł inne węże na oczach władcy, król zrozumiał, że Żywy Bóg nie podlega egipskiej magii i egipskim czarom. Symbol potęgi faraona został nie tylko pokonany, ale gdy Aaron schwytał węża, ten zamienił się znowu w laskę w jego ręce (zob. Wj 7,12.15). Ta pierwsza konfrontacja dobitnie dowiodła, iż Bóg góruje mocą nad Egiptem. Mojżesz jako przedstawiciel Boga miał większy autorytet i większą władzę niż sam „boski” faraon.

Istotne jest także to, że starożytni Egipcjanie uważali boginię-węża, zwaną Nechbet (ta, która wykorzystuje duchy), za świętą oraz godną uwielbienia i czci. Według ich mitologii ta bogini-wąż miała ogromną moc, gdyż połknęła siedem kobr. Zatem Bóg wyraźnie pokazał Egipcjanom, że to On, a nie żadna bogini-wąż, posiada najwyższą moc i władzę. Po tak poruszającej konfrontacji Egipcjanie zrozumieli to przesłanie natychmiast, bez potrzeby dociekania, co mogłoby znaczyć.

`Jak Pan dowodzi swojej władzy nad rzekomymi bogami, którym czasami próbujemy oddawać panowanie w swoim życiu?`