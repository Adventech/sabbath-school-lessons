---
title:  Plagi
date:  19/07/2025
---

### Studium Bieżącego Tygodnia
Wj 7,8-10,29; Lb 33,4; Rz 1,24-32; Ps 104,27-28; Iz 28,2.12-17; 44,9-10.12-17.

> <p>Tekst Pamięciowy</p>
> „Serce faraona pozostało nieczułe i nie wypuścił synów izraelskich, tak jak Pan zapowiedział przez Mojżesza” (Wj 9,35).

Pewien rolnik usiłował zmusić osła, by ruszył z miejsca, ale zwierzę nic sobie z tego nie robiło. Wreszcie zdesperowany mężczyzna chwycił w rękę grubą gałąź i uderzył w nią. Następnie po raz kolejny rozkazał osłowi iść naprzód. Tym razem uparciuch usłuchał.

Ktoś zapytał owego rolnika, czy zdarzyło mu się uderzyć swojego osła. Ten odpowiedział:

— Wystarczy, że zwrócę na siebie jego uwagę, a usłucha.

Odkładając na bok etyczność tego rodzaju zachowań wobec zwierząt, sytuacja ta ma przełożenie na wydarzenia poprzedzające wyjście Hebrajczyków z Egiptu. Mojżesz otrzymał rozkaz wymarszu i udał się do faraona ze słynnym Bożym wezwaniem:

— „Wypuść lud mój [hebr. szallach et ammi]” (Wj 7,16).

Ale faraon nie zamierzał usłuchać Boga. Pismo Święte nie wyjaśnia szczegółowo, skąd brał się ten niezwykły upór dumnego władcy, zwłaszcza wobec lęku i obaw, jakie obecność Hebrajczyków budziła wśród Egipcjan (zob. Wj 1,10). Najpewniej, jak to zwykle bywało w przypadku niewolnictwa, zadecydowały względy ekonomiczne. Hebrajczycy byli tanią siłą roboczą, a faraon nie był gotowy wyrzec się korzyści, jakie przynosiło mu eksploatowanie ich ponad ludzką miarę. Tak więc potrzebował jakiegoś czynnika przekonującego go nie tylko do zwrócenia uwagi na Boże wezwanie, ale także do zmiany zdania w kwestii zatrzymywania Hebrajczyków w Egipcie.