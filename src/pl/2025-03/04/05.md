---
title:  Muchy, inwentarz żywy i wrzody
date:  23/07/2025
---

`Przeczytaj Wj 8,20-9,12. Jak ten opis świadczy o fakcie, iż bez względu na wielkość przejawów mocy i chwały Boga ludzie zachowują wolność przyjęcia Go albo odrzucenia?`

Wadżet, egipska bogini-mucha, była też boginią moczarów i bagien. Chepri (stający się), bóg wschodu słońca, stworzenia i odrodzenia, był przedstawiany z głową skarabeusza. Te bóstwa zostały pokonane przez Pana w ramach plagi much. Według biblijnego sprawozdania (zob. Wj 8,20-24), gdy Egipcjanie cierpieli z powodu tej plagi, Hebrajczycy byli przed nią chronieni. Żadna z kolejnych plag nie dotknęła ludu Bożego.

Oczywiście, podobnie jak to się stało z poprzednimi plagami, tak i te plagi były Bożym środkiem mającym uświadomić faraonowi następującą prawdę:

— „Ja, Pan, jestem wpośród tej ziemi” (Wj 8,22).

Faraon zaczął negocjować. Z pewnością odczuwał narastający nacisk. Był gotowy pozwolić na to, by Izraelici oddawali cześć swojemu Bogu i składali Mu ofiary, ale w granicach ziemi egipskiej (zob. Wj 8,25). Jednak te warunki nie mogły zostać dotrzymane, gdyż niektóre zwierzęta uważano za święte w Egipcie, a składanie ich w ofierze mogło się spotkać z gwałtowną reakcją Egipcjan wobec Hebrajczyków. Poza tym nie taki był Boży plan dla Izraelitów.

Tymczasem kolejna plaga dotknęła właśnie zwierząt hodowlanych (zob. Wj 9,1-7). Hathor, opiekuńcza i miłująca bogini egipska, była przedstawiana z krowimi rogami na głowie albo wręcz z głową krowy. Bóg-byk Apis był także powszechnie czczony w starożytnym Egipcie. Piąta plaga (pomór bydła) była więc klęską tych rzekomych bóstw.

Szósta plaga (zob. Wj 9,8-12) oznaczała zupełną klęskę Izydy, bogini medycyny, magii i mądrości. Plaga ta zdemaskowała także bezsilność Sechmet, bogini wojny i zarazy, oraz Imhotepa, boga medycyny i uzdrawiania. Oczywiście te bóstwa nie były w stanie ochronić swoich czcicieli. Jak na ironię, nawet czarownicy zostali dotknięci tą plagą do tego stopnia, iż nie byli w stanie przybyć na dwór faraona, co całkowicie obnażyło ich bezradność wobec Stwórcy Nieba i Ziemi.

Po raz pierwszy w opisie dziesięciu plag pojawia się wzmianka o tym, że „Pan zatwardził serce faraona” (Wj 9,12 UBG). Choć wyrażenie to może się nam wydawać niezrozumiałe, to jednak odczytane w pełnym kontekście świadczy o tym, iż Pan pozwala jedynie, by ludzie zbierali konsekwencje upartego odrzucania Jego napomnień i łaski.

`Problem faraona nie polegał na intelektualnym niedostatku. Miał on bowiem dość wiedzy i racjonalnych dowodów, by dokonać właściwego wyboru. Problem tkwił w jego sercu. Jak świadczy to o potrzebie pilnego strzeżenia naszego serca, by było wierne Bogu?`