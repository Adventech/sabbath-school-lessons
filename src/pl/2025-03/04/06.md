---
title:  Grad, szarańcza i ciemność
date:  24/07/2025
---

`Przeczytaj Wj 9,13-10,29. Na ile skuteczne były te plagi w kwestii zmiany nastawienia faraona?`

Nut była egipską boginią nieba odpowiadającą za to, co działo się pod niebem i na ziemi. Ozyrys był bogiem plonów i płodności. W Biblii grad często bywa kojarzony z sądem Bożym (zob. Iz 28,2.17 i Ez 13,11-13). Podczas tej plagi ci, którzy ukryli swój dobytek w bezpiecznym miejscu, byli chronieni (zob. Wj 9,20-21). Wszyscy zostali w ten sposób poddani próbie, czy uwierzą słowu Boga i postąpią zgodnie z nim.

Pan oznajmił, iż pozostawił faraona przy życiu po to, by wszyscy mieszkańcy ziemi mogli się dowiedzieć o prawdziwym Bogu (zob. Wj 9,16). Władca Egiptu wreszcie przyznał się do grzechu, ale nie na długo, gdyż, jak miało się wkrótce okazać, rychło zmienił zdanie.

Set był uważany w Egipcie za boga burzy, wojny i chaosu. Wraz z Izydą uchodził też za bóstwo odpowiedzialne za plony. Szu był bogiem powietrza. Serapis uosabiał boski majestat, płodność, uzdrowienie i życie w zaświatach. Jednak żadne z tych egipskich bóstw nie było w stanie zatrzymać sądów Bożych (zob. Wj 10,4-20), gdyż bożki pogan są nicością (zob. Iz 44,9-10.12-17).

Słudzy faraona nalegali więc na niego, by wypuścił Izraelitów, ale ten po raz kolejny odmówił. Zaoferował słaby kompromis, który Mojżesz słusznie odrzucił, jako że kobiety i dzieci stanowiły nieodłączną część społeczności wiary i powinny brać udział we wspólnotowym nabożeństwie.

Ra był najważniejszym egipskim bóstwem, bogiem słońca. Tot był bogiem księżyca. Jednak żaden z nich nie był w stanie pokonać plagi ciemności i dostarczyć światła. Faraon znowu usiłował się targować, ale daremnie. Wtedy trzydniowa ciemność opanowała Egipt, ale tam, gdzie mieszkali Izraelici, było światło. Nie sposób wyobrazić sobie wyraźniejszej różnicy.

Jednak mimo cierpienia, jakie znosili Egipcjanie, faraon był gotowy walczyć do upadłego, bez nadziei na zwycięstwo. Choć sam nie rozumiał swojej głębszej motywacji, wreszcie stało się jasne, że nie kieruje nim nic poza pychą. Bez względu na przejmujące dowody i oczywistość tego, co działo się w jego kraju (potwierdzone przez jego własne sługi w Wj 10,7: „Jak długo będzie nam ten człowiek przynosił nieszczęście? Wypuść tych ludzi, aby służyli Panu, Bogu swemu. Czy jeszcze nie rozumiesz, że Egipt ginie?”), oraz bez względu na to, jak łatwo było dokonać właściwego wyboru, faraon zatrzymywał się na krawędzi decyzji i powodowany wyłącznie swoją urażoną dumą odmawiał wypuszczenia ludu Bożego.

Przypadek faraona to dramatyczna ilustracja przysłowia: „Pycha chodzi przed upadkiem, a wyniosłość ducha przed ruiną” (Prz 16,18).