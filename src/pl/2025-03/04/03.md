---
title:  Kto uczynił nieczułym serce faraona?
date:  21/07/2025
---

`Przeczytaj Wj 7,3.13-14.22. Jak powinniśmy rozumieć te wersety?`

Dziewięciokrotnie w Księdze Wyjścia nieczułość serca faraona została przypisana działaniu Boga (zob. Wj 4,21; 7,3; 9,12; 10,1.20.27; 11,10; 14,4.8; zob. także Rz 9,17-18). Jednak również dziewięciokrotnie jest napisane, że to sam faraon uczynił nieczułym swoje serce (zob. Wj 7,13-14.22; 8,15.19.32; 9,7.34-35).

Kto zatem odpowiada za zatwardziałość serca owego władcy? Bóg czy sam faraon?

Ciekawe, że w opisie dziesięciu plag w każdej z pierwszych pięciu plag to faraon zatwardzał swoje serce. To on sam zainicjował ten proces czynienia jego serca twardym. Jednak począwszy od szóstej plagi, tekst biblijny stwierdza, że to Bóg zatwardzał serce faraona (zob. Wj 9,12). To wszystko znaczy tyle, że Bóg jedynie wzmocnił czy pogłębił skutek własnego wyboru faraona, jego dobrowolnego działania, a uczynił to zgodnie z tym, co zapowiedział Mojżeszowi (zob. Wj 4,21).

Mówiąc innymi słowy, Bóg zesłał plagi, by pomóc faraonowi w okazaniu skruchy, aby wyzwolić go z ciemności i błędu, które opanowały jego umysł. Bóg nie wytworzył zła w sercu faraona, ale gdy ten wybrał zło, Bóg pozostawił go samego ze skutkami jego decyzji, podlegającego własnym złym impulsom. Uwolnił go od swojej powstrzymującej łaski, tak iż faraon pozostał zdany na własną nikczemność (zob. Rz 1,24-32).

Faraon dysponował swoją wolną wolą — mógł wybrać, czy stanie po stronie Boga, czy przeciwko Niemu. Niestety, wybrał to drugie.

Wynika z tego oczywista nauka. Wszyscy otrzymaliśmy zdolność wybierania między dobrem a złem, posłuszeństwem wobec Boga a nieposłuszeństwem. Począwszy od Lucyfera w niebie — poprzez Adama i Ewę w Edenie czy faraona w Egipcie, aż do chwili obecnej — gdziekolwiek jesteśmy, w każdej godzinie wybieramy między życiem a śmiercią (zob. Pwt 30,19).

Słońce tak samo świeci na wosk i glinę. Jednak wosk mięknie pod wpływem ciepła promieni słonecznych, podczas gdy glina wysycha i twardnieje. W obu przypadkach światło słoneczne jest takie samo, ale różne substancje różnie na nie reagują. Efekt oddziaływania promieni słonecznych zależy więc od rodzaju materiału. W przypadku faraona możemy powiedzieć, że decydujące znaczenie miało nastawienie jego serca wobec Boga i Jego ludu.

`Jakie decyzje czekają cię w najbliższych dniach? Jeśli wiesz, jakich właściwych wyborów powinieneś dokonać, jak możesz się przygotować, by wybrać to, co słuszne?`