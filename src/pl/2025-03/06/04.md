---
title:  Przejście przez Morze Czerwone
date:  05/08/2025
---

`Przeczytaj Wj 13,17-14,12. Jak Bóg prowadził Izraelitów, gdy opuścili Egipt. Co wydarzyło się wkrótce potem?`

Zgodnie z instrukcjami przekazanymi przez Mojżesza Izraelici opuścili Egipt jak dobrze zorganizowane wojsko. To skojarzenie potwierdzają hebrajskie rzeczowniki cawa oraz machaneh — armia/wojsko, oddział, obóz, zastęp (zob. Wj 6,26; 7,4; 12,17.41.51; 14,19-20; por. Wj 13,18). Byli oni podzieleni na oddziały i maszerowali w szyku jak wojsko. Gdy później Bileam ujrzał ich ze wzgórz Moabu, zwrócił uwagę, że obozowali „według swoich plemion” (Lb 24,2).

Wychodząc z Egiptu, „Mojżesz zabrał też z sobą kości Józefa” (Wj 13,19). Jest to bardzo ważny szczegół tekstu biblijnego, gdyż świadczy o spełnieniu obietnic Boga, w które wierzył Józef. Józef nigdy nie stracił z oczu Ziemi Obiecanej, choć żył w Egipcie w dostatku i otoczony powszechnym szacunkiem. Zanim umarł, zobowiązał swoich potomków, by zabrali jego kości z powrotem do Kanaanu (zob. Rdz 50,24-25). Wierzył on, że Pan z pewnością nawiedzi Izraelitów w Egipcie i wyprowadzi ich z tego kraju, jak obiecał (zob. Hbr 11,22). Gdy Izraelici przybyli do Kanaanu, „kości Józefa (...) pogrzebano w Sychem” (Joz 24,32).

Podczas wędrówki i obozowania Izraelitów na pustkowiu słup obłoku w dzień i słup ognia w nocy były widzialnymi znakami obecności Boga pośród Jego ludu. Pan mieszkał pośród nich i przemawiał do nich z obłoku (zob. Wj 14,24 i Lb 12,5-6).

Tymczasem faraon po raz kolejny pokazał, co tak naprawdę chował w swoim sercu. Ani się nie nawrócił, ani nawet nie odczuł prawdziwej skruchy. Jego prośba o Boże błogosławieństwo okazała się farsą na pokaz, a może nawet celowym zwiedzeniem. Gdy Hebrajczycy odeszli, władca szybko postawił na nogi swoją armię i ruszył w ślad za tymi, których najwyraźniej nadal uważał za swoich zbiegłych niewolników. Nie sposób wyobrazić sobie, jak zaślepiony przez grzech był ten człowiek.

Gdy Izraelici dowiedzieli się, że faraon na czele swojej armii podąża za nimi, zaczęli zachowywać się i mówić w sposób, który w przyszłości miał się raz po raz powtarzać:

— „Czy dlatego, że w Egipcie nie było grobów, wyciągnąłeś nas, abyśmy pomarli na pustyni? Cóżeś nam to uczynił, wyprowadzając nas z Egiptu?” (Wj 14,11).

Choć właśnie ujrzeli dramatyczne przejawy mocy Boga i doświadczyli ocalenia pierworodnych, to jednak nadal przejawiali zdumiewający brak wiary.

`Przypomnij sobie, kiedy ostatnio znajdowałeś się w trudnej sytuacji. Jaka była twoja pierwsza reakcja — wiara w Boga czy brak wiary? Czego powinieneś się nauczyć z tego doświadczenia i jak pomoże ci ono lepiej znieść podobne doświadczenia w przyszłości?`