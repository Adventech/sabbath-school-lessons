---
title:  Idźcie i służcie Panu
date:  03/08/2025
---

W noc Paschy sąd Boży spadł na tych, którzy nie byli okryci/zabezpieczeni krwią (zob. Wj 12,1-12). Plaga nie ominęła nikogo, bez względu na pozycję społeczną, wykształcenie, status materialny czy płeć. Kara dotknęła wszystkie rodziny — od faraona po niewolnika — a nawet pierworodne zwierzęta. Pycha Egiptu legła w prochu.

`Przeczytaj Wj 12,31-36. Z jaką zdumiewającą prośbą zwrócił się faraon do Mojżesza i Aarona po tak długim bezsensownym oporze?`

Faraon nie tylko pozwolił Hebrajczykom odejść i uczcić Boga tak, jak nakazywało im sumienie, ale także poprosił:

— „…a błogosławcie też i mnie” (Wj 12,32).

Jak to? Dlaczego król Egiptu uważany przez swój lud za boga na ziemi poprosił o coś takiego? Wygląda na to, że wreszcie dotarło do niego, jak mocny jest Bóg Hebrajczyków. Zrozumiał, że potrzebuje Jego błogosławieństwa. Jednak Bóg nie może błogosławić kogoś, kto uparcie trwa w buncie, grzechu i pysze. Owszem, faraon wydał Izraelitom zgodę na odejście z kraju, ale uczynił to ze strachu, a nie z przekonania i szczerej uległości wobec Boga Jahwe. Faraon uległ potędze Boga, ale był daleki od skruchy, o czym świadczą jego późniejsze działania. Chciał jedynie powstrzymać klęskę, jaka dotknęła jego królestwo.

Faraon został upokorzony. Będąc przytłoczony tragicznymi skutkami najgorszej z plag, pozwolił Izraelitom opuścić Egipt. Pozwolił na to, czego wcześniej odmawiał, nie bacząc na cierpienia, jakie ściągał na swój lud wskutek swojego uporu.

Egipcjanie także pragnęli, by Hebrajczycy jak najszybciej odeszli z ich kraju, gdyż obawiali się, że jeśli zatrzymają ich choćby trochę dłużej, to wszyscy zapłacą za to życiem.

Tymczasem Bóg zatroszczył się o to, by Izraelici nie opuścili Egiptu z pustymi rękami, ale wyposażeni w środki, które miały im wystarczyć na znacznie dłużej, niż się spodziewali. Egipcjanie pozwolili Hebrajczykom zabrać kosztowności Egiptu jako zapłatę za ich niewolniczą pracę wykonywaną przez setki lat. Z pewnością Egipcjanie uznali, że taka materialna strata będzie i tak niską ceną za pozbycie się Hebrajczyków.

`Jakże często zdarza się nam żałować jakiegoś postępowania jedynie ze względu na jego konsekwencje, a nie dlatego, że samo w sobie było ono złe. Dlaczego taka postawa nie jest prawdziwą skruchą? Jak możemy się nauczyć prawdziwej skruchy, także z powodu grzechów, które w pewnym sensie uszły nam bezkarnie, przynajmniej na razie?`