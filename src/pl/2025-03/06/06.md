---
title:  Pieśń Mojżesza oraz Pieśń Miriam
date:  07/08/2025
---

Całe egipskie wojsko utonęło — zginęli wszyscy łącznie z faraonem (zob. Ps 136,15). Była to niespotykana klęska dla Egipcjan i zupełne zwycięstwo dla ludu Bożego. Nic dziwnego, że przez całe swoje dzieje Izraelici wspominali to wydarzenie, a współcześni Żydzi także odwołują się do niego.

`Przeczytaj Wj 15,1-21. Co wyraża tekst Pieśni Mojżesza?`

W tej pieśni Izraelici chwalą Boga jako Potężnego Wojownika, który pokonał wrogów swojego ludu. Mojżesz rozwinął ten temat, podkreślając, że Pan, jego Bóg, jest także jego siłą, pieśnią i zbawieniem. Nikt nie może się z Nim równać, gdyż jest On wzniosłym w świętości i straszliwym w chwalebnych czynach Sprawcą Cudów (zob. Wj 15,11).

Pieśń Mojżesza jest pieśnią o Bogu — kim On jest i czego dokonuje. Pan jest wywyższany, chwalony i podziwiany za niezwykłe dokonania dla swojego ludu. Wdzięczność i cześć są naturalnymi reakcjami na dobroć Boga wobec nas. Docenianie Jego miłości jest niezbędne w celu prowadzenia aktywnego duchowego życia. Stała miłość Boga została szczególnie podkreślona i uwielbiona, gdyż On prowadzi lud, który odkupił, aby przywieść go do świętej siedziby. Mojżesz przepowiedział, że Bóg ustanowi świątynię na górze swojego dziedzictwa (zob. Wj 15,17), wskazując z wielowiekowym wyprzedzeniem na górę Syjon i świątynię w Jerozolimie.

W Ap 15,2-4 odkupieni śpiewają Pieśń Mojżesza oraz Pieśń Baranka. Czy możesz sobie wyobrazić tę pieśń w niebie — tę chwałę oddawaną dla Boga za Jego wielkie i zdumiewające dokonania, za Jego słuszne i prawdziwe sądy oraz za sprawiedliwe i święte czyny?

Zwróć uwagę na ostatni werset pieśni:

— „…toteż wszystkie narody przyjdą i oddadzą ci pokłon, ponieważ objawiły się sprawiedliwe rządy twoje” (Ap 15,4).

Gdy wszystkie Boże sądy — zwłaszcza nad złem i uciskiem, które przez tysiące lat nie zostały wykonane — zostaną urzeczywistnione i objawione, odkupieni ze wszystkich narodów oddadzą za nie chwałę Bogu.

`Niemiecki filozof Immanuel Kant (1724-1804) powiedział, że jeśli Bóg jest sprawiedliwy, to po śmierci musi istnieć jakiegoś rodzaju wieczne życie. Dlaczego to przypuszczenie jest słuszne i dlaczego możemy ufać, że pewnego dnia sprawiedliwość, której tak brakuje w dzisiejszym świecie, wreszcie zatriumfuje? Jakie pocieszenie możesz czerpać z tej nadziei?`