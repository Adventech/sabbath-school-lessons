---
title:  Krocząc przez wiarę naprzód
date:  06/08/2025
---

`Przeczytaj Wj 14,13-31. Co Bóg uczynił dla Izraelitów mimo ich braku wiary?`

Ponieważ Mojżesz całym sercem ufał Bogu i Jego słowu, dodawał odwagi i wiary innym ludziom. Wskazał Izraelitom cztery ważne kroki będące podstawą działania w trudnych sytuacjach:

1. „Nie bójcie się” (Wj 14,13). To wezwanie jest jednoznaczne z zaufaniem Panu, gdyż tylko w ten sposób możemy pokonać lęk. Izajasz przypomina nam tę prawdę, stwierdzając, że wierzący są w rękach Boga, a On działa na ich rzecz, gdy przyjmują Go jako swojego Boga i Pana: „Nie bój się, bom Ja z tobą, nie lękaj się, bom Ja Bogiem twoim! (...). Bo Ja, Pan, jestem twoim Bogiem, który cię ująłem za twoją prawicę i który mówię do ciebie: Nie bój się, Ja cię wspomogę!” (Iz 41,10.13).

2. „Wytrwajcie” (Wj 14,13). Wytrwanie to nie tylko zaniechanie szemrania, a następnie oczekiwanie wielkich rzeczy, ale także ufanie Bogu i cierpliwe czekanie na Jego potężną interwencję, gdyż On z pewnością będzie działał.

3. „Zobaczycie pomoc Pana, której udzieli wam dzisiaj!” (Wj 14,13). Aby nasza wiara wzrastała, musimy uznać Boże kierownictwo i pomoc oraz okazać wdzięczność za wsparcie obiecane przez Boga. Zobaczyć znaczy otworzyć oczy wiary (gdyż niewiara jest ślepa). Jedynie Bóg może nam dać zwycięstwo, bezpieczeństwo i zbawienie. Bóg zawsze jest z nami, troszczy się o nas i we właściwym czasie zaopatruje nas we wszystko, czego potrzebujemy.

4. „Pan za was walczyć będzie” (Wj 14,14). To wskazuje, co Bóg zamierza uczynić — walczyć osobiście za swój lud. Golgota jest ostatecznym wyrazem tej rzeczywistości, gdyż na krzyżu Chrystus pokonał szatana, aby dać nam życie wieczne (zob. J 5,24; Hbr 2,14; Ap 12,10-11). Nawet Egipcjanie uznali potem, że Pan walczył za Izraelitów (zob. Wj 14,25).

Boże polecenie dane Mojżeszowi było wyraźne:

— Idźcie!

Bóg stopniowo rozwijał swój plan działania:

1. Anioł Boży i słup obłoku przeniosły się z przodu obozu na tył, by chronić Izraelitów przed egipskim wojskiem.

2. Przez wiarę Mojżesz wyciągnął swoją rękę nad morze.

3. Pan rozdzielił wody i osuszył dno gwałtownym wiatrem.

4. Izraelici przeszli bezpiecznie pomiędzy wodami po suchym gruncie na drugą stronę morza. Natomiast Egipcjanie rzucili się za nimi, gdyż nie rozumieli, że Pan dokonał nadzwyczajnych rzeczy dla swojego ludu. Zrozumieli to za późno, o czym świadczy ich wyznanie zamieszczone w Wj 14,25.