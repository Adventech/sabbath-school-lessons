---
title:  Poświęcenie pierworodnych
date:  04/08/2025
---

Nadeszła pora obiecanego wyzwolenia. Izraelici musieli przygotować się do drogi. Musieli nie tylko uwierzyć, ale także działać zgodnie z tą wiarą. Bóg powiedział im, co mają uczynić, a teraz mieli to uczynić ufni w Jego mądrość. Choć Jakub napisał poniższe słowa w innym kontekście, to jednak zasada, którą wskazał, pasuje do tej starotestamentowej sytuacji: „Chcesz przeto poznać, nędzny człowieku, że wiara bez uczynków jest martwa?” (Jk 2,20; zob. Jk 2,17-19).

`Przeczytaj Wj 13,1-16. Podczas ostatniej plagi pierworodni Izraelici zostali oszczędzeni dzięki łasce Bożej. Dlaczego Bóg przykazał Izraelitom poświęcać pierworodnych dla Niego i co to oznacza dla nas dzisiaj?`

Bóg miłosiernie strzegł izraelskie rodziny okryte/zabezpieczone krwią, którą przez wiarę oznaczyły one odrzwia domów. Przez Mojżesza Pan polecił im następnie:

— „Poświęć mi wszystko pierworodne” (Wj 13,2).

To polecenie dotyczyło zarówno ludzi, jak i zwierząt.

Nakaz ten miał im przypominać, że wszystko należy do Boga, gdyż On jest Stwórcą oraz Władcą Wszystkiego: „Pańska jest ziemia i to, co ją napełnia, świat i ci, którzy na nim mieszkają” (Ps 24,1). „Moje jest srebro i moje jest złoto — mówi Pan Zastępów” (Ag 2,8). Pierworodni synowie Izraelitów byli pierwocinami błogosławieństw Boga, którymi darzył On swój lud. Posłuszeństwo nakazowi poświęcenia pierworodnych Bogu miało być znakiem zupełnego poświęcenia Izraelitów dla Boga oraz zrozumienia, że wszystko, co posiadają, zawdzięczają Jemu.

W nakazie tym zawarta jest także idea odkupienia i zbawienia. Pierworodni zostali uratowani od śmierci, gdyż byli okryci/zabezpieczeni krwią. Zostali odkupieni ze śmierci, jak wszyscy, którzy są okryci krwią Jezusa. Apostoł Paweł napisał o Jezusie jako Tym, „w którym mamy odkupienie, odpuszczenie grzechów” (Kol 1,14).

Sam akt poświęcenia pierworodnych miał być dodatkowym upamiętnieniem wyzwolenia z egipskiej niewoli. Pierworodne zwierzęta miały być złożone w ofierze, a synowie mieli być wykupieni (zob. Wj 13,12-13.15).

`Jaką symboliką posłużył się Bóg w Wj 13,16, by wskazać na związek wiary z uczynkami?`