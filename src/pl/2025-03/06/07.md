---
title:  Do Dalszego Studium
date:  08/08/2025
---

Bóg prowadził Izraelitów, choć mieli niewielką wiarę. Pragnął ich uczyć oraz kierować ich sposobem myślenia i postępowania, aby byli Jego wybranym ludem. Prowadził ich cierpliwie i tak, by oszczędzić im trudnych wyzwań. Izraelici „mało znali Boga i mieli mało wiary w Niego, przestraszyliby się więc [Filistyńczyków] i zniechęcili. Byli nieuzbrojeni i nie znali sztuki wojennej. Długa niewola złamała ich ducha, a do tego mieli ze sobą kobiety, dzieci oraz stada. Prowadząc ich drogą ku Morzu Czerwonemu, Pan objawił się jako Bóg nie tylko sądu, ale i miłosierdzia”22.

O Pieśni Mojżesza czytamy w Andrews Bible Commentary: „Pewność tego odkupieńczego dokonania Boga w dziejach upewnia nas o tym, że nie mamy czego obawiać się w przyszłości. Ostatni fragment pieśni dotyczy przyszłych nieprzyjaciół, którym przyjdzie stawić czoła podczas zajmowania Kanaanu. Dzięki potężnemu Bożemu ramieniu ludzie ci oniemieją »jak głaz« (Wj 15,16). Gdy stajemy wobec pozornych niemożliwości, gdy czujemy się przyparci do muru i gdy nie wiemy, co robić, możemy znajdować pocieszenie w Pieśni Mojżesza, gdyż upamiętnia ona wielkie wydarzenie w dziejach ludu Bożego”23.

**Pytania Do Dyskusji**

`1. Dlaczego często znajdujemy się w sytuacji podobnej do tej, w jakiej znaleźli się Hebrajczycy po niesamowitym wyzwoleniu z Egiptu i przed przekroczeniem Morza Czerwonego? Dlaczego w obliczu wielu dowodów Bożej dobroci wobec nas i Bożej mocy nadal tak łatwo przychodzi nam okazywanie braku wiary?`

`2. Dlaczego faraon nadal ścigał Izraelitów mimo wszystkich plag, a zwłaszcza śmierci pierworodnych? Jak świadczy to o niebezpieczeństwie utwierdzania się w grzechu?`

`3. Choć czasami spotykają nas dotkliwe życiowe próby, wielu z nas miewało i nadal miewa dobre dni, dobre czasy, gdy nie dzieje się nic złego nam i naszym bliskim. Dlaczego powinniśmy postrzegać takie okresy jako dowód działania łaski i ochrony Bożej, zwłaszcza że, jak wiemy, znajdujemy się na terytorium wroga? Dlaczego zawsze powinniśmy pamiętać o tym, by chwalić Boga w dobrych czasach, gdyż nie wiemy, od jakich nieszczęść Bóg nas ratuje?`