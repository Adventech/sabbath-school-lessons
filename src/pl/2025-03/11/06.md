---
title:  Wstawiennictwo
date:  11/09/2025
---

`Przeczytaj Wj 32,30-32. Jak daleko Mojżesz poszedł w swojej modlitwie za grzeszników?`

Z powodu buntu straszne rzeczy wydarzyły się w izraelskim obozie. Wielu ludzi straciło życie (zob. Wj 32,28). Następnego dnia Mojżesz oznajmił ludowi:

— „Popełniliście ciężki grzech, lecz teraz wstąpię ponownie do Pana, może zdołam przebłagać go za wasz grzech” (Wj 32,30).

Dalej czytamy: „Wrócił tedy Mojżesz do Pana i rzekł:

— Oto lud ten popełnił ciężki grzech, bo uczynili sobie bogów ze złota. Teraz, racz odpuścić ich grzech, lecz jeżeli nie, to wymaż mnie ze swojej księgi, którą napisałeś” (Wj 32,31-32).

Nic dziwnego, że Mojżesz jest postrzegany jako typ wskazujący na Chrystusa! Ze względu na jego wstawienniczą modlitwę za grzeszników i gotowość oddania życia za nich Mojżesz stał się odzwierciedleniem tego, co Chrystus czyni dla każdego z nas. Mojżesz jest wzorem współczucia dla przestępców! Wykazał się on swoim całkowitym poświęceniem dla Pana i uznaniem dla Jego ofiarnej miłości do ludzi. Księga Wyjścia nie precyzuje, jak długo Mojżesz tym razem przebywał przed Panem na górze, ale Księga Powtórzonego Prawa świadczy, że był wtedy na górze Synaj przez czterdzieści dni (zob. Pwt 9,18).

W Wj 32,32 hebrajskie słowo przetłumaczone jako odpuścić, pochodzi od czasownika, którego zasadnicze znaczenie to nosić, jak w Iz 53,4, gdzie czytamy (o Jezusie): „On nasze choroby nosił”. Właśnie ten hebrajski czasownik przetłumaczony jako odpuścić w Wj 32,32, został przetłumaczony jako nosić w Iz 53,4. Stanowi to głęboki wgląd w proces zbawienia i przebaczenia oraz w cenę, jaką Bóg zapłacił, aby nas zbawić.

Rzeczywiście, Mojżesz prosił Pana, by poniósł grzech ludzi, co właśnie uczynił On na krzyżu tysiące lat później. W Wj 32,32 wskazano nie tylko ideę zastępczego pojednania, ale także Tego, który zastępuje grzeszników — samego Boga.

Werset ten mówi o tym, jak następuje przebaczenie. Bóg w Chrystusie poniósł nasze grzechy i tylko w ten sposób mogą nam one zostać przebaczone. Jest to wyraźny obraz planu zbawienia i pokazanie dla nas i dla wszechświata, jaki jest koszt zbawienia nas przez Boga.

`Mojżesz prosił samego Boga, by poniósł On grzechy ludzi, a Jezus uczynił to w wyznaczonym czasie. Jak możemy w pełni pojąć tę zdumiewającą prawdę? Co mówi to nam o miłości Boga do upadłej ludzkości?`