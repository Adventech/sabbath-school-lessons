---
title:  Odstępstwo i wstawiennictwo
date:  06/09/2025
---

### Studium Bieżącego Tygodnia
Wj 32,1-6; Ps 115,4-8; Iz 44,9-10; Rz 1,22-27; Wj 32,7-32; Iz 53,4.

> <p>Tekst Pamięciowy</p>
> „Wrócił tedy Mojżesz do Pana i rzekł: Oto lud ten popełnił ciężki grzech, bo uczynili sobie bogów36 ze złota. Teraz, racz odpuścić ich grzech, lecz jeżeli nie, to wymaż mnie ze swojej księgi, którą napisałeś” (Wj 32,31-32).

Mojżesz był nieobecny w obozie izraelskim zaledwie czterdzieści dni. Co się stało w tym czasie? Otóż lud Boga odwrócił się od Niego i ustanowił sobie kult bożka, złotego cielca (młodego byka). Jak to możliwe, że Izraelici zrobili coś takiego po tylu niesamowitych znakach, doświadczeniach i cudach?

Na to pytanie można odpowiedzieć na różne sposoby i każdy będzie miał w sobie coś z prawdy. Czyżby Izraelici nie rozumieli, kim naprawdę jest Bóg? A może ich przejmujące doświadczenia z Nim nie oparły się sile ich cielesnych i grzesznych pragnień? Czy nie docenili tego, co Bóg dla nich uczynił, i potraktowali to jako coś, co się im należało? Czy ich zrozumienie zostało przyćmione i zamazane przez nawrót do starego i grzesznego myślenia? A może zabrakło im wdzięczności za miłosierne działania Boga dla nich? Jak to możliwe, że tak szybko zapomnieli o wielkich dokonaniach Boga (zob. Ps 106,13.21-23)? A może winę za to, co się stało, ponosi Aaron, który okazał się zbyt chwiejnym przywódcą? „Także na Aarona rozgniewał się Pan bardzo i chciał go zgładzić” (Pwt 9,20).

Bez względu na to, jaki był powód tego tragicznego odstępstwa, czego możemy się nauczyć z niego nie tylko o ludzkiej grzeszności, ale także o łaskawej miłości Boga do ludzi, mimo ich grzeszności?