---
title:  Zepsucie na własne życzenie
date:  09/09/2025
---

`Przeczytaj Wj 32,7-8. Dlaczego Bóg polecił Mojżeszowi niezwłocznie wrócić do obozu izraelskiego?`

Zwracając się do swojego bożka, Izraelici dowiedli, że właśnie usiłują się odłączyć od prawdziwego Boga, który wyprowadził ich z Egiptu. Pan słusznie złożył winę na lud, mówiąc, że „się popsował” (Wj 32,7 BG), i to do tego stopnia, iż Izraelici przypisali złotemu bykowi swoje wyzwolenie z egipskiej niewoli. Co za bezczelne sprzeniewierzenie się wszystkiemu, co Bóg im powiedział (zob. Wj 20,2)! To zaprzeczenie obecności i potężnym czynom Boga było czymś porażającym. Myślenie i odczuwanie tych ludzi zostało wypaczone i zupełnie zepsute.

Według proroka Ezechiela bałwochwalstwo stanowi główną przyczynę wszystkich problemów ludu Bożego, gdyż pociąga za sobą wszelkie inne grzechy (zob. np. Ez 8,1-18; 20,1-44; 22,1-12). Często zastanawiamy się:

— Dlaczego starożytni wierzący byli tak naiwni i krnąbrni, gdy angażowali się w oddawanie czci bożkom zrobionym przez ludzi?

Jesteśmy przekonani, że my nie zrobilibyśmy czegoś takiego. Ale czy naprawdę nie grozi nam oddawanie czci bożkom? Współczesne bożki mogą mieć inne kształty i formy, ale są nie mniej atrakcyjne.

Bożek to coś, co zajmuje miejsce Boga, a choć wiemy, że nie jest to właściwe, oddajemy mu cześć, i to raz po raz. Taki bożek pochłania naszą wyobraźnię, nasze uczucia, nasz czas i umysł bardziej niż Bóg. Może nawet zniewolić nasze myślenie. Zasadą bowiem jest to, że upodabniamy się do tego, czemu się przyglądamy, więc nie wzniesiemy się wyżej niż bóg, któremu służymy.

Jeśli Bóg nie jest najważniejszy w naszym życiu, wówczas inni bogowie zajmą Jego miejsce. Jeśli nie uświadamiamy sobie i nie pogłębiamy poczucia obecności Boga, będziemy poświęcali nasze życie czemuś lub komuś innemu. To, co stawiamy w miejscu Chrystusa, może mieć różne postacie, takie jak pycha, egocentryzm, pieniądze, władza, seks, jedzenie, telewizja, narkotyki, alkohol, nieczyste myśli, pornografia, rozrywki, praca, sport, rodzina, gry komputerowe, filmy, zakupy, ideologie, polityka, muzyka, stanowisko, tytuły, stopnie i tak dalej. Ta lista nie ma końca.

Ludzie są bardzo twórczy i pomysłowi w tej kwestii. Wszystko, nawet dobre, piękne i sensowne, jesteśmy w stanie zmienić w bożka. Bałwochwalstwo jest bardzo niebezpieczne, gdyż zmienia naszą osobowość, nasz sposób myślenia, nasze uczucia i życie społeczne. Zmienia naszą tożsamość i zastępuje autentyczne więzi osobiste pustymi i bezsensownymi relacjami, które ostatecznie nie mogą nas zbawić.