---
title:  Sprawiedliwy gniew Boży
date:  10/09/2025
---

`Przeczytaj Wj 32,9-29. Jak Mojżesz zareagował na zapowiedź wytracenia Izraelitów przez Boga?`

Gdy Mojżesz był jeszcze na górze Synaj, Bóg powiedział mu, że wytraci buntowników, a z potomków Mojżesza wywiedzie wielki naród. Ale nie tego chciał Mojżesz. Zamiast tego wstawiał się przed Panem, wskazując, że Izraelici nie są ludem Mojżesza, ale ludem Bożym. To nie Mojżesz wyprowadził ich z Egiptu, ale uczynił to Bóg przez swoje potężne czyny. Zatem Mojżesz zanosił błaganie do Boga, powołując się na obietnice dane patriarchom. Mojżesz zachował się jak prawdziwy pośrednik między Bogiem a ludzkością.

Po tym, jak „użalił się Pan nad złem, które zamierzał sprowadzić na swój lud” (Wj 32,14), Mojżesz wrócił do obozu Izraelitów. Tym razem biblijne sprawozdanie nie mówi — w przeciwieństwie do Wj 34,29-30 — że oblicze Mojżesza jaśniało od przebywania w obecności Pana. Twarz Mojżesza wyrażała bowiem gniew.

„A gdy Mojżesz zbliżył się do obozu, ujrzał cielca i tańce. Wtedy Mojżesz zapłonął gniewem i wyrzucił tablice z rąk swoich i potłukł je pod górą” (Wj 32,19). Potłuczenie tablic z wypisanym dekalogiem było zewnętrznym znakiem sprzeniewierzenia się jego treści. Bóg zganił Mojżesza za ten gest, ale potem nakazał mu wyciosać dwie nowe tablice mające zastąpić pierwsze tablice, które on potłukł (zob. Pwt 10,2). Bóg osobiście ponownie napisał swoje przykazania.

Mojżesz ostro skarcił Aarona za to, że ten uległ żądaniom ludu:

— „Co uczynił ci ten lud, że sprowadziłeś nań tak wielki grzech?” (Wj 32,21).

Aaron usiłował usprawiedliwić swój występek, (1) obwiniając innych Izraelitów i (2) twierdząc, że złoty byk jest produktem magicznego przypadku:

— „Wrzuciłem je [złoto] do ognia, i tak powstał ten cielec” (Wj 32,24).

Ta postawa Aarona była tym bardziej karygodna, iż został on bardzo uczczony przez Boga, otrzymał wiele przywilejów, w tym możliwość wejścia na górę do Pana wraz z Mojżeszem i siedemdziesięcioma starszymi (zob. Wj 24,1).

Co za mroczna ironia! Powołując się na rzekomy cud, Aaron usiłował okłamać swojego brata (zwróć uwagę, jak jeden grzech prowadzi do kolejnych, w tym przypadku bałwochwalstwo prowadzi do kłamstwa). Jednak Mojżesz nie dał się okłamać, zwłaszcza że widział grzeszne zachowanie ludu. Negatywne skutki odstępstwa były oczywiste, a Mojżesz musiał niezwłocznie powstrzymać bunt.

`Czego to wydarzenie uczy nas o mocy modlitwy wstawienniczej? Za kogo powinieneś modlić się dzisiaj?`