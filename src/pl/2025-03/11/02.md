---
title:  Zawodne przywództwo
date:  07/09/2025
---

Bóg wezwał Mojżesza do siebie na górę. Czterdzieści dni szybko minęło Mojżeszowi, ale Izraelitom czekającym w obozie upływający czas wkrótce zaczął się dłużyć. Ich widzialny wódz zniknął im z oczu. Byli zdezorientowani, niecierpliwi, wylęknieni i niespokojni. Chcieli mieć widzialnego boga, który by ich poprowadził, jak bogowie, których widywali w bałwochwalczym Egipcie.

`Przeczytaj Wj 32,1-6. Jak to możliwe, że Aaron tak bardzo zawiódł jako przywódca?`

Aaron nie stanął na wysokości zadania. Źle ocenił sytuację i nie uczynił tego, co należało uczynić. Zamiast zaufać Panu, ugiął się przed wolą większości. Ludzie zażądali czegoś, co trudno było w jakikolwiek sposób uzasadnić:

— „Uczyń nam boga, który by szedł przed nami” (Wj 32,1 BT).

Niestety Aaron przystał na to żądanie. Ludzie dobrowolnie oddali złoto, by sporządzić bożka, a Aaron nie próbował ich powstrzymać, ale jeszcze zachęcał do tego. Sam także uczestniczył w sporządzeniu złotego cielca. Gdy bożek był gotowy, lud orzekł:

— „Izraelu, oto bóg twój, który cię wyprowadził z ziemi egipskiej” (Wj 32,4 BT).

Byli tak grzeszni, niegodziwi i krótkowzroczni. Właśnie zrobili sobie bożka, po czym stwierdzili, że to on ich wyzwolił. Czy to nie zdumiewające, jak grzeszne pragnienia mogą wypaczać myślenie i postępowanie? Ludzie czczą własne twory, wskutek czego ich człowieczeństwo i moralność ulegają degradacji.

„Tego rodzaju kryzys wymagał człowieka stanowczego, zdecydowanego i o niezłomnej odwadze, kogoś, kto honor Boga stawia wyżej niż osobistą popularność, bezpieczeństwo, a nawet własne życie. Jednak obecny przywódca Izraela nie był człowiekiem o takim charakterze. Słabo przeciwstawił się ludowi, a jego wahanie i niezdecydowanie w krytycznej chwili sprawiły jedynie to, iż ludzie utwierdzili się w swoim zamiarze. Podniósł się tumult. Wydawało się, że ślepy i obłędny szał zawładnął tłumem. Byli tacy, którzy pozostali wierni przymierzu z Bogiem, ale większa część ludu przyłączyła się do odstępstwa. Nieliczni, którzy odważyli się proponowane uczynienie posągu potępić jako bałwochwalstwo, zostali potraktowani brutalnie, a w zamieszaniu i podnieceniu stracili w końcu życie. Aaron bał się o swoje bezpieczeństwo, zamiast więc szlachetnie stanąć w obronie honoru Boga, uległ żądaniom tłumu”37.

`Jak to możliwe, że taki przywódca jak Aaron okazał się tak słaby? W jaki sposób mógł próbować uzasadniać w głębi serca swoje nieszczęsne postępowanie?`