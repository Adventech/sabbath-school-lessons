---
title:  Bałwochwalstwo i zło
date:  08/09/2025
---

`Przeczytaj Wj 32,6. Do czego rychło doprowadziło Izraelitów bałwochwalstwo? (Zob. także Ps 115,4-8; 135,15-18; Iz 44,9-10).`

Złoty cielec przypominał egipskiego boga-byka Apisa albo boginię-krowę Hathor. Sporządzenie takiego bożka i oddawanie mu czci było rażącym przekroczeniem pierwszych dwóch przykazań dekalogu (zob. Wj 20,3-6). To przestępstwo nie mogło ujść bezkarnie, gdyż było jawnym zerwaniem więzi z Żywym Bogiem. Zamiast czcić Stwórcę, Izraelici uczcili własny twór, który nie mógł widzieć, słyszeć, czuć, mówić, troszczyć się, miłować ani prowadzić do celu.

Porządek stworzenia został odwrócony. Zamiast rozumieć to, że zostali stworzeni przez Boga na Jego obraz, Izraelici zrobili sobie bożka, i to nawet nie na swój obraz, co i tak byłoby złe, a na obraz jakiegoś zwierzęcia. Czy takiemu bogu chcieli służyć? Uczyniwszy to, popełnili straszliwy grzech przeciwko Panu (zob. Iz 31,7; 42,17).

`W jaki sposób odstępstwo związane ze złotym cielcem odzwierciedla to, co apostoł Paweł napisał w Rz 1,22-27?`

Bałwochwalstwo jest usiłowaniem zaprzeczenia teologicznemu faktowi, że Bóg jest Bogiem, a człowiek jest człowiekiem. Bałwochwalstwo pozornie zaciera dystans między Bogiem a człowiekiem (zob. Koh 5,1) i zrywa łączność człowieka z Bogiem. Czy jest bezczelne i jawne, czy skrywane głęboko w sercu, bałwochwalstwo szybko niszczy naszą więź z Panem i prowadzi do coraz głębszego moralnego upadku. Nic dziwnego, że sprawozdanie biblijne przedstawia to, co Izraelici zrobili następnego dnia. Otóż po złożeniu ofiar bożkowi zaczęli ucztować w sposób, który Ellen G. White nazwała imitacją „bałwochwalczych uczt w Egipcie”38.

Ludzie z uporem godnym lepszej sprawy tworzą sobie bożki. Tworzą sobie własnych bogów, a do tego, jakby nie było to już wystarczającym złem, służą tym bogom. Zastępują Stwórcę czymś, co prędzej czy później doprowadzi ich do moralnej degeneracji.

`W jaki sposób dzisiaj ludzie oddają cześć stworzeniu zamiast Stwórcy?`