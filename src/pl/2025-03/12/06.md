---
title:  Jaśniejąca twarz Mojżesza
date:  18/09/2025
---

`Przeczytaj Wj 34,29-35. Dlaczego twarz Mojżesza jaśniała?`

Gdy Bóg objawił Mojżeszowi swój charakter nacechowany miłością, przywódca zszedł do obozu Izraelitów, mając twarz jaśniejącą blaskiem. Czy Mojżesz wiedział, że jego twarz jaśnieje? Nie, początkowo nie zdawał sobie z tego sprawy. Albowiem im bliżej ktoś jest Pana, tym bardziej zdaje sobie sprawę ze swoich niedoskonałości w porównaniu ze świętością Boga.

Jaka była przyczyna przemiany Mojżesza sprawiającej, że jego twarz jaśniała? Otóż przyczyną tego nie było jedynie to, że przebywał on w obecności Boga, gdyż poprzednio już kilka razy przebywał przed Panem, a jednak jego twarz nie jaśniała po tych spotkaniach. Oczywiście, gdyby nie znalazł się w obecności Pana, jego twarz nigdy nie jaśniałaby nadnaturalnym blaskiem. Dopiero gdy zrozumiał dobroć i życzliwość Boga oraz zupełnie otworzył się przed Nim, pojmując piękno Jego charakteru, Mojżesz został przemieniony i jego twarz zajaśniała. Nasze umysły i serca mogą doświadczyć zmiany, gdy poddajemy się Bogu i pozwalamy Mu, by był Panem i Królem naszego życia.

`Przeczytaj 2 Kor 3,18. Jak Jezus może stopniowo zmienić cię na Jego obraz?`

Paweł porównał jaśniejącą twarz Mojżesza z Jezusem Chrystusem i wskazał, że chwała Jezusa (będącego uosobieniem prawa i łaski Boga) przewyższa chwałę prawa Bożego wyrażoną na twarzy Mojżesza. Chrystus wraz ze swoim prawem może zostać odzwierciedlony w naszym charakterze tylko wtedy, gdy kierujemy nasze oczy na Niego (zob. Hbr 3,1; 12,2) i jedynie przez moc Ducha Bożego (zob. 2 Kor 3,12-18).

Mojżesz jest wzorem świadczącym o tym, czego Bóg może dokonać dla nas, gdy pozwalamy Mu zmieniać nasz charakter i kształtować nas na Jego boski obraz. To miał na myśli Paweł, gdy pisał o chodzeniu „w nowości żywota” (Rz 6,4 BG).

`Jakie elementy twojego charakteru powinny lepiej odzwierciedlać charakter Boga? Najpewniej wszystkie, nieprawdaż? Jak skupianie uwagi na ukrzyżowanym Chrystusie i znaczeniu Jego ofiary dodaje ci wiary i pewności zbawienia?`