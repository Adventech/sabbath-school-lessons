---
title:  Namiot zgromadzenia
date:  14/09/2025
---

`Przeczytaj Wj 33,7-11. Dlaczego Bóg polecił Mojżeszowi postawić namiot zgromadzenia?`

Nie powinniśmy mylić namiotu zgromadzenia (postawionego poza obozem) z przybytkiem, który został później postawiony w środku obozu. Nie wiemy, jak często Mojżesz radził się Boga w namiocie zgromadzenia. Jedno wiemy na pewno — spotkania Mojżesza z Bogiem umacniały więź istniejącą między nimi: „Rozmawiał Pan z Mojżeszem twarzą w twarz, tak jak człowiek rozmawia ze swoim przyjacielem” (Wj 33,11). Przyjaciel to ktoś, kogo możemy się poradzić i z kim możemy omawiać niemal wszystkie sprawy, ufając, że nie wyjawi tego postronnym osobom. Przyjaciel to jeden z największych skarbów w życiu i ktoś, z kim naprawdę chcemy przebywać.

Opisana od 19. do 34. rozdziału Księgi Wyjścia historia Mojżesza bardzo wyraźnie uczy o tym, jak Bóg nas zmienia. Jak Bóg zacieśniał więź z tym wybitnym wodzem Jego ludu? Studium życia Mojżesza wskazuje, że wzrastał on w poznaniu nie tylko Bożej mocy, ale także miłości i charakteru Boga. Jest to ważny element więzi z Bogiem.

Przed pierwszym spotkaniem z Panem na górze Synaj Mojżesz był prowadzony przez Boga i przygotowywany do szczególnej przywódczej roli. Pasając owce w kraju Midianitów, został natchniony przez Boga i napisał dwie księgi biblijne: Księgę Hioba oraz Księgę Rodzaju. Następnie podczas dramatycznego spotkania przy płonącym krzewie został powołany przez Boga, by wyprowadzić Izraelitów z Egiptu. Widział klęskę egipskich bogów i zagładę potężnej egipskiej armii w Morzu Czerwonym. Przez wiele tygodni bacznie śledził, jak Bóg prowadzi Izraelitów z Egiptu do góry Synaj. Po doświadczeniu, podczas którego jego twarz jaśniała chwałą Bożą, prowadził Izraelitów przez kolejne trzydzieści dziewięć lat, aż przywiódł ich na granicę Ziemi Obiecanej. Biblijna historia świadczy o tym, że Mojżesz był wiernym sługą Bożym (zob. Pwt 34,5 i Joz 1,1), światłem świecącym w ciemności oraz wzorem proroka, z którym inni mieli być porównywani (zob. Pwt 18,15.18). Powodował zmiany, choć ludzie nie zawsze podążali za jego wskazówkami i słowami. Jednak gdy to czynili, doznawali powodzenia.

`Możemy się uczyć od Mojżesza, gdyż wyjątkowa historia jego życia mówi nam to, czego Bóg może dokonać, gdy pozwalamy Mu zmieniać nas. Jakie były punkty zwrotne w twojej drodze z Bogiem oraz kiedy dostrzegałeś Jego mocne działanie w swoim życiu?`