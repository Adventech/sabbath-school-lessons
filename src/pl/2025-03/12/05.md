---
title:  Objawienie się Boga
date:  17/09/2025
---

`Przeczytaj Wj 34,1-28. Jak Bóg objawił swoją chwałę Mojżeszowi?`

Mojżesz otrzymał polecenie, by zabrał ze sobą dwie kamienne tablice podobne do tych, jakie wcześniej rozbił (zob. Wj 32,19). Miał się spotkać z Panem na górze Synaj po raz siódmy. Poprzednie spotkania są opisane w następujących miejscach Księgi Wyjścia:

1. Wj 19,3.7.

2. Wj 19,8.14.

3. Wj 19,20.25.

4. Wj 20,21; 24,3.

5. Wj 24,9.12-18; 32,15.

6. Wj 32,30-31.

Mojżesz rozpoczął wspinaczkę wczesnym rankiem.

Mojżesz był teraz przygotowany na głębsze zrozumienie pełnego chwały charakteru Boga. Piękno charakteru Boga jest najlepiej wyjaśnione właśnie w tym zdumiewającym objawieniu. Jest to najważniejszy opis tego, kim Bóg jest. Opis ten przewija się jak złota nić przez Biblię (zob. Lb 14,18; Ne 9,17; Ps 103,8; Jl 2,13; Jon 4,2). To oświadczenie Pana tutaj, w Starym Testamencie, jest jak J 3,16 w Nowym Testamencie. W ważnych miejscach autorzy ksiąg biblijnych cytują, powtarzają i poszerzają to oświadczenie Żywego Boga, gdyż Jego charakter musi być dobrze zrozumiany.

Gdy Mojżesz otrzymał wyjątkowe, bezprecedensowe i niezrównane wyjaśnienie Bożego imienia, oddał pokłon i uczcił Pana. Gdy otrzymujemy poznanie Bożej miłości i łaski, Bożego miłosierdzia i współczucia, Bożej dobroci i wierności, Bożego przebaczenia oraz Bożej świętości i sprawiedliwości, zostajemy pociągnięci do Boga. Gdy widzimy i podziwiamy Jego wyjątkowe cechy, zaczynamy Go miłować, a miłość ta prowadzi nas do pragnienia służenia Mu i okazywania posłuszeństwa wobec Niego. Ponieważ On nas miłuje, my także Go miłujemy (zob. 1 J 4,19).

W tym samoobjawieniu Bóg zapewnił Mojżesza, że dokona zdumiewających czynów dla swojego ludu i poprowadzi go do Ziemi Obiecanej. On odnawia przymierze z Izraelitami, obiecując, że inne narody ujrzą Jego majestat i zdumiewające dzieło:

— „Oto Ja zawrę przymierze. Wobec całego ludu czynić będę cuda, jakie się nie działy po całej ziemi i u żadnych narodów. Cały lud, wśród którego przebywasz, ujrzy dzieło Pana, gdyż straszne będzie to, co Ja z tobą uczynię” (Wj 34,10).

Jednak Izraelici musieli być posłuszni Bogu i przestrzegać dziesięciu wyraźnych przepisów, aby im się powodziło. Bóg polecił też Mojżeszowi spisać treść tego przymierza, które już zostało zerwane (zob. Wj 34,27-28).