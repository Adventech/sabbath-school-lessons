---
title:  Pokaż mi, proszę, chwałę Twoją
date:  16/09/2025
---

Po odstępstwie związanym z kultem złotego cielca Mojżesz wstawił się za ludem Bożym, pragnąc uzyskania zapewnienia, że Pan będzie nadal prowadził Izraelitów do Ziemi Obiecanej. W głębi serca pragnął też lepiej poznać Pana.

`Przeczytaj Wj 33,18-23. Jak Bóg odpowiedział na prośbę Mojżesza, by On ukazał mu swoją chwałę?`

Mojżesz poprosił Pana:

— „Pokaż mi, proszę, chwałę twoją!” (Wj 33,18).

W swoim miłosierdziu Pan objawił Mojżeszowi swoją chwałę. Jednak odpowiadając na prośbę Mojżesza, Bóg obiecał, że ukaże mu swoją dobroć40 (zob. Wj 33,19 UBG). Można zatem bezpiecznie dojść do wniosku, że chwałą Boga jest Jego dobroć, to znaczy Jego charakter41.

„Chwałą Boga jest udzielić cnót Jego dzieciom. Bóg pragnie widzieć ludzi osiągających najwyższy standard”42. Jego chwałą jest przyjęcie skruszonych grzeszników43 i dostarczenie im wszystkiego, co jest potrzebne, by ich przemienić. Jednocześnie naszą chwałą jest objawiać charakter Boga w nas, aby inni mogli go zobaczyć.

Takie odzwierciedlanie charakteru Boga, Jego dobroci, życzliwości i czułej miłości, musi być widoczne w naszym postępowaniu. W ten sposób mamy szansę nie tylko być błogosławieństwem dla świata, ale także światłem jaśniejącym dla obserwujących nas mieszkańców wszechświata. Apostoł Paweł napisał: „Wydaje mi się, że Bóg nas, apostołów, oznaczył jako najpośledniejszych, jakby na śmierć skazanych, gdyż staliśmy się widowiskiem dla świata i aniołów, i ludzi” (1 Kor 4,9). Ten wszechświatowy wymiar nadaje naszemu życiu i naszej służbie znaczenie i cel, jakie zaledwie mgliście jesteśmy w stanie sobie wyobrazić.

W Rz 2,4 Paweł napisał, że „dobroć Boża do upamiętania (...) prowadzi”. To znaczy, że dobroć Boga i Jego charakter, wskazywane przez Ducha Świętego, przekonują ludzi o ich grzeszności i potrzebie zbawienia. Gdy patrzymy na ukrzyżowanego Chrystusa i zdajemy sobie sprawę z tego, kim On jest i dlaczego został ukrzyżowany — bo umiłował nas i wdrożył jedyny środek, przy pomocy jakiego mógł nas zbawić — wówczas otrzymujemy największe możliwe objawienie Jego dobroci i charakteru.

`Ile czasu poświęcasz studiowaniu i rozmyślaniu o ofierze Chrystusa za ludzkość i jak Jego śmierć na krzyżu świadczy o charakterze Boga?`