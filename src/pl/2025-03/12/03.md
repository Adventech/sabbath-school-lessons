---
title:  Abym Cię poznał
date:  15/09/2025
---

`Przeczytaj Wj 33,12-17. O co Mojżesz poprosił Pana? Dlaczego domagał się, by Bóg prowadził Izraelitów?`

Wzrastanie Mojżesza w Panu było stałe. Przybliżał się on coraz bardziej do Pana i pragnął być ukształtowany na obraz Boga. Pewnego dnia, rozmawiając z Bogiem w namiocie zgromadzenia, Mojżesz nagle zrozumiał, że Go nie zna, więc wypowiedział szczególną modlitwę:

— „Daj mi poznać zamysły twoje, abym cię poznał” (Wj 33,13).

Mojżesz uświadomił sobie swoją głęboką potrzebę zrozumienia Boga na nowym poziomie. Spostrzegł, że im więcej zna Pana, tym lepiej rozumie, jak bardzo Go jeszcze nie zna. Zrozumiał swoją potrzebę i z całego serca zapragnął poznać Go lepiej. Bóg chętnie spełnił to życzenie Mojżesza.

Śledząc dotychczasowe doświadczenia Mojżesza, możemy zauważyć, jak był on prowadzony do głębszej i bliższej więzi z Panem oraz jak rozwijał się duchowo.

Najpierw Mojżesz wspinał się „na górę do Boga” (Wj 19,3). Następnie dotarł „na szczyt góry” (Wj 19,20), a potem „zbliżył się do ciemnego obłoku, w którym był Bóg” (Wj 20,21).

Innym razem „Mojżesz wszedł w środek obłoku”, w którym był Bóg, i przebywał z Panem „czterdzieści dni i czterdzieści nocy” (Wj 24,18). Podczas tych czterdziestu dni Bóg dał Mojżeszowi dwa cenne dary: (1) dar dekalogu napisanego przez Boga na dwóch tablicach (zob. Wj 24,12) oraz (2) instrukcje dotyczące budowy i wyposażenia przybytku (zob. Wj 25,1-31,18).

Następnie Mojżesz spędził z Panem kolejnych czterdzieści dni i nocy, wstawiając się za grzesznikami (zob. Wj 32,30-32 i Pwt 9,18).

Jednak nawet po tym wszystkim Mojżesz pragnął poznać lepiej charakter Boga i Bóg wkrótce udzielił mu szczególnych informacji, aby Mojżesz mógł Go zrozumieć. To poznanie, którego Mojżesz pragnął, było nie tylko intelektualnym zrozumieniem Boga, ale doświadczalnym poznaniem Jego osoby.

Nic dziwnego, że po upływie wielu wieków później Jezus powiedział:

— „A to jest żywot wieczny, aby poznali ciebie, jedynego prawdziwego Boga i Jezusa Chrystusa, którego posłałeś” (J 17,3).

Jaki lepszy sposób mógłby wybrać Bóg, by objawić się ludziom, niż samemu stać się człowiekiem?

`Czy znasz Boga, czy tylko wiesz coś o Nim? Czym różni się jedno od drugiego?`