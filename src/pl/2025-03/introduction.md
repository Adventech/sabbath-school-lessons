### WPROWADZENIE

**Księga Wyjścia — podróż do Ziemi Obiecanej.** Bóg objawiony w Księdze Wyjścia to miłosierny Jahwe, który w wyznaczonym czasie przy pomocy nadzwyczajnych dokonań przynosi ratunek i wyzwolenie swojemu ludowi (zob. Rdz 15,12-16). Wyjście z Egiptu i przejście przez Morze Czerwone to przełomowe i wyjątkowe wydarzenia, podczas których Bóg dokonał niezwykłych i zdumiewających rzeczy. W dziejach Izraela nie wydarzyło się nic równie niesamowitego aż do czasu śmierci Chrystusa na krzyżu. Księga Wyjścia to niejako ewangelia według Mojżesza.

Bóg w cudowny sposób raz po raz interweniował, okazując troskę i opiekę Hebrajczykom wbrew ich wielokrotnym odstępstwom. Jego miłosierdzie przekraczało ich zdolność rozumowania i odczuwania. Wyciągniętym ramieniem Pan prowadził swój lud ku wolności. Było to coś, czego nikt nie mógł się spodziewać. Niesamowita seria Bożych interwencji była początkiem nowej drogi Hebrajczyków z Bogiem — drogi wiodącej z Egiptu do Kanaanu.

Choć Mojżesz odgrywa ważną rolę w Księdze Wyjścia, to jednak nie jest to księga o Mojżeszu, ale o Bogu — i to Bogu miłości, prawdy, sprawiedliwości, wolności i przebaczenia, tym samym, który wieki później miał umrzeć na krzyżu za całą ludzkość. Studiując Księgę Wyjścia, otrzymujemy szczególny wgląd w to, jaki naprawdę jest nasz Bóg.

A jaki On jest? Jest to Bóg wierny swojemu ludowi wbrew niewierności ludu. Bóg był zawsze obecny przy swoich wybranych, nawet gdy im zdarzyło się Mu sprzeciwiać. Raz po raz okazywał im miłosierdzie, niósł wsparcie, karcił i uczył. Prowadził ich w najlepszy możliwy sposób i liczył, iż dobrowolnie, z miłości do Niego i Jego charakteru, będą Go czcić oraz słuchać dla własnego dobra.

Bóg Mojżesza jest Bogiem więzi. Najważniejszym celem Boga nie było dokonanie czegoś czy wypełnienie jakiegoś planu. Jego najważniejszym celem było stworzenie autentycznej więzi z Jego wybranym ludem, Izraelitami. Bóg przyprowadził ich pod górę Synaj, by tam stworzyć z nimi taką prawdziwą wspólnotę.

Apostoł Paweł uczy, że to, co wydarzyło się w dziejach ludu Bożego, jest lekcją poglądową dla nas, abyśmy uczyli się na błędach innych wierzących i wiernie podążali za Panem dzisiaj: „A to wszystko na tamtych przyszło dla przykładu i jest napisane ku przestrodze dla nas, którzy znaleźliśmy się u kresu wieków” (1 Kor 10,11). Te wydarzenia z przeszłości powinny być ostrzeżeniem i źródłem niezapomnianych pouczeń dla nas. Powinniśmy czytać o nich, studiować je i uczyć się z nich, gdyż bez względu na różnicę okoliczności duchowe zasady związane z nimi pozostają niezmienne.

Nasz plan studiowania Księgi Wyjścia w ciągu nadchodzących trzynastu tygodni jest przejrzysty. Księgę podzieliliśmy tematycznie na tygodniowe części o różnej długości:

1. Niewola w Egipcie, narodziny Mojżesza i pierwsze czterdzieści lat jego życia (zob. Wj 1,1-2,25).
2. Powołanie Mojżesza (zob. Wj 3,1-4,31).
3. Komplikacje — gdy życie staje się trudne (zob. Wj 5,1-6,30).
4. Pierwszych dziewięć plag (zob. Wj 7,1-10,29).
5. Dziesiąta plaga i Pascha (zob. Wj 11,1-12,51).
6. Wyjście z Egiptu i przejście przez Morze Czerwone (zob. Wj 13,1-15,27).
7. Wędrówka do góry Synaj (zob. Wj 16,1-18,27).
8. Dar Bożego przymierza i dekalogu (zob. Wj 19,1-20,26).
9. Boże prawo w praktyce (zob. Wj 21,1-23,33).
10. Potwierdzenie przymierza i plan przybytku (zob. Wj 24,1-31,18).
11. Odstępstwo pod górą Synaj i wstawiennictwo Mojżesza (zob. Wj 32,1-35).
12. Objawienie Boga i blask na twarzy Mojżesza (zob. Wj 33,1-34,35).
13. Budowa i poświęcenie przybytku (zob. Wj 35,1-40,38).

W każdym tygodniu skierujemy uwagę na zasadnicze fragmenty i wydarzenia z wybranych do studiowania rozdziałów.

Niech nasz łaskawy Pan błogosławi nas, gdy będziemy studiować tę ważną księgę, która przypomina nam o tym, jak Bóg pragnie prowadzić swój lud z niewoli do wolności, ze śmierci do życia, z pustyni do Nowego Jeruzalem (zob. Hbr 12,22)1.

_Autorem Lekcji Biblijnych 3/2025 jest dr Jiří Moskala, profesor egzegezy i teologii Starego Testamentu oraz dziekan Adwentystycznego Seminarium Teologicznego na Uniwersytecie Andrewsa w Stanach Zjednoczonych (przyp. red.)._