---
title:  Zmiana planów
date:  03/07/2025
---

`Przeczytaj Wj 2,11-25. Jakie wydarzenie błyskawicznie zmieniło zaplanowany bieg życia Mojżesza? Czego możemy się nauczyć z tej historii?`

Co zrobi teraz Mojżesz? Czy podda się pokusie panowania w Egipcie i korzystania z przywilejów władzy, czy też zdecyduje się znosić trudy i niebezpieczeństwa wraz ze swoim prześladowanym ludem? W pewnym sensie bieg zdarzeń zadecydował za niego. „A gdy faraon usłyszał o tym, chciał Mojżesza zabić. Lecz Mojżesz uciekł przed faraonem, udał się do ziemi Midianitów i usiadł przy studni” (Wj 2,15).

Po zabiciu Egipcjanina Mojżesz nie miał już wyboru. Nie mógł pozostać w Egipcie. Planowane przez niego przejęcie władzy królewskiej i stanie się bogiem Egiptu nie wchodziły już w rachubę. Zamiast stać się fałszywym bogiem, Mojżesz miał służyć prawdziwemu Bogu. Niewątpliwie jednak, gdy uciekał z Egiptu, nie miał pojęcia, jaka przyszłość go czeka.

„Cała sprawa [zabicia Egipcjanina przez Mojżesza] szybko stała się znana Egipcjanom i wielce wyolbrzymiona dotarła wkrótce do uszu faraona. Doniesiono królowi, że ten czyn jest bardzo znaczący, że Mojżesz postanowił poprowadzić swój lud przeciwko Egipcjanom, obalić rząd i sam zasiąść na tronie oraz że królestwo nie będzie bezpieczne dopóty, dopóki Mojżesz żyje. Monarcha natychmiast postanowił, że Mojżesz musi umrzeć, on jednak na wieść o grożącym mu niebezpieczeństwie uciekł do Arabii”6.

Mojżesz przeżył sto dwadzieścia lat (zob. Pwt 34,7), a jego życie dzieli się na trzy równe części po czterdzieści lat każda. Pierwsze czterdzieści lat spędził w Egipcie, w większości w królewskim pałacu. Następne czterdzieści lat upłynęło mu w domu Jetry, jego teścia, w kraju Midianitów.

Ostatnie czterdzieści lat zaowocowało powstaniem Pięcioksięgu Mojżeszowego (w tym Księgi Wyjścia, którą właśnie studiujemy) opowiadającego o powołaniu Izraelitów jako świadków prawdziwego Boga, objawiających Jego naturę i charakter ludzkości pogrążonej w bałwochwalstwie (zob. Pwt 4,6-8).

`Czy Boży plan zakładał zabicie Egipcjanina przez Mojżesza? Jeśli nie, to czego historia ta uczy nas o tym, jak Bóg może pokonać wszelkie przeciwności, by zrealizować swoje zamierzenia? Jak Rz 8,28 pomaga nam zrozumieć tę ważną prawdę?`