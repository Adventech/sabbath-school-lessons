---
title:  Narodziny Mojżesza
date:  02/07/2025
---

`Przeczytaj Wj 2,1-10. Jaką rolę Boża opieka i ochrona odegrały w historii narodzenia i ocalenia Mojżesza?`

Tło historyczne narodzin i życia Mojżesza jest tym bardziej ekscytujące, iż żył on za czasów słynnej, egipskiej osiemnastej dynastii królewskiej. Jeden z władców z tej dynastii, Totmes (Tutmozis) III, zwany Napoleonem Egiptu, jest uważany za jednego z najsłynniejszych starożytnych władców tego kraju.

Choć Mojżesz był od urodzenia skazany na śmierć (zob. Wj 1,22), to jednak urodził się jako syn wyjątkowy3 (PSP) czy ładny (zob. Wj 2,2 BI). W oryginale użyto tu hebrajskiego słowa tow, które dosłownie znaczy dobry. Hebrajski przymiotnik tow odnosi się do czegoś więcej niż zewnętrznego piękna. To słowo zostało użyte na przykład w opisie działania Boga w czasie dzieła stwarzania, gdy Bóg oświadczył, że wszystko, co stworzył, było dobre (zob. Rdz 1,4.10), a nawet „bardzo dobre” (Rdz 1,31).

Jako nowe stworzenie owo dobre dziecko — zgodnie z Bożym planem — gdy dorośnie, wyprowadzi Hebrajczyków z niewoli. Kto mógłby przewidzieć coś takiego przy narodzinach dziecka, zwłaszcza w tak trudnych okolicznościach? Jednak Bóg zamierzał wypełnić swoje obietnice dane Abrahamowi, Izaakowi i Jakubowi. Zawarł z nimi przymierze, iż da ich potomkom Ziemię Obiecaną (zob. Wj 2,24-25). Po wielu latach zamierzał się posłużyć tym dobrym (hebr. tow) niemowlęciem, by tego dokonać.

Jednak zanim to nastąpiło, egipska księżniczka Hatszepsut zaadoptowała Mojżesza jako swojego syna. Imię nadane Mojżeszowi ma egipskie pochodzenie, a oznacza syna kogoś lub zrodzonego z, jak w imieniu Ahmose (syn Aha) czy imieniu Totmes (syn Tota). W języku hebrajskim imieniu temu nadano brzmienie Moszeh, co znaczy wyciągnięty. Jego życie zostało w cudowny sposób ocalone, gdy został wyciągnięty z rzeki.

Niewiele wiemy o pierwszych latach życia Mojżesza. Cudownie ocalony i zaadoptowany przez Hatszepsut, Mojżesz spędził pierwszych dwanaście lat swojego życia ze swoją prawdziwą rodziną (zob. Wj 2,7-9)4. Następnie Mojżesz odebrał najlepsze egipskie wykształcenie, był bowiem przygotowywany do roli kolejnego faraona5. Niestety, większość tego wykształcenia miała się okazać nie tylko bezużyteczna, ale wręcz szkodliwa z punktu widzenia tego, co naprawdę się liczyło, to znaczy poznania Boga i Jego prawdy.

`Jaka część twojej wiedzy okaże się ostatecznie bezużyteczna wobec tego, co faktycznie ma prawdziwe znaczenie?`