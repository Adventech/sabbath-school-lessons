---
title:  Hebrajskie położne
date:  01/07/2025
---

Trudno zrozumieć Księgę Wyjścia bez zapoznania się z poprzedzającą ją Księgą Rodzaju. Izraelici zamieszkali w Egipcie, a po czasach dostatku i spokoju stali się obiektem prześladowania i zostali niewolnikami.

Ale Bóg nie pozostawił swojego ludu samego z problemami, choć czasami mogło się tak wydawać. Niewątpliwie wielu Hebrajczyków rozpaczało z powodu tego, co ich spotkało. Jednak nawet w tym nieszczęściu Bóg przyszedł im z pomocą swoim potężnym ramieniem. Nasz Pan zapewnia swoich wyznawców:

— „I wzywaj mnie w dniu niedoli, wybawię cię, a ty mnie uwielbisz!” (Ps 50,15).

`Przeczytaj Wj 1,9-21. Jaką rolę odegrały wierne Bogu położne i dlaczego zostały zapamiętane w dziejach Izraela?`

Żaden z faraonów nie jest wymieniony z imienia w Księdze Wyjścia. Księga ta mówi o nich po prostu jako faraonach lub królach. Egipcjanie wierzyli, że faraon jest bogiem na ziemi, synem boga Ra (lub boga Ozyrysa, lub boga Horusa). Będąc bogiem słońca, Ra był uważany za najwyższe bóstwo w Egipcie.

Jednak mimo całej swojej władzy ten „bóg” nie był w stanie zmusić hebrajskich położnych do postępowania wbrew ich sumieniu. W przeciwieństwie do bezimiennego faraona te dwie położne są wymienione z imienia jako Szifra i Pua (zob. Wj 1,15). Były one otaczane wielkim szacunkiem jako bogobojne i sprawiedliwe niewiasty. Nikczemny rozkaz faraona był przez nie lekceważony, gdyż czciły one Boga ponad nakazy ziemskiego władcy (zob. Dz 5,29). W zamian za ich wierność Bóg pobłogosławił je tak, iż same miały wiele dzieci. Te kobiety, choć nie posiadały rozległej teologicznej wiedzy, nie tylko wiedziały, co jest dobre, ale były także zdecydowane, by to czynić.

Gdy faraon dowiedział się, że jego plan zawiódł, nakazał wszystkim Egipcjanom zabijać męskich noworodków Hebrajczyków. Mieli wrzucać niemowlęta do Nilu, prawdopodobnie jako ofiary dla boga Nilu i płodności, który nosił imię Hapi. (Jest to pierwszy opisany przypadek w historii, gdy Izraelici mieli być zabijani tylko dlatego, że byli Izraelitami). Celem tego okrutnego rozkazu było ograniczenie rozmnażania się Hebrajczyków, pozbycie się wszystkich hebrajskich mężczyzn i naturalne wchłonięcie hebrajskich kobiet przez naród egipski. W ten sposób faraon chciał zakończyć istnienie Izraelitów jako odrębnej grupy etnicznej i wyeliminować rzekome zagrożenie z ich strony dla Egipcjan.

`Hebrajskie położne nie tylko wiedziały, co należy czynić, ale także miały odwagę, by to czynić. Jakie oczywiste przesłanie wynika z tego dla nas?`