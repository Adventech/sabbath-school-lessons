---
title:  Do Dalszego Studium
date:  04/07/2025
---

W Księdze Wyjścia czytamy, że „położne bały się Boga i nie czyniły tak, jak im nakazał król egipski, ale pozostawiały chłopców przy życiu” (Wj 1,17). Ellen G. White tak skomentowała wierność tych kobiet i mesjańską nadzieję, jaka im przyświecała: „Wydano rozkaz kobietom, których zawód stwarzał możliwość wykonania go, aby zabijały hebrajskie dzieci płci męskiej zaraz przy ich narodzeniu. Szatan był inspiratorem tej sprawy. Wiedział, że wśród Izraelitów miał się narodzić wyzwoliciel. Skłaniając króla do zabijania dzieci, miał nadzieję udaremnić boski zamiar. Jednak kobiety bały się Boga i nie miały odwagi wykonywać to okrutne polecenie. Pan pochwalał ich postępowanie i błogosławił im”7.

Dobra nowina jest taka, że wbrew zamysłom szatana Bóg interweniował i, posługując się wiernymi sobie ludźmi, przeciwdziałał wrogowi. Żyjemy na terenie, który wróg uważa za swój, a Jezus nazwał szatana księciem lub władcą tego świata (zob. Ef 2,2; J 14,30). Szatan uzurpuje sobie rolę, jaką niegdyś otrzymał Adam, ale Jezus Chrystus pokonał go przez swoje życie i swoją śmierć na krzyżu (zob. Mt 4,1-11; J 19,30; Hbr 2,14). Choć szatan nadal żyje i działa, usiłując realizować swoje mordercze dążenia, to jednak jego koniec jest pewny (zob. J 12,31; 16,11; Ap 20,9-10.14). Dobrą nowiną dla nas jest to, że życiowe trudności mogą zostać pokonane dzięki łasce Bożej (zob. Flp 4,13). Ta łaska jest naszą jedyną nadzieją8.

**Pytania Do Dyskusji**

`1. Dlaczego Bóg dopuścił do tego, by Hebrajczycy mieszkający w Egipcie byli prześladowani i uciskani? Dlaczego tak długo zwlekał z interwencją, by ich wyzwolić. Pamiętaj, że ci, którzy doświadczali cierpienia, cierpieli tylko, póki żyli. Okres cierpienia narodu był długi, ale w przypadku poszczególnych osób był mierzony długością ich życia. Dlaczego to rozróżnienie jest ważne z punktu widzenia zrozumienia problemu ludzkiego cierpienia w ogólności?`

`2. Zastanów się nad tym, jak Bóg wykorzystał porywczy czyn Mojżesza. Co by się stało, gdyby Mojżesz nie zabił egipskiego prześladowcy? Czy oznaczałoby to, że Hebrajczycy nigdy nie wyszliby z niewoli egipskiej? Podczas wspólnego studium Pisma Świętego uzasadnij swoją odpowiedź.`