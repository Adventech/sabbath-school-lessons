---
title:  Tło historyczne
date:  30/06/2025
---

Gdy rodzina Jakuba przybyła do Egiptu w czasie klęski głodu w Kanaanie (zob. 46. rozdział Księgi Wyjścia), władca Egiptu był bardzo przychylnie nastawiony do Hebrajczyków ze względu na Józefa i jego dokonania dla tego kraju.

„Nadto rzekł faraon do Józefa:

— Oto ustanawiam cię namiestnikiem całej ziemi egipskiej.

Potem zdjął faraon pierścień z ręki i włożył go na rękę Józefa, kazał go też odziać w szaty z delikatnego płótna i zawiesił złoty łańcuch na jego szyi, kazał go też obwozić na drugim wozie swoim, a wołano przed nim:

— Na kolana!

Tak ustanowił go namiestnikiem całej ziemi egipskiej” (Rdz 41,41-43).

`Co było kluczem do zdumiewającego sukcesu Józefa w Egipcie wbrew okolicznościom, w jakich znalazł się w tym kraju? (Zob. Rdz 37,26-28; 39,2.21).`

Najbardziej prawdopodobne tło historyczne historii Józefa jest następujące: Nowy władca w Wj 1,8, „który nie znał Józefa”, to Ahmose I panujący w latach 1570-1546 przed narodzeniem Chrystusa. Następnym faraonem był Amenhotep I (1553-1526), który obawiał się Izraelitów i uciskał ich. Kolejny faraon, Totmes I (1525-1512), wydał wyrok śmierci na nowo narodzonych hebrajskich chłopców. Jego córka, Hatszepsut (1503-1482), była ową księżniczką, która zaadoptowała Mojżesza i wychowała go jako swojego syna. Faraon Totmes III (1504-1450), współpanujący przez pewien czas z Hatszepsut, rządził Egiptem w czasie wyjścia Izraelitów z niewoli.

Wyjście to nastąpiło według najlepszej rachuby w marcu 1450 roku przed narodzeniem Chrystusa2. Aby zrozumieć czasy wyjścia Izraelitów z Egiptu, studiuj następujące fragmenty Biblii: Rdz 15,13-16; Wj 12,40-41; Sdz 11,26; 1 Krl 6,1 (zob. także Dz 7,6; Ga 3,16-17).

1. rozdział Księgi Wyjścia obejmuje długi okres — od czasów Józefa, gdy jego ojciec Jakub wraz z całą rodziną przybył do Egiptu, aż po nakaz zabijania hebrajskich chłopców wydany przez faraona. Choć trwają dyskusje nad tym, jak długi był to okres, liczy się nade wszystko to, że gdy lud Boży został zniewolony w obcym kraju, Bóg nie zapomniał o swoich wiernych.

Choć nie znamy wielu szczegółów dotyczących dziejów Hebrajczyków w Egipcie, przynajmniej na razie (zob. 1 Kor 13,12), to jednak objawienie charakteru Boga jaśnieje z kart Księgi Wyjścia, podobnie jak z całego Pisma Świętego. Możemy być pewni, że bez względu na to, jak źle się dzieje, Bóg zawsze jest obecny i godny zaufania, nawet w najtrudniejszej sytuacji.