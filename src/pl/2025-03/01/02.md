---
title:  Lud Boży w Egipcie
date:  29/06/2025
---

Księga Wyjścia w języku hebrajskim nosi tytuł Szemot, co dosłownie znaczy: imiona. Hebrajska nazwa pochodzi od pierwszego rzeczownika w tekście księgi. Księga ta zaczyna się słowami: „Oto imiona synów izraelskich…” (Wj 1,1). Tak więc Księga Wyjścia rozpoczyna się wymienieniem patriarchów izraelskich — synów Jakuba.

`Przeczytaj Wj 1,1-7. Jaka ważna prawda jest zawarta w tych wersetach?`

Księga Wyjścia rozpoczyna się przypomnieniem Bożego błogosławieństwa. Gdy patriarcha Jakub i jego rodzina osiedlili się w Egipcie, liczyli zaledwie siedemdziesięcioro osób (zob. Rdz 46,27; Wj 1,5), ale Izraelici „byli płodni i rozmnożyli się, i byli liczni, i coraz bardziej potężnieli, tak że było ich pełno w całym kraju” (Wj 1,7). W czasie wyjścia z Egiptu liczyli już „około sześciuset tysięcy mężów pieszych oprócz dzieci” (Wj 12,37).

`Przeczytaj Wj 1,8-11. Jaka była sytuacja Izraelitów w Egipcie w czasach poprzedzających ich wyjście z tego kraju?`

Tekst biblijny maluje historię Izraelitów w Egipcie w ciemnych barwach. Na początku Księgi Wyjścia czytamy, że stali się oni niewolnikami w Egipcie i byli zmuszani do ciężkiej pracy. Jednak Księga Wyjścia kończy się opisem pokoju i nadziei płynących z obecności Boga w przybytku w środku izraelskiego obozu (zob. 40. rozdział Księgi Wyjścia). Między tymi skrajnie różnymi sytuacjami zawarty jest opis Bożego zwycięstwa. Dzięki wyzwoleniu ludu Bożego z niewoli, przeprowadzeniu go przez Morze Czerwone i pokonaniu najsilniejszej wówczas armii Bóg objawił swoje zwycięstwo nad siłami zła.

Historia Izraelitów w Egipcie akcentuje, że paradoksalnie „im bardziej ich uciskano, tym szybciej rozmnażali się i rośli w siłę” (Wj 1,12 BKR). To znaczy, że bez względu na ludzkie machinacje Bóg nadal panuje i ratuje swój lud, nawet jeśli okoliczności wydają się beznadziejne, przynajmniej z ludzkiego punktu widzenia.

`W Egipcie objął władzę nowy faraon, który nie pamiętał, jak dużo ten kraj zawdzięczał Józefowi. Jak uczy nas to, że nigdy nie powinniśmy traktować żadnej sytuacji, zwłaszcza tej dobrej, jako mającej istnieć zawsze?`