---
title:  Któż to jest Pan?
date:  13/07/2025
---

Na polecenie Boga Mojżesz udał się do faraona i tak zaczął się proces, w wyniku którego Mojżesz miał wyprowadzić lud Boży z Egiptu (zob. Wj 3,10).

`Jak faraon odpowiedział na wezwanie Boga, by wypuścił Jego lud (zob. Wj 5,1-2), i jakie znaczenie miała jego odpowiedź?`

— „Któż to jest Pan (…)?” (Wj 5,2) — zapytał faraon, ale nie po to, by się dowiedzieć, ale by się zbuntować przeciwko Bogu i zanegować istnienie Tego, który miałby stawiać faraonowi tego rodzaju wymagania.

Z nieopisaną pychą faraon dodał:

— „Pana nie znam” (Wj 5,2).

Iluż ludzi w dziejach świata mówiło podobnie! Niestety, tragicznie wielu. A przecież Jezus powiedział:

— „A to jest żywot wieczny, aby poznali ciebie, jedynego prawdziwego Boga i Jezusa Chrystusa, którego posłałeś” (J 17,3).

Egipt z faraonem jako władcą na czele symbolizuje ziemskie potęgi, które przeczą obecności i władzy Boga. Jest to siła stojąca w sprzeciwie wobec Boga, Jego Słowa i Jego ludu.

Kolejna deklaracja faraona: „Izraela nie wypuszczę” (Wj 5,2), świadczy jeszcze dobitniej o buncie przeciwko Żywemu Bogu i czyni Egipt symbolem nie tylko zaprzeczenia istnienia Boga, ale wręcz systemu religijnego toczącego walkę przeciwko Bogu.

Nic dziwnego, że wielu dopatrzyło się podobnej postawy tysiące lat później u uczestników rewolucji francuskiej (zob. także Iz 30,1-3 i Ap 11,8). Faraon uważał się za boga czy syna bożego, co ma przełożenie na szeroko pojęte wierzenie we własną najwyższą władzę, siłę i inteligencję.

„Pośród wszystkich narodów przedstawionych w biblijnej historii to Egipt najbardziej zuchwale zaprzeczał istnieniu Żywego Boga i opierał się Jego przykazaniom. Żaden monarcha nie porwał się na bardziej otwartą i bezwzględną rebelię przeciw władzy nieba niż jego król. Gdy Mojżesz w imieniu Boga przyszedł do niego z poselstwem, faraon odpowiedział dumnie:

— »A któż to jest ów Jahwe, żebym musiał go słuchać i wypuścić Izraelitów? Ja nie znam żadnego Jahwe i wcale nie zamierzam wypuścić Izraelitów« (Wj 5,2 BKR).

Na tym polega ateizm, a naród symbolizowany przez Egipt, objawiając ducha niewiary i buntu, w podobny sposób odrzucił to, czego oczekuje Żywy Bóg”12.

`Jak odpowiedziałbyś na pytanie:`

`— Czy znasz Boga?`

`Jeśli odpowiedziałbyś twierdząco, to jak byś Go opisał i dlaczego właśnie tak?`