---
title:  Boskie Ja
date:  15/07/2025
---

Można szczerze współczuć Mojżeszowi i Aaronowi. Nie dość, że zostali zlekceważeni przez faraona, to jeszcze ich własny lud przeklinał ich jako sprawców swojego nieszczęścia!

Nic dziwnego, że Mojżesz zwrócił się ze skargą do Boga. W swoim rozgoryczeniu i poczuciu zawodu z powodu pogorszenia sytuacji Izraelitów zapytał:

— „Panie! Dlaczego wyrządziłeś zło temu ludowi? Dlaczego mnie tu posłałeś? Wszak od tej chwili, gdy poszedłem do faraona, aby mówić w imieniu twoim, gorzej postępuje z tym ludem, Ty zaś nie wyratowałeś ludu swego” (Wj 5,22-23).

Niezadowolenie Mojżesza wyrażone wobec Boga wydaje się oczywiste, a w zaistniałej sytuacji nawet zrozumiałe.

Jednak Bóg odpowiedział z mocą. Obiecał działać, i to zdecydowanie!

— „Teraz zobaczysz, co uczynię faraonowi” (Wj 6,1).

`Przeczytaj Wj 5,22-6,8. Co Bóg odpowiedział Mojżeszowi i jakie ważne teologiczne prawdy są zawarte w tej odpowiedzi?`

Bóg powiedział, że od tej pory będzie nie tylko przemawiał, ale będzie potężnie działał na rzecz swego ludu. Przypomniał też Mojżeszowi kilka zasadniczych faktów:

1. Ja jestem Pan.

2. Ja objawiłem się patriarchom.

3. Ja ustanowiłem z nimi przymierze.

4. Ja dałem im obietnicę dotyczącą ziemi kananejskiej.

5. Ja usłyszałem jęk Izraelitów.

6. Ja wspomniałem moje przymierze, by dać im Ziemię Obiecaną.

Zwróć uwagę, że raz po raz Bóg powtarza boskie Ja. Ja, Pan, twój Bóg. Ja dokonałem wielkich rzeczy, więc możesz ufać, że Ja dokonam tego, co Ja obiecałem.

Pan uroczyście zapowiedział, że dokona dla Izraelitów czterech wielkich rzeczy, gdyż jest ich Żywym Bogiem: „[1] Ja was uwolnię od ciężarów nałożonych przez Egipcjan i [2] wybawię was z ich niewoli, i [3] wyzwolę was wyciągniętym ramieniem i przez surowe wyroki. [4] I przyjmę was za swój lud, i będę wam Bogiem” (Wj 6,6-7).

Te cztery Boże działania odnowią i umocnią więź Boga z Jego ludem. Bóg jest podmiotem tych wszystkich działań, a Izraelici są odbiorcami wszystkich dobrodziejstw i łaski. Bóg oferuje te dary darmo, z miłości. Tak uczynił wówczas wobec swojego ludu i tak samo czyni obecnie wobec nas.

`Jakie inne osoby wymienione w Biblii wołały do Boga ze skargą, i to uzasadnioną? Dlaczego słuszne jest czasami otwieranie duszy przed Bogiem nawet w narzekaniach i skargach z powodu sytuacji, w jakiej się znaleźliśmy? Dlaczego skarżąc się przed Bogiem, należy to czynić zawsze z wiarą i ufnością?`