---
title:  Do Dalszego Studium
date:  18/07/2025
---

Pomyśl, jak bardzo skomplikowała się sytuacja Izraelitów po tym, gdy Mojżesz po raz pierwszy przekazał faraonowi Boże polecenie.

„Król, poruszony do żywego, zaczął podejrzewać Izraelitów o planowanie buntu w celu uwolnienia się od służenia mu. Ich bezczynność wywołała jego niezadowolenie, postanowił więc nie pozostawiać im czasu na niebezpieczne knowania. Natychmiast zastosował środki mające zacieśnić więzy ich niewoli i złamać ducha niezależności. Tego samego dnia wydane zostały rozkazy, które uczyniły ich pracę jeszcze bardziej okrutną i uciążliwą.

Najpopularniejszym materiałem budowlanym w tym kraju była suszona na słońcu cegła. Budowano z niej ściany najpiękniejszych budowli, które następnie pokrywano kamieniem. Wytwarzanie cegieł wymagało pracy wielkiej liczby niewolników. Krótko pocięta słoma była mieszana z gliną, by nadać cegłom większą wytrzymałość, tak więc wielkie ilości słomy były potrzebne do pracy. Król więc polecił teraz, aby nie dostarczano słomy. Robotnicy musieli ją zbierać sami, chociaż wymagano od nich wyprodukowania takiej samej ilości cegieł.

Ten rozkaz wywołał wielką rozpacz wśród Izraelitów w całym kraju. Egipscy nadzorcy wyznaczyli hebrajskich inspektorów, by doglądali pracę ludzi, czyniąc ich odpowiedzialnymi za pracę wykonywaną przez podległych im robotników. Gdy żądanie króla zostało wprowadzone w życie, rozszedł się lud po całym kraju, by zbierać ścierń zamiast słomy, stwierdzili jednak, że nie są w stanie wykonać wyznaczonej pracy. Hebrajskich nadzorców karano za to okrutną chłostą”15.

**Pytania Do Dyskusji**

`1. Przypomnij sobie okres w twoim życiu, gdy wbrew temu, iż usłuchałeś Bożego powołania, nie wszystko układało się po twojej myśli. Czego nauczyłeś się z tego doświadczenia?`

`2. Podczas wspólnego studium Pisma Świętego opowiedz, jak Bóg interweniował w twoim życiu, gdy modliłeś się o Jego pomoc albo gdy się jej nie spodziewałeś. Jak możemy wierzyć w dobroć Boga nawet wtedy, gdy spotykają nas złe rzeczy, mimo że ufamy Panu?`

`3. Co powiedziałbyś komuś, kto twierdzi, że nie wierzy w istnienie Boga. Czy takie stwierdzenie zawsze wyraża bunt wobec Boga? Czy może wyrażać po prostu brak wiedzy o Bogu? Co możesz uczynić, by pomóc innym poznać Boga i zrozumieć, jak ważne jest to dla nich?`