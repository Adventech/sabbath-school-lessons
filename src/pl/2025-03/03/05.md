---
title:  Nieobrzezane usta
date:  16/07/2025
---

Pan dał Mojżeszowi wielkie i doniosłe obietnice dotyczące tego, co zamierzał uczynić. Choć pocieszenie, jakiego doznał, musiało podnieść Mojżesza na duchu, to jednak reakcja jego ludu z pewnością na nowo wpędziła go w przygnębienie.

`Przeczytaj Wj 6,9-13. Co stało się potem i czego możemy się nauczyć z tej historii o radzeniu sobie z rozczarowaniami i problemami w naszym życiu?`

Hebrajczycy byli tak zniechęceni w swoim smutku, cierpieniu i trudzie, iż nie chcieli nawet słuchać Mojżesza zapewniającego ich, że Bóg będzie działał, by wypełnić to, co obiecał. Tak długo czekali na wyzwolenie, a ich oczekiwania nie zostały spełnione. Dlaczego tym razem miałoby być inaczej? Tracili serce i odwagę, a to musiało być dla nich bardzo gorzkim doświadczeniem, gdyż wcześniej wydawało się im, że po raz pierwszy w życiu mają realną nadzieję na wyzwolenie, a teraz, jak sądzili, nadzieja ta została zawiedziona.

Każdy z nas w jakimś stopniu jest w stanie utożsamić się z tamtymi ludźmi. Wszyscy tak czy inaczej doświadczyliśmy i doświadczymy przygnębienia, rozczarowania, niezadowolenia, a nawet pozornego opuszczenia przez Boga.

Wspomnij to, co spotkało Hioba. Podobnie psalmista Asaf zmagał się z kwestią powodzenia bezbożnych i cierpienia sprawiedliwych. Jednak wbrew tym zmaganiom Asaf zapisał jedno z najwznioślejszych wyznań wiary:

— „Bo przecież jam zawsze z tobą; Tyś ujął prawą rękę moją. Prowadzisz mnie według rady swojej, a potem przyjmiesz mnie do chwały. Kogóż innego mam w niebie, jeśli nie ciebie? I na ziemi w nikim innym nie mam upodobania! Chociaż ciało i serce moje zamiera, to jednak Bóg jest opoką serca mego i działem moim na wieki” (Ps 73,23-26).

W świętej historii Bóg raz po raz zapewniał swoich wiernych, że jest z nimi (zob. Iz 41,13 i Mt 28,20). Udzielał im swojego pokoju, pocieszenia i swojej siły niezbędnych do sprostania wyzwaniom życia (zob. J 14,27; 16,33; Flp 4,6-7).

Formuła przymierza: „Przyjmę was za swój lud, i będę wam Bogiem” (Wj 6,7), wyraża bliską więź, jaką Pan zawsze pragnął mieć ze swoim ludem.

`Zastanów się nad tą obietnicą:`

`— „Przyjmę was za swój lud, i będę wam Bogiem” (Wj 6,7).`

`Choć została ona wyrażona w zbiorowej formie, jak odnosi się do każdego z nas z osobna i jak więź Boga z nami przejawia się w naszym codziennym życiu? (Zob. także 2 Kor 6,16).`