---
title:  Trudny początek
date:  14/07/2025
---

Choć Mojżesz musiał od początku wiedzieć, że to, co Pan wyznaczył mu do wykonania, nie pójdzie łatwo (stąd jego niechęć, by się tego podjąć), to jednak przypuszczalnie nie przewidział tego, co miało później nastąpić.

`Przeczytaj Wj 5,3-23. Jaki był bezpośredni skutek pierwszego opisanego spotkania Mojżesza i Aarona z faraonem?`

Zanim udali się do faraona, Mojżesz i Aaron zebrali starszych i lud izraelski, przekazali im słowa Boga i zademonstrowali znaki dane przez Boga, dzięki czemu Izraelici uwierzyli, że Pan wyzwoli ich z niewoli. Wdzięczni za tę obietnicę, oddali cześć Panu (zob. Wj 4,29-31). Ich oczekiwania były z pewnością wielkie, albowiem wreszcie Bóg wyzwoli swój lud, Hebrajczyków, z niewoli!

Następnie Mojżesz udał się do władcy Egiptu, by przedstawić Boże wymagania. Jednak to tylko pogorszyło sytuację Izraelitów. Ich cierpienie zostało wzmożone, a trud stał się jeszcze bardziej nieznośny. Oskarżono ich o lenistwo, zaczęto traktować jeszcze surowiej, a ich niewolnicza praca stała się trudniejsza niż kiedykolwiek dotąd.

Przywódcy ludu nie byli zadowoleni z takiego obrotu sprawy, a konfrontacja między nimi a Mojżeszem i Aaronem wypadła dość nieprzyjemnie i (jak się przekonamy) zapowiadała przyszłe tego rodzaju konflikty Mojżesza z jego rodakami.

`Przeczytaj Wj 5,21 i postaw się w miejscu Izraelitów, którzy zbuntowali się przeciwko Mojżeszowi i Aaronowi. Czym możesz wytłumaczyć postawę tych ludzi?`

Nietrudno zrozumieć, dlaczego izraelscy starsi czuli się oszukani przez Mojżesza. Powiedzieli Mojżeszowi i Aaronowi:

— „Niech wejrzy Pan na was i osądzi” (Wj 5,21).

Sądzili, że Mojżesz rychło wyzwoli ich spod egipskiego ucisku, tymczasem jego działania doprowadziły do tego, że Egipcjanie jeszcze bardziej uprzykrzyli im życie.

Tak więc Mojżesz i Aaron musieli przeciwstawić się nie tylko faraonowi i całej jego potędze, ale także własnym rodakom, którym usiłowali pomóc.

`Jaki jest najlepszy sposób postępowania, gdy dochodzi do różnicy zdań między tobą a przywódcami twojego zboru?`