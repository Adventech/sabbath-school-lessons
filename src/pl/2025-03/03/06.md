---
title:  Mojżesz jak Bóg dla faraona
date:  17/07/2025
---

`Przeczytaj Wj 6,28-7,7. Jak Pan odpowiedział na wymówki Mojżesza?`

Bóg przedstawił się Mojżeszowi jako Jahwe, to znaczy jako Bóg bliski każdemu człowiekowi z osobna, Bóg swojego ludu zawierający przymierze z tymi, którzy Mu ufają.

Ten bliski Bóg po raz kolejny nakazał Mojżeszowi udać się do faraona i przemówić do niego. Zupełnie pozbawiony pewności siebie Mojżesz zareagował znowu wymówką:

— „Jakże usłucha mnie faraon?” (Wj 6,30).

Widzimy tu po raz kolejny nie tyle skromność i pokorę Mojżesza, ile pragnienie uwolnienia się od zadania, które, jak sądził Mojżesz, przerastało jego zdolności.

„Gdy Bóg polecił Mojżeszowi wrócić do faraona, ten okazał brak pewności siebie. Hebrajskie wyrażenie aral sefatajim — dosłownie nieobrzezane wargi (BG) lub nieobrzezane usta13 (UBJW) — użyte przez Mojżesza miało podkreślać jego brak zdolności oratorskich (zob. Wj 6,12.30). Jest ono podobne do wyrażenia zawartego w Wj 4,10: »Powolny w mówieniu« (BRP)”14.

Bóg w swoim miłosierdziu dał Mojżeszowi do pomocy Aarona. Mojżesz miał przekazywać przesłanie Aaronowi, a ten miał je oznajmiać faraonowi. W ten sposób Mojżesz miał odgrywać wobec egipskiego władcy niejako rolę Boga, zaś Aaron otrzymał funkcję Jego proroka.

To historyczne sprawozdanie niejako przy okazji podaje znakomitą definicję roli proroka. Prorok jest rzecznikiem Boga, Jego sługą przekazującym słowa Boga ludziom i interpretującym je zgodnie z wolą Boga. Jak Mojżesz rozmawiał z Aaronem, a Aaron przekazywał przesłanie faraonowi, tak Bóg nawiązuje łączność z prorokiem, a ten ogłasza Bożą naukę ludziom. Przekaz może mieć formę werbalną, w formie osobistego spotkania albo, jak to najczęściej bywa, prorok może spisać przesłanie otrzymane od Boga i udostępnić je na piśmie odbiorcom.

Bóg uprzedził Mojżesza, czego może oczekiwać w związku z audiencjami u faraona. Ostrzegł go, że konfrontacja będzie pełna napięcia i długotrwała. Po raz drugi podkreślił, że faraon okaże się człowiekiem niezwykle upartym i twardego serca (zob. Wj 4,21; 7,3). Jednak ostatecznie efekt będzie przynajmniej po części pozytywny:

— „I poznają Egipcjanie, żem Ja Pan” (Wj 7,5).

Tak więc nawet pośród chaosu, jaki zaistnieje, Bóg zostanie uwielbiony.

`Mojżeszowi skończyły się wymówki, więc przystąpił do wykonania tego, co Bóg mu nakazał. Jakich wymówek ty używasz, by nie czynić tego, o czym wiesz, że jest wolą Boga?`