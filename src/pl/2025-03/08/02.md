---
title:  Góra Synaj
date:  17/08/2025
---

`Przeczytaj Wj 19,1-8. Co Bóg obiecał Izraelitom zgromadzonym u podnóża góry Synaj?`

Bóg przyprowadził Izraelitów do góry Synaj, gdzie zamierzał im nadać dziesięcioro przykazań (dekalog). Słynna biblijna góra Synaj, na której Bóg kilkakrotnie rozmawiał z Mojżeszem (zob. np. Wj 3,1; 19,2; 24,18), to przypuszczalnie Dżabal Musa (arab. Góra Mojżesza) wznosząca się na wysokość 2285 metrów nad poziom morza w południowej części Półwyspu Synajskiego. Wiele wieków później w tym samym miejscu Eliasz spotkał się z Bogiem (zob. 1 Krl 19,8). Na tej górze Bóg powołał Mojżesza, by wyprowadził Izraelitów z Egiptu (zob. Wj 3,1.10). Poinformował go wtedy, że gdy wyprowadzi Hebrajczyków z niewoli, przywiedzie ich pod tę górę, co będzie znakiem dla Mojżesza, że Bóg Abrahama, Izaaka i Jakuba ich prowadzi (zob. Wj 3,12).

Po dwóch miesiącach wędrówki Izraelici przybyli pod górę Synaj (zob. Wj 19,1), gdzie mieli pozostawać przez prawie rok (por. Wj 19,1 z Lb 10,11-12). W ciągu tego roku nadane im zostały przepisy prawne (zapisane w Wj 19,1-40,38, Kpł 1,1-27,34 i Lb 1,1-10,10). Pobyt Izraelitów pod górą Synaj to centralny element opisu zawartego w Pięcioksięgu Mojżesza. Doświadczenie przeżyte przez Izraelitów na Synaju jest podstawą ich roli wybranego ludu Bożego, jedynego wówczas narodu niepogrążonego w pogaństwie i bałwochwalstwie.

Bóg podjął inicjatywę i ustanowił przymierze między Nim a Izraelitami. Pod warunkiem posłuszeństwa i trwania w więzi z Nim obiecał im uczynić ich swoją szczególną własnością, królestwem kapłańskim i świętym ludem.

Być świętym, znaczy być poświęconym Bogu i objawiać Jego charakter wobec innych ludzi, w tym zwłaszcza okolicznych narodów. Izraelici mieli funkcjonować jako królestwo kapłanów uczących innych ludzi o Bogu, prowadzących ich do Niego i nauczających Jego drogi i Jego prawa. Mieli być szczególną własnością Boga, gdyż pragnął On uczynić ich narzędziami służącymi oświeceniu ludzkości światłem poznania Boga i Jego charakteru.

To przymierze było prawnym ustanowieniem więzi między Bogiem i Jego ludem. Ogólna formuła przymierza, nieco różna w różnych wersetach, jest następująca:

— Ja będę ich Bogiem, a oni będą moim ludem (zob. Wj 6,7; Kpł 26,12; Jr 24,7; 31,33; Hbr 8,10; Ap 21,3).

`Wyobraź sobie, co to znaczy być szczególną własnością Boga (zob. Wj 19,5). Jakie szczególne przywileje może to obejmować? Jakie szczególne obowiązki pociąga to za sobą?`