---
title:  Prawo jako Boża obietnica dla nas
date:  21/08/2025
---

`Przeczytaj Rz 3,20-24. Skoro apostoł Paweł wyraźnie podkreśla, że nikt nie może być zbawiony przez przestrzeganie dziesięciorga przykazań, to jaką funkcję powinny pełnić te przykazania w naszym życiu?`

Hebrajskie słowo dawarim użyte przez Mojżesza w wyrażeniu oznaczającym dziesięcioro przykazań (zob. Wj 34,28 i Pwt 4,13; 10,4) nie znaczy dosłownie przykazania albo słowa. To hebrajskie słowo dawar (w liczbie pojedynczej) może także oznaczać obietnicę. Dlatego w wielu miejscach Starego Testamentu (zob. 1 Krl 8,56; 2 Krn 1,9; Ne 5,12-13; Pwt 1,11 BG; 6,3; 9,28; Joz 9,21 BT; 22,4 BG; 23,5) dawar jest tłumaczone zarówno jako rzeczownik, jak i czasownik wyrażający pojęcie obietnicy.

Ellen G. White poczyniła ciekawe spostrzeżenie dotyczące funkcji dekalogu: „Dziesięć przykazań (...) to dziesięć obietnic”27. Dekalog należy rozumieć jako obietnice Boże kierujące nas na właściwą ścieżkę, aby Bóg mógł dokonywać wielkich rzeczy dla nas. Jednak aby tak było, musimy przestrzegać Bożych przykazań.

`Przeczytaj Rz 10,4. Jak powinniśmy rozumieć stwierdzenie apostoła Pawła, że Chrystus jest końcem (gr. telos) prawa?`

Paweł stwierdził, że Chrystus jest telos prawa, ale nie w tym sensie, że usuwa prawo czy je unieważnia. Znaczy to raczej, że Chrystus jest celem i intencją prawa. W żaden sposób Jego pojednawcza ofiara nie podważa znaczenia ani trwałości prawa Bożego. Przeciwnie, Paweł mówi o doniosłości prawa, jego zasadności i trwałym autorytecie (zob. Rz 3,31; 1 Kor 7,19; Ga 5,6). Znaczenie greckiego słowa telos wiąże się przede wszystkim ze wskazywaniem przeznaczenia i celu, a nie z czasem. Chrystus jest kluczem do prawdziwego znaczenia i celu prawa Bożego. Zatem niewłaściwe byłoby twierdzić, że On podważył, uchylił czy unieważnił prawo. Chrystus jest celem prawa — Tym, na którego prawo wskazuje.

`W jaki sposób prawo wskazuje nam Jezusa? Inaczej mówiąc, co objawia nam prawo o nas samych, iż uświadamia nam, że potrzebujemy Jezusa?`