---
title:  Przygotowanie na przyjęcie daru
date:  18/08/2025
---

`Przeczytaj Wj 19,9-25. Jak Bóg przygotował Izraelitów na przyjęcie dziesięciorga przykazań?`

Bóg udzielił Izraelitom konkretnych instrukcji, co mają uczynić, przygotowując się na nadanie prawa na Synaju. Ich zewnętrzna czystość miała odzwierciedlać ich całkowite poświęcenie dla Boga. Mieli się przygotować na niezwykły pokaz chwały Pana, którego mieli się stać świadkami. Przybyciu Boga na górę Synaj towarzyszyły „grzmoty i błyskawice, i gęsty obłok nad górą, i doniosły głos trąby, tak że zadrżał cały lud, który był w obozie” (Wj 19,16).

Dekalog (dziesięcioro przykazań) jest jednym z najważniejszych elementów objawienia Boga i stanowi podstawę biblijnej etyki. Tworzy treść i podstawę Bożych standardów dla całej ludzkości, a jego zasady są wieczne i powszechnie obowiązujące.

Zgodnie z biblijnym sprawozdaniem dekalog został ogłoszony przez Boga (zob. Wj 19,19; 20,1; Pwt 5,4-5.24) i zapisany przez Niego (zob. Wj 24,12; 31,18; Pwt 5,22). Został też dwukrotnie wręczony Mojżeszowi jako szczególny dar (zob. Wj 32,19; 34,1; Pwt 10,1-2).

W Księdze Wyjścia (zob. Wj 31,18; 34,28) dekalog został nazwany świadectwem (hebr. edut) oraz słowami przymierza (hebr. diwre haberit). W Księdze Powtórzonego Prawa czytamy, że przykazania zostały zapisane na tablicach przymierza (zob. Pwt 9,9.11.15). Żadna biblijna księga napisana po hebrajsku nie używa wyrażenia dziesięcioro przykazań (hebr. micwot — przykazania). Trzykrotnie użyta została nazwa dziesięć słów, która po hebrajsku brzmi aseret hadewarim, od dawar — słowo, zdanie, sprawa, rzecz, mowa, historia, obietnica, wypowiedź (zob. Wj 34,28; Pwt 4,13; 10,4).

Istnieją dwie wersje dekalogu nieznacznie różniące się między sobą — pierwsza jest zapisana w Wj 20,1-17, a druga w Pwt 5,6-21. Druga wersja przedstawiona ustnie przez Mojżesza w mowie skierowanej do Izraelitów została wypowiedziana niemal czterdzieści lat po wydarzeniach pod górą Synaj i przed wkroczeniem Hebrajczyków do Ziemi Obiecanej (zob. Pwt 1,3-4; 4,44-47). Te okoliczności wyjaśniają drobne różnice między oryginalną treścią dekalogu a wersją wypowiedzianą przez Mojżesza.

Gdy Paweł napisał, że sumą prawa Bożego jest miłość, zacytował przy tym niektóre przykazania dekalogu (zob. Rz 13,8-10). Miłość rzeczywiście jest istotą prawa Bożego, jako że „Bóg jest miłością” (1 J 4,16).

`Jak rozumiesz to, że dziesięcioro przykazań jest wyrazem miłości Bożej? Co to oznacza? W jaki sposób przykazania dekalogu objawiają miłość?`