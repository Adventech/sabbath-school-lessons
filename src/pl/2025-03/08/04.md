---
title:  Dar dekalogu
date:  19/08/2025
---

`Przeczytaj Wj 20,1-17. Jakie zasady są wyrażone w dekalogu i jak jest on ułożony/uporządkowany?`

Zwróć uwagę, że dekalog nie zaczyna się od nakazu, ale od przypomnienia łaskawych dokonań Boga dla Jego ludu:

— „Jam jest Pan, Bóg twój, który cię wyprowadził z ziemi egipskiej, z domu niewoli” (Wj 20,2).

Pan najpierw okazał swoją łaskę, dając wolność i zbawienie Izraelitom, a dopiero potem objawił im swoją wolę. Te przykazania miały być zachowywane z miłości i wdzięczności za to, czego Bóg dokonał dla nich.

Najważniejszym Bożym słowem stanowiącym podsumowanie dekalogu jest miłość (zob. Rz 13,10). Najważniejsze przykazanie to przykazanie miłowania wyrażone w dwóch częściach — jako miłowanie Boga (zob. Pwt 6,5) i miłowanie bliźniego (zob. Kpł 19,18).

W czterech pierwszych przykazaniach dekalog interpretuje, co znaczy miłować Boga, a w kolejnych sześciu przykazaniach prawo Boże wskazuje, co znaczy miłować bliźniego. Dekalog zaczyna się od uczczenia Boga ponad wszystko (pionowy wymiar miłowania) i przechodzi do poszanowania bliźnich (poziomy wymiar miłowania). Przykazania oznaczają:

1. Czczenie i szanowanie Boga przez oddawanie Mu pierwszego i najwyższego miejsca w każdej sytuacji w naszym życiu (pierwsze przykazanie).

2. Czczenie Boga i zachowywanie świadomości Jego wyjątkowej roli przez unikanie przedstawiania Go w jakiejkolwiek formie, czy to materialnej, czy symbolicznej, czy duchowej. Nasze najczystsze uczucia mają być kierowane bezpośrednio do Pana (drugie przykazanie).

3. Szanowanie imienia Boga — Jego reputacji i charakteru (trzecie przykazanie).

4. Czczenie Bożego dnia odpoczynku — soboty (czwarte przykazanie).

5. Szanowanie rodziców (piąte przykazanie).

6. Szanowanie życia (szóste przykazanie).

7. Szanowanie małżeństwa (siódme przykazanie).

8. Szanowanie cudzej własności (ósme przykazanie).

9. Szanowanie cudzej reputacji (dziewiąte przykazanie).

10. Szanowanie samego siebie przez powstrzymywanie się od kalania własnego charakteru egoistycznymi pragnieniami (dziesiąte przykazanie).

Jezus powiedział:

— „Jeśli mnie miłujecie, przykazań moich przestrzegać będziecie” (J 14,15; zob. także 1 J 4,20-21).

Zatem prawdziwe posłuszeństwo jest wyrazem miłości i wdzięczności wobec Jezusa, a miłość ta wyraża się najmocniej w tym, jak traktujemy naszych bliźnich.