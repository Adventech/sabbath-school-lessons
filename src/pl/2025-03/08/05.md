---
title:  Różne funkcje prawa Bożego
date:  20/08/2025
---

Prawo Boże ukazuje charakter Boga, mówi kim On jest. Jak Bóg jest święty, sprawiedliwy i dobry, takie również jest Jego prawo. Apostoł Paweł potwierdza: „Tak więc zakon jest święty i przykazanie jest święte i sprawiedliwe, i dobre” (Rz 7,12).

W Biblii prawo Boże jest postrzegane w bardzo pozytywnym świetle (zob. Mt 5,17-18; J 14,15; 1 Kor 7,19). Starożytni ludzie pisali poematy o prawie Bożym (zob. np. Ps 119,1-176), śpiewali o nim (zob. Ps 19,1-15) i rozmyślali o nim dniem i nocą (zob. Ps 1,2 i Joz 1,8). Prawo pomaga ludziom trzymać się z dala od zła oraz daje mądrość, zrozumienie, zdrowie, dobrobyt i pokój (zob. Pwt 4,1-6 i Prz 2,1-3,35).

1. Prawo Boże jest jak ogrodzenie, które otacza przestrzeń życiową i wyznacza obszar, poza którym niebezpieczeństwa, problemy, kłopoty, a nawet śmierć czekają nieostrożnych (zob. Rdz 2,16-17 i Jk 2,12).

2. Prawo jest także drogowskazem wskazującym Jezusa, który przebacza nasze grzechy i zmienia nas (zob. 2 Kor 5,17 i 1 J 1,7-9). W ten sposób prowadzi nas do Chrystusa jak grecki paidagogos, to jest dozorca, strażnik, opiekun (zob. Ga 3,24).

`Przeczytaj Jk 1,23-25. Co napisał Jakub i jak słowa te pomagają nam uświadomić sobie funkcję i znaczenie prawa Bożego, choć prawo samo w sobie nie może nas zbawić?`

Lustro może nam uświadomić nasze defekty, ale nie może nas uleczyć. Lustro jedynie ukazuje problemy, ale nie oferuje ich rozwiązania. Tak samo jest z prawem Bożym. Usiłowanie osiągnięcia usprawiedliwienia przed Bogiem przez zachowywanie prawa byłoby jak wpatrywanie się w lustro w nadziei, że prędzej czy później lustro sprawi, że nasze wady znikną.

Ponieważ zbawienie jest przez wiarę, a nie przez uczynki — w tym także uczynki prawa — niektórzy chrześcijanie twierdzą, że prawo zostało unieważnione i nie trzeba go już przestrzegać. Jednak jeśli weźmiemy pod uwagę to, że prawo definiuje, co jest grzechem, a co nim nie jest — „gdyby nie Prawo, w ogóle nie poznałbym grzechu” (Rz 7,7 BKR) — twierdzenie, iż prawo zostało unieważnione, jawi się jako rażący błąd w rozumieniu powiązania prawa i ewangelii. Istnienie prawa jest właśnie tym, co uświadamia nam potrzebę ewangelii.

`Jak udane były twoje próby przestrzegania prawa Bożego oparte na twoich postanowieniach i twojej silnej woli? Czy oparłbyś na nich swoją pewność zbawienia? Jeśli nie, to dlaczego potrzebujesz ewangelii?`