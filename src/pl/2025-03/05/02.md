---
title:  Jeszcze jedna plaga
date:  27/07/2025
---

Prorok Amos zapewnia nas, że „nie czyni Wszechmogący Pan nic, jeżeli nie objawił swojego planu swoim sługom, prorokom” (Am 3,7), a zatem przez proroka Mojżesza Bóg objawił faraonowi, co ma nastąpić. Faraon otrzymał uroczyste ostrzeżenie. Plaga, która miała spaść na Egipt, była sprawiedliwym sądem nad pychą, okrucieństwem i bałwochwalstwem, które ściągnęły nieszczęścia na kraj.

`Przeczytaj Wj 11,1-10. Jakie ostrzeżenie przekazał Bóg, zanim dokonał sądu nad Egiptem?`

Bóg dał Egipcjanom czas — trzy dni ciemności (zob. Wj 10,22-23) — by przemyśleli wszystko, co wydarzyło się do tej pory, i zrozumieli znaczenie tych dramatycznych zdarzeń. Skierował do nich także ostatnie wyraźne ostrzeżenie i dał im ostatnią szansę dokonania właściwego wyboru.

Jednak w Wj 11,8 czytamy, że Mojżesz „wyszedł od faraona w srogim gniewie”. Co było przyczyną gniewu Mojżesza? Najpewniej to, iż wiedział, jaka tragedia dotknie wielu niewinnych ludzi podczas dziesiątej plagi — i to z powodu zatwardziałości faraona, który jako władca powinien był tych ludzi chronić.

Liczba dziesięć ma istotne znaczenie w biblijnej symbolice. Oznacza pełnię, kompletność (na przykład dziesięcioro przykazań stanowi kompletne objawienie Bożego prawa moralnego). Tak więc dziesięć plag egipskich stanowi pełny wyraz Bożej sprawiedliwości i kary.

Bóg jako Sędzia jest przeciwny pysze, niesprawiedliwości, dyskryminacji, arogancji, wyzyskowi, okrucieństwu i egoizmowi. Bóg jest zawsze po stronie cierpiących, uciskanych, wyzyskiwanych i prześladowanych. Bóg w swoim czasie wymierzy sprawiedliwość, która w gruncie rzeczy jest po prostu wyrazem Jego miłości. (Zob. Ps 2,12; 33,5; 85,12; 89,15; 101,1; Iz 16,5; Jr 9,23).

My także powinniśmy robić, co w naszej mocy, by być ludźmi miłującymi i sprawiedliwymi. Jednak zawsze grozi nam wpadanie w jedną z dwóch skrajności. Albo z „miłości” przymykamy oczy na zło, gdy należy je ganić i karcić, albo stosujemy sprawiedliwość bez miłosierdzia, w surowy i bezduszny sposób. Żadna z tych skrajności nie jest właściwa. Jaki zatem jest Boży ideał? „Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mi 6,8).

`Jeśli nie potrafimy zachować idealnej równowagi, dlaczego lepiej jest zbłądzić, przechylając się na stronę miłosierdzia, zamiast sprawiedliwości? Czy rzeczywiście jest to lepsze?`