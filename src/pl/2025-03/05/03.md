---
title:  Pascha
date:  28/07/2025
---

`Przeczytaj Wj 12,1-20. Jakich konkretnych instrukcji udzielił Bóg Mojżeszowi i Aaronowi przed opuszczeniem Egiptu przez Izraelitów?`

Z ludzkiego punktu widzenia można byłoby się spodziewać, że Bóg poinstruuje Mojżesza i Aarona, jak zorganizować wyjście Izraelitów z Egiptu: Jak zebrać zapasy na drogę, zwłaszcza dla starców i matek z małymi dziećmi? Jak zatroszczyć się o stada żywego inwentarza? I tak dalej. Jednak zamiast tego Bóg udzielił zaskakującej instrukcji. Otóż polecił ludziom wziąć udział w obrzędzie nazwanym potem obrzędem paschalnym. Mówiąc innymi słowy, w oczekiwaniu na wyjście z niewoli mieli oni skupić się na oddaniu czci Panu, który zamierzał ich wyzwolić. Na wszystko inne miał przyjść czas potem.

Każda rodzina otrzymała polecenie przygotowania baranka, który miał zostać zabity i zjedzony przez uczestników Paschy. Te rodziny, które liczyły zbyt mało osób, by spożyć mięso z całego baranka, miały się przyłączyć do innych rodzin.

`Przeczytaj Wj 12,13-14. Co Pan zamierzał uczynić dla swojego ludu podczas ostatniej plagi? Co symbolizowało to niezwykłe wydarzenie?`

Rocznica wyjścia Izraelitów z Egiptu była świętowana co roku nie tylko jako upamiętnienie tego wydarzenia w dziejach Izraela, ale także jako symbol Bożego wyzwolenia realizowanego w każdym pokoleniu. Dla każdego wierzącego człowieka było to nowe i aktualne doświadczenie.

W Wj 12,12-13 wyjaśniono znaczenie Paschy. Oznaczała ona, że sąd Boży ominie Izraelitów. To wydarzenie miało tak doniosłe znaczenie, iż zostało upamiętnione jako jedno z dorocznych świąt. Słowo Pascha pochodzi od hebrajskiego rzeczownika Pesach, który znaczy między innymi: obejście, ominięcie, pominięcie. Oznacza to, że śmierć pierworodnych ominęła te domy, których odrzwia pomazano krwią baranka symbolizującego życie i zbawienie.

Świętowanie Paschy miało przypominać Izraelitom o wielkich i łaskawych dokonaniach Boga dla Jego ludu. To święto służyło także zachowaniu ich narodowej tożsamości i pieczętowało ich religijne przekonania.

`Dlaczego tak ważne jest to, byśmy zawsze pamiętali dobro, jakie Bóg nam wyświadczył w przeszłości, i ufali, że podobnie będzie On czynił dla nas w przyszłości?`