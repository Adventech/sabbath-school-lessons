---
title:  Sąd Boży
date:  31/07/2025
---

`Przeczytaj w Wj 12,29-30 o tym, jak Bóg poraził pierworodnych w Egipcie. Dlaczego kara dotknęła właśnie pierworodnych? (Zob. także Hbr 11,28).`

Ostatnia plaga egipska dotknęła bezpośrednio pierworodnych. Był to Boży sąd nad wszystkimi bogami Egiptu i wszystkimi rodzinami oddającymi cześć fałszywym bogom, bezużytecznym bożkom odzwierciedlającym ludzkie namiętności, pragnienia i lęki.

Jak wykazały poprzednie plagi, bożki te nie były w stanie nikogo uratować. Ich bezużyteczność stała się całkowicie widoczna teraz, podczas dziesiątej plagi, która przyniosła zdecydowanie bardziej dotkliwe konsekwencje dla Egipcjan niż wszystkie poprzednie plagi razem wzięte.

„W całym rozległym królestwie egipskim pycha każdego domu została poniżona. Krzyki i narzekania pogrążonych w rozpaczy napełniły powietrze. Król i dworzanie, z pobladłymi twarzami i drżącymi wargami, stali jak wryci, zdjęci przejmującą grozą”17.

Faraon reprezentował najwyższą władzę i boga Egiptu, a jego pierworodny syn był uważany za syna bożego. Izyda była boginią strzegącą dzieci, Heket miała być boginią czuwającą nad kobietami rodzącymi, a Min był bogiem rozmnażania. Ponadto Egipcjanie wierzyli jeszcze w kilku innych bożków mających zapewnić im płodność. Wszyscy ci bogowie okazali się bezsilni w konfrontacji z Żywym Panem. Mojżesz zaśpiewał:

— „Któż jest jak Ty, wśród bogów, Panie? Któż jest jak Ty, wzniosły w świętości? Straszliwy w chwalebnych czynach, sprawco cudów?” (Wj 15,11).

A Jetro oświadczył później:

— „Teraz wiem, że Pan jest większy niż wszyscy bogowie, bo dlatego wyratował lud z niewoli Egipcjan, że ci zuchwale z nim postępowali” (Wj 18,11).

Według 1. rozdziału Księgi Wyjścia Egipcjanie zabijali nowo narodzonych synów Izraelitów na rozkaz faraona, aby unicestwić naród izraelski, a wcześniej podporządkować go sobie zupełnie i upokorzyć. Teraz kara Boża dotknęła pierworodnych synów Egiptu. Co ludzie sieją, to i będą zbierać.

Nasze decyzje i czyny pociągają za sobą konsekwencje. Bolesną prawdą, której wszyscy doświadczyliśmy, jest to, że nie tylko my cierpimy wskutek naszych złych czynów. Także inni ludzie, czasami nawet bardzo wielu, i to niewinnych, cierpią także. Taka jest natura grzechu i zła.

`W jaki sposób zdarzyło ci się cierpieć wskutek cudzych grzechów? Jak inni cierpieli wskutek twoich grzechów? Jaka jest nasza jedyna nadzieja w obliczu problemu grzechu i zła?`