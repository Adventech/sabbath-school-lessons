---
title:  Przekazanie pochodni
date:  30/07/2025
---

Psalmista Dawid mówi o tym, jak nasze dzieci mogą poznać Boga i Jego pełną miłości opiekę: „Pokolenie pokoleniu głosi Twoje dzieła i zwiastuje Twoje potężne czyny” (Ps 145,4 BT). Jedni ludzie mają mówić innym ludziom o Bogu i Jego niezwykłych dokonaniach, przekazując Jego naukę, a następnie każda rodzina ma wychowywać następne pokolenia w poznaniu Słowa Bożego.

`Przeczytaj Wj 12,24-28. Jakie ważne polecenie zostało zawarte w tych wersetach?`

Rodzice byli pierwszymi nauczycielami dzieci w Izraelu i mieli im opowiadać między innymi historię wyjścia z Egiptu. Historia ta miała być przedstawiana nie tylko jako historyczne wydarzenie, ale także jako wzorzec osobistego doświadczenia zachowujący aktualność mimo upływu czasu. Świętując Paschę, młodzi Izraelici mieli utożsamiać się ze swoimi przodkami, przeżywając na nowo ich historię. Ojciec miał opowiadać swoim dzieciom o niewoli egipskiej, pokonaniu egipskich bogów, plagach i ostatecznym wyzwoleniu. W Księdze Wyjścia dwukrotnie podkreślono, jak rodzice w przyszłości mają odpowiadać na pytania dzieci dotyczące święta Paschy (zob. Pwt 6,6-8 i Wj 13,14-16).

Warto zauważyć, że Izraelici byli jeszcze w Egipcie, gdy otrzymali nakaz świętowania wyzwolenia z Egiptu. Zatem już samo świętowanie było aktem wiary. Gdy otrzymali te wskazówki, „lud pochylił głowy, i oddał pokłon” (Wj 12,27) swojemu Odkupicielowi, a następnie Izraelici przystąpili do wykonania tego, co im polecił.

W Księdze Powtórzonego Prawa Mojżesz przypomniał Izraelitom, by opowiadali historię swojego narodu jako element swojej osobistej drogi. Zwróć uwagę na wspólnotową formę tego opowiadania i nacisk położony na aktualne doświadczenie:

— „Zabłąkanym Aramejczykiem był mój ojciec i zstąpił do Egiptu, i przebywał tam jako obcy przybysz w nielicznej garstce, lecz stał się tam wielkim, potężnym i licznym narodem. Lecz Egipcjanie źle się z nami obchodzili, uciskali nas i nakładali na nas ciężką pracę przymusową, my zaś wołaliśmy do Pana, Boga naszych ojców, i Pan wysłuchał naszego głosu, i wejrzał na naszą udrękę i mozół oraz na nasz ucisk, i wyprowadził nas Pan z Egiptu ręką możną i podniesionym ramieniem wśród wielkiej zgrozy, znaków i cudów, i przyprowadził nas na to miejsce, i dał nam tę ziemię, ziemię opływającą w mleko i miód” (Pwt 26,5-9).

Przez wspominanie i opowiadanie dzieciom na nowo historii Paschy (i innych wydarzeń w dziejach biblijnych) rodzice mieli pomagać im zapamiętać, co Bóg uczynił dla nich i dla całego swojego ludu. To opowiadanie miało być błogosławieństwem zarówno dla opowiadających, jak i dla słuchających.