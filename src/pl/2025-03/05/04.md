---
title:  Pascha
date:  29/07/2025
---

`Przeczytaj Wj 12,17-23. Jaką rolę odgrywała krew baranka w symbolice święta Paschy?`

Krew baranka paschalnego jest jednym z najważniejszych elementów obrzędowych Paschy. Ci, którzy uczestniczyli w tym święcie, mieli pomazać krwią zabitego baranka odrzwia swojego domu. W ten sposób świadczyli o swojej wierze w to, że Bóg ocali ich przed tym, co spotka tych, których nie chroni krew baranka.

Była to oczywiście ewangelia wyrażona w sposób symboliczny, gdyż krew baranka paschalnego wskazywała na ofiarę Jezusa Chrystusa, Baranka Bożego, „który gładzi grzech świata” (J 1,29). Dlatego też baranek paschalny musiał być bez skazy. Krew symbolizowała Bożą ochronę i zwycięstwo życia nad śmiercią przez krew Chrystusa.

„A krew ta będzie dla was znakiem na domach, gdzie będziecie. Gdy ujrzę krew, ominę was, i nie dotknie was zgubna plaga, gdy uderzę ziemię egipską” (Wj 12,13).

Ewangelia od początku była kojarzona z Paschą, gdyż obrzędy związane z Paschą wskazywały nie tyle na uwolnienie z niewoli egipskiej i otrzymanie Ziemi Obiecanej, ale na ofiarę Jezusa Chrystusa za nasze grzechy oraz zastosowanie mocy Jego krwi do tych wszystkich, którzy przyjmują Jego ofiarę złożoną za nich i są chronieni przez nią.

Po upływie wielu wieków od ustanowienia Paschy Paweł tak napisał o jej znaczeniu: „Wyrzućcie więc stary kwas, abyście się stali nowym ciastem, bo przecież przaśni jesteście. Chrystus bowiem został złożony w ofierze jako nasza Pascha” (1 Kor 5,7 BKR).

Drożdże czy zakwas były używane w celu przygotowania różnego rodzaju wypieków. Po raz pierwszy Biblia wspomina o tym w powiązaniu z przygotowaniem niekwaszonego chleba w przeddzień wyjścia Izraelitów z Egiptu. Bóg nakazał im usunąć kwas z domów, więc upiekli chleb bez kwasu (zob. Wj 12,8.15-20; 13,3-7). W tym szczególnym kontekście kwas, czyli zaczyn chlebowy, został użyty jako symbol grzechu (zob. 1 Kor 5,6-8), dlatego nie wolno było go używać ani nawet trzymać w domu w czasie tygodnia paschalnego.

Przaśny chleb jest symbolem bezgrzesznego Mesjasza, który pokonał wszelkie pokusy i oddał swoje życie za nas (zob. J 1,29; 1 Kor 5,7; Hbr 4,15). Wiązka hizopu umoczona we krwi w celu pomazania nią odrzwi symbolizuje oczyszczającą łaskę Bożą (zob. Ps 51,9). Krótko mówiąc, cały obrzęd Paschy jest objawieniem odkupieńczego dzieła Jezusa.

`Jak fakt, iż odkupienie z grzechu wymagało przelania krwi Jezusa, samego Boga, świadczy o powadze problemu grzechu?`