---
title:  Karagdagang Kaisipan
date:   19/07/2024
---

Basahin ang Ellen G. White, “Si Levi-Mateo,” pp. 272-280 at “Ang Sabbath,” pp. 368-396, sa _Bukal ng Buhay_.

“Nang Siya'y tanunging, ‘Matuwid bagang magpagaling sa araw ng Sabbath?’ ay sumagot si Jesus, ‘Sino kaya sa inyo, na kung mayroong isang tupa, at kung mahulog ito sa isang hukay sa araw ng Sabbath, ay hindi baga niya aabutin, at hahanguin? Gaano pa nga ang isang tao na may halaga kaysa isang tupa? Kaya't matuwid na gumawa ng mabuti sa araw ng Sabbath.’ Mateo 12:10-12.

“Hindi nangahas ang mga tiktik na sumagot kay Cristo sa harap ng maraming tao, dahil sa pangambang masangkot ang kanilang sarili sa pagkagipit. Alam nilang katotohanan ang sinabi Niya. Upang huwag lamang nilang malabag ang kanilang mga sali't-saling sabi, ay pababayan nila ang tao na maghirap, samantala'y sasagipin naman nila ang isang hayop sapagka't malulugi ang may-ari. Sa ganitong paraan ipinakilala nila na lalo pang malaki ang pagmamalasakit nila sa hayop kaysa tao, na nilalang ayon sa wangis ng Diyos. Inilalarawan nito ang ginagawa ng lahat na di-tunay na relihiyon. Nagsisimula ang mga ito sa hangarin ng tao na ibunyi ang sarili nang mataas kaysa Diyos, nguni't humahantong ang mga ito sa pagiging mababa pa ng tao kaysa hayop. Lahat ng relihiyong nakikibaka laban sa kapangyarihan ng Diyos ay inaagawan ang tao ng kaluwalhatiang angkin niya noong panahong siya'y lalangin, at siyang isasauli sa kanya sa pamamagitan ni Cristo. Bawat di-tunay na relihiyon ay nagtuturo sa mga kapanalig nito na maging pabaya sa mga pangangailangan, mga paghihirap, at mga karapatan ng tao. Ang ebanghelyo naman ay nag-uukol ng mataas na pagpapahalaga sa tao palibhasa'y binili ng dugo ni Cristo, at ito'y nagtuturo ng magiliw na pag-aasikaso sa mga pangangailangan at mga kaabaan ng tao. Sinasabi ng Panginoon, ‘Aking gagawin na ang tao ay maging mahalaga kaysa dalisay na ginto; samakatwid baga'y ang tao na higit kaysa dalisay na ginto ng Ophir.’ Isaias 13:12.”—Ellen G. White, _Bukal ng Buhay_, p. 392.

**Mga Tanong Para sa Talakayan**:

`Anong mga istratehiya o gawain ang nakakatulong sa iyo at sa iyong lokal na iglesia na manatiling sensitibo sa mga taong tahimik na nagdurusa katulad ng paralitiko sa Marcos 2?`

`Isipin kung gaano nabulag ng pagkamuhi, tradisyon, dogma, at relihiyon sa pangkalahatan ang mga tagapanguna ng relihiyon na itinakwil si Jesus, na anupa’t maging ang Kanyang mga himala, na dapat ay nagbukas ng kanilang pag-iisip sa Kanya ay hindi ito nagawa. Paano tayo bilang isang bayan magiging maingat na hindi mangyari ang katulad nito sa atin?`

`Paano magiging “pamilya” ang inyong lokal na iglesia para sa kanila na itinakwil ng kanilang tunay na pamilya dahil sa kanilang pananampalataya?`

`Pag-isipan pa nang higit ang usapin ng “kasalanang walang kapatawaran.” Sa klase, talakayin kung ano ang kahulugan nito at kung paano tayo makatitiyak na huwag gawin ito.`