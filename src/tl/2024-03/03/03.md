---
title:  Pagtawag kay Levi at ang Usapin ng Pag-aayuno
date:   15/07/2024
---

`Basahin ang Marcos 2:13–22. Sino si Levi, na anak ni Alfeo, at bakit may tututol sa kanyang pagiging alagad ni Jesus?`

Ang mga maniningil ng buwis noong kapanahunan ni Jesus ay mga lingkod ng pamahalaan sa ilalim ng pamahalaang lokal o Romano. Kinamumuhian sila ng mga Judio dahil madalas silang naniningil ng higit sa kinakailangan at nagpapayaman mula sa kanilang mga kababayan. Sinasabi ng Mishnah tractate Tohoroth, isang komentaryong Judio tungkol sa batas relihiyon, na “Kapag pumasok ang mga maniningil ng buwis sa isang tahanan (ang lahat ng nasa loob nito) ay nagiging karumaldumal. . . .”

Kaya’t hindi nakakagulat na may nagtatanong na may pagtutol, “Bakit siya kumakaing kasalo ng mga maniningil ng buwis at ng mga makasalanan?”

Paano tumugon si Jesus sa kanilang katanungan? Hindi niya ito tinanggihan. Ngunit, ginamit Niya ito, na sinasabing ang mga taong may sakit ang nangangailangan ng manggagamot hindi silang malulusog. Kaya’t inaangkin Niya ang pagiging espirituwal na mangagamot, na siyang makapagpapagaling sa kaluluwang may karamdaman ng kasalanan. At hindi ba dapat na magtungo ang isang doktor kung saan naroon ang mga may sakit?

Sinisimulan ng Marcos 2:18-22 ang isang bagong tema. Ito ang gitnang kasaysayan sa limang kwentong ito na tumatalakay sa pagtatalo. Samantalang kasama sa naunang bahagi ang isang piging na ibinigay ni Levi, umiikot sa usapin ng pag-aayuno ang susunod na kwento. Binubuo ito ng katanungan kung bakit hindi nag-aayuno ang mga alagad ni Jesus samantalang nag-aayuno ang mga alagad ni Juan Bautista at ang mga Fariseo. Sumagot si Jesus sa pamamagitan ng isang ilustrasyon o talinghaga kung saan inihahambing Niya ang Kanyang presensya sa piging sa kasalan. Magiging labis na kataka-taka kung mag-aayuno ang lahat ng mga bisita sa isang kasalan. Ngunit hinuhulaan ni Jesus ang isang araw kung kailan aagawin ang asawang lalaki, isang pagtukoy sa krus. Maraming oras para sa pag-aayuno kapag dumating ang araw na iyon.

Nagpatuloy si Jesus sa dalawang ilustrasyon na nagdidiin sa pagkakaiba ng Kanyang turo at sa turo ng mga lider ng relihiyon―bagong tela sa isang lumang kasuotan, at bagong alak sa lumang sisidlan ng alak. Ito’y kahali-halinang paraan ng pag-iiba sa turo ni Cristo at sa mga relihiyosong lider. Ipinapakita nito kung gaano naging tiwali ang pamamaraan ng mga tagapagturo. Kahit ang tunay na relihiyon ay maaaring gawing kadiliman kung hindi mag-iingat ang mga tao.

`Sino ang mga maaaring ituring ngayon na gaya ng mga maniningil ng buwis noong panahon ni Jesus? Paano natin isinasaayos ang ating pag-iisip tungkol sa kanila?`