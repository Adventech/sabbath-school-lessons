---
title:  'Mga Sandwich Story: Ikalawang Bahagi'
date:   18/07/2024
---

`Basahin ang Marcos 3:20, 21. Anong karanasan ang nagdala sa pamilya ni Jesus na isiping wala Siya sa tamang pag-iisip?`

Napakaseryoso ng bintang ng kawalan ng tamang pag-iisip. Kadalasan nagmumula ito sa mga karanasan kung saan ang isang tao ay nagiging banta sa kanyang sariling kaligtasan. Ganito ang nadama ng pamilya ni Jesus tungkol sa Kanya dahil napakaabala Niya na anupa’t wala na Siyang oras para kumain. Sinikap nilang pigilan Siya, at doon naputol ang sandwich story, na ginambala ng panloob na kwento tungkol sa mga pagbibintang ng mga eskriba kay Jesus ng pakikipagsabwatan sa diyablo.

`Basahin ang Marcos 3:31-35. Ano ang gusto ng pamilya ni Jesus, at paano Siya tumutugon dito?`

Nakapagtataka ang tagpong ito. Kung lalapit sa iyo ang iyong ina at iba pang kaanib ng pamilya, hindi ba’t sasalubungin mo sila? Ang problema’y hindi nakatugma noon ang pamilya ni Jesus sa kalooban ng Diyos. Napag-alaman ni Jesus ang katotohanang iyon at sa talatang ito’y binibigyan Niya ng panibagong kahulugan ang pamilya. Silang gumagawa sa kalooban ng Diyos ang Kanyang mga kapatid at ina. Siya ang Anak ng Diyos, at silang naghahanay ng kanilang sarili sa kalooban ng Diyos ay nagiging Kanyang pamilya.

Ang dalawang kwento sa sandwich story na ito sa Marcos ay magkasamang naglalaman ng malalim na kabalintunaan. Sa panloob na kwento, sinasabi ni Jesus na ang isang bahay na hindi nagkakaisa ay hindi makakatayo. Sa unang tingin, tila sa panlabas na kwento ang bahay ni Jesus, ang Kanyang pamilya, ay nahahati! Ngunit sinusulusyunan ni Jesus ang suliraning ito sa pamamagitan ng Kanyang pagbibigay ng panibagong kahulugan sa pamilya. Ang tunay Niyang pamilya ay silang gumagawa sa kalooban ng Diyos na kasama Niya (tingnan sa Lucas 12:53; 14:26).

Maraming beses sa buong kasaysayan, natagpuan ng mga Kristiyano na nahihiwalay sila sa sarili nilang mga kamag-anak. Mahirap na karanasan ito. Inilalahad ng talatang ito sa Marcos na pinagdaanan din ni Jesus ang gayong kahirapan. Nauunawaan Niya ang ganitong karanasan at kayang aliwin silang nakakadama ng madalas na masakit na karanasang ito.