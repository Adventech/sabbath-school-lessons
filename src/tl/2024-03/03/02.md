---
title:  Pagpapagaling sa Isang Paralitiko
date:   14/07/2024
---

`Basahin ang Marcos 2:1–12. Ano ang hinahanap ng paralitiko noong dalhin siya kay Jesus, at ano ang kanyang natanggap?`

Lumpo ang lalaki; kaya’t kinailangang buhatin siya ng kanyang apat na kaibigan. Matapos nilang sirain ang bubong at ibaba ang lalaki sa harapan ni Jesus, sinasabi ng Marcos 2:5 na nakita ni Jesus ang kanilang pananampalataya. Paano makikita ang pananampalataya? Gaya ng pag-ibig, nakikita ito sa mga aksyon, gaya ng hayagang inilalahad ng pagtitiyaga ng mga kaibigan.

Ang maliwanag na pangangailangan ng lalaki ay pisikal. Gayunpaman, noong dumating siya sa presensya ni Jesus, ang mga unang salita na binigkas ni Jesus ay tumutukoy sa pagpapatawad ng mga kasalanan. Hindi nagsasalita ang lalaki sa buong pangyayari. Bagkus, ang mga tagapanguna ng relihiyon ang tumututol (sa kanilang mga isip) sa kasasabi lang ni Jesus. Itinuturing nilang pamumusong ang Kanyang mga salita, na sinisiraang-puri ang Diyos, at inaako ang karapatan na tanging sa Diyos lamang.

Sinagot ni Jesus ang mga tumututol sa sarili nilang teritoryo sa pamamagitan ng paggamit ng pangkaraniwang istilo ng mga rabi sa pagtatalo na tinatawag na “mas maliit tungo sa mas malaki.” Isang bagay ang sabihin na napatawad ang mga kasalanan ng isang tao; iba naman ang talagang palakarin ang isang paralitiko. Kung magagawa ni Jesus na palakarin ang lalaki sa pamamagitan ng kapangyarihan ng Diyos, kung gayon ang Kanyang pag-aangkin sa kakayanang magpatawad ng mga kasalanan ay mapapatunayan.

`Basahin ang Mikas 6:6-8. Paano ipinapaliwanag ng talatang ito kung ano ang nangyayari sa pagitan ni Jesus at ng mga pinuno?`

Nawala sa paningin ng mga tagapangunang ito kung ano talaga ang mahalaga: ang katarungan, kaawaan, at ang lumakad na may kapakumbabaan kasama ng Diyos. Nahumaling sa pagtatanggol sa kanilang pagkaunawa sa Diyos, nabulag sila sa paggawa ng Diyos sa kanilang harapan. Walang nagpapakita na nagbago ang pag-iisip ng mga lalaki tungkol kay Jesus, bagama’t binigyan Niya sila ng sapat na ebidensya upang malaman na si Jesus ay mula sa Diyos: hindi lamang sa pamamagitan ng pagpapaalam sa kanila na nababasa Niya ang kanilang mga iniisip (na hindi madali sa kanyang sarili), gayundin sa pagpapagaling sa paralitiko sa kanilang presensya sa pamamaraang hindi nila maitatanggi.

`Paano tayo makapag-iingat upang maiwasan ang katulad na bitag na kinahulugan ng mga lalaking ito: pagkahumaling sa mga anyo ng relihiyon na anupa’t hindi nila makita kung ano talaga ang mahalaga sa tunay na relihiyon (tingnan ang Santiago 1:27)?`