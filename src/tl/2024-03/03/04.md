---
title:  Ang Panginoon ng Sabbath
date:   16/07/2024
---

Sa Marcos 2:23, 24, pinagbintangan ng mga Fariseo ang mga alagad ng paglabag sa Sabbath. Sang-ayon sa tradisyon ng mga Judio, may 39 na paraan ng paggawa ang ipinagbabawal sa Sabbath, na sa pag-iisip ng mga Fariseo ay kasama iyong ginawa ng mga alagad.

`Basahin ang Marcos 2:23–28. Paano tinutulan ni Jesus ang bintang na dinala ng mga Fariseo?`

Tumugon si Jesus gamit ang kwento ng pagkain ni David ng banal na tinapay (1 Samuel 21:1-6). Tinatanggal ang tinapay kapag Sabbath; kaya’t maaaring ang paglalakbay ni David ay madaliang pagtakas na naganap sa Sabbath. Ipinaglalaban ni Jesus na kung si David at ang kanyang mga tauhan ay inaring matuwid sa pagkain ng inialay na tinapay, kung gayon ang mga alagad ay matuwid sa pagpitas at pagkain sa butil.

Nagpatuloy si Jesus sa pamamagitan ng pagsasabi na ang Sabbath ay ginawa para sa kapakinabangan ng sangkatauhan, hindi sa kabaliktaran, at ang batayan para sa Kanyang sinasabi ay Siya’y Panginoon ng Sabbath.

`Basahin ang Marcos 3:1-6. Paano inilalarawan ng kasaysayan na ito ang punto ni Jesus na ginawa ang Sabbath para sa sangkatauhan?`

Muling hinarap ni Jesus ang pakikipagtalo sa mga relihiyosong lider tungkol sa Sabbath. (Pansinin na hindi kailanman tungkol sa Sabbath mismo ang pagtatalo.) Nais ng mga relihiyosong lider na pagbintangan si Jesus na nagpapagaling Siya sa Sabbath. Hindi umuurong si Jesus sa pagharap sa kanila. Inilatag Niya ang pagkakaiba sa pagitan ng paggawa ng mabuti o ng paggawa ng nakakasakit, pagliligtas sa buhay o pagpatay. Maliwanag ang sagot sa Kanyang katanungan; higit na angkop ang paggawa ng mabuti at pagliligtas ng buhay bilang mga gawain sa araw ng Sabbath.

Nagpatuloy si Jesus sa pagpapagaling sa lalaki, na nagpagalit sa Kanyang mga kalaban, na agad na nagsimulang magbalak para sa Kanyang kamatayan. Ang kabalintunaan sa kwento ay silang nagsisikap na hulihin si Jesus sa paglabag sa Sabbath ay silang lumalabag sa Sabbath sa pamamagitan ng pagbabalak sa Kanyang kamatayan noon mismong araw na iyon.

`Anong mga prinsipyo ng pag-iingat sa Sabbath ang makukuha mo mula sa mga salaysay na ito at mga hamon na ating hinaharap sa makabagong kapanahunan sa pangingilin ng Sabbath?`