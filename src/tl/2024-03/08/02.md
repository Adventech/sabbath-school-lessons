---
title:  Ang Panukala ng Diyos Para sa Pag-aasawa
date:   18/08/2024
---

`Basahin ang Marcos 10:1–12, gayundin ang Genesis 1:27 at Genesis 2:24. Anong bitag ang nagtatago sa ilalim ng katanungan ng mga Fariseo tungkol sa diborsyo, at anong mga aral ang itinuro ni Jesus sa Kanyang tugon?`

Sa talatang ito, tinanong ng mga Fariseo si Jesus kung makatuwiran na idiborsyo ng isang lalaki ang kanyang asawa. Sa mga Fariseo, itinutiring na sang-ayon sa batas ang diborsyo. Ang tanong lamang ay kung anong basihan. Mas mahigpit ang School of Shammai–para lamang sa pagiging baog, pagpapabayang materyal o emosyonal, o pagtataksil. Higit na maluwag ang School of Hillel, na pinapayagan ang diborsyo para sa kahit anong dahilan, bagama’t ang kanilang proseso ng pagdidiborsyo ay mas masalimuot, na tumutulong na magpabagal sa mga bagay-bagay.

Kaya’t tila nakakapagtaka na tinanong nila si Jesus ng pangkalahatang katanungan kung katanggap-tanggap ang diborsyo. Nagtatago sa ilalim ng katanungang ito ay ang balak na ipahamak si Jesus kay Herod Antipas, ang pinuno ng rehiyon sa silangan ng Jordan, kung saan naroon si Jesus. Diniborsyo ni Antipas ang kanyang asawa at pinakasalan si Herodias, ang asawa ng kanyang kapatid. Pinugutan ng ulo ni Herod si Juan Bautista dahil sa kanyang pagsaway sa kanilang relasyon na labag sa batas (tingnan ang Mateo 14:1-12).

Sinagot ni Jesus ang kanilang katanungan gamit ang sarili Niyang tanong, kung ano ang iniutos ni Moises tungkol sa usaping ito. Ang talatang tinutukoy ng mga Fariseo ay Deuteronomio 24:1-4, na naglalarawan ng isang partikular na kaso ng muling pag-aasawa pagkatapos ng diborsyo. Ang kasong nabanggit sa Deuteronomio 24 ay dapat na magbigay ng proteksyon sa babae. Ngunit noong kapanahunan ni Jesus pinilipit ito ng School of Hillel para mas madali na makapagdiborsyo para sa kahit anong dahilan. Kaya’t ang kautusan na ibinigay para magbigay ng proteksyon sa babae ay ginagamit para mas madaling isantabi siya.

Imbes na dibatihin ang kaso sa Deuteronomio 24, tinukoy ni Jesus ang orihinal na plano ng Diyos para sa pag-aasawa, sa Genesis 1 at 2. Sinabi Niya na noong una gumawa ang Diyos ng isang lalaki at isang babae (Genesis 1:27), dalawang tao. Pagkatapos ay pinagsama Niya ang katotohanang ito sa Genesis 2:24, na iniiwan ng lalaki ang kanyang mga magulang at sumasama sa kanyang asawa, at sila’y nagiging isang laman. Ang konseptong ito ng pagkakaisa ay nagiging batayan ng pagpapatibay ni Jesus sa bigkis ng pag-aasawa. Ang pinagsama ng Diyos ay hindi dapat na paghiwalayin ng mga tao.

`Ano ang magagawa ng inyong kongregasyon upang patatagin ang mga pag-aasawa sa inyong kalagitnaan? Paano mo matutulungan ang mga nasira na ang mga pag-aasawa?`