---
title:  Komento ng Guro
date:   23/08/2024
---

### Unang Bahagi: Pangkalahatang Ideya

Mga Susing Talata: Marcos 10:15, 21, 22, 44, 45

Pokus ng Pag-aaral: Marcos 10.

**Panimula**: Sa mga naunang kabanata na ating pinag-aralan, idiniin ni Marcos ang tanging konsiderasyon na ibinigay ni Jesus sa Kanyang pangangaral tungkol sa kaharian ng Diyos. Ngunit sa kapitulo 10, binigyang-diin ni Marcos ang epekto ng kaharian ng Diyos sa puso ng mga taong tumanggap sa mga panuntunan nito sa kanilang buhay. Ibinabahagi rin ni Marcos kung paanong tayo rin ay maaaring makaranas ng kaharian habang hinihintay natin ang dakilang pagpapakita nito sa wakas ng kapanahunan.

**Mga Tema ng Aralin**: Tinatalakay ng aralin para sa linggong ito ang katanungan kung paano tayo makakapasok sa kaharian ng Diyos. Titingnan din natin ang mga hamon na kinakaharap ng mga tao sa kanilang pagnanasang makapasok sa kaharian o maranasan ang kaharian ngayon. Titingnan natin ang sumusunod na tatlong punto:

1. Inilalarawan ni Marcos na ang mga taong nais makapasok sa kaharian ng Diyos ay kailangang magtaglay ng likas na pananaw ng mga maliliit na bata.

2. Tinatawagan ng Diyos ang mga mayayaman, at gayundin ang mahihirap, na pumasok sa kaharian ng Diyos.

3. Upang maranasan ang kaharian ng Diyos ngayon, kailangan nating isaisip ang ilang prinsipyo.

### Ikalawang Bahagi: Komentaryo

**Ang Kaharian ng Diyos at ang Maliliit na Bata**

Katulad sa mga naunang kabanata ng Marcos, ang paksa ng kaharian ng Diyos ay pangunahing tema rin sa kapitulo 10. Gayunpaman, sa kabanatang ito, iniisip ng may akda ang kaugnay na pasanin: Paano makakapasok ang mga tao sa kaharian ng Diyos? Gaano ba kahirap para sa mga tao ang makapasok dito? Ipinapakita ni Marcos ang pagsisiyasat na ito sa pamamagitan ng dalawang katanungan: “Ano ang dapat kong gawin upang magmana ng buhay na walang hanggan?” (Marcos 10:17), at “Sino nga kaya ang maliligtas?” (Marcos 10:26). Sa pinakadiwa, inihahayag ng dalawang katanungang ito ang magkatulad na kaisipan tungkol sa kung sino ang makakapasok sa kaharian ng Diyos. Bukod diyan, ang mga kasagutan sa dalawang tanong ay nagpapatibay sa kahalagahan na ibinigay ni Jesus sa kaharian ng Diyos sa Kanyang pangangaral.

Upang makapasok sa kaharian ng Diyos, kailangang tanggapin ito ng mga tao at maniwala rito na may lubos na pagtitiwala at pananampalataya ng isang bata. Ipinapaliwanag ng Marcos 10:15: “Tunay na sinasabi Ko sa inyo, ang sinumang hindi tumanggap sa kaharian ng Diyos na tulad sa isang maliit na bata, ay hindi makakapasok doon.” Sasang-ayon ang mga magulang na kapag binigyan nila ng regalo ang kanilang mga maliliit na anak, hindi itinatanong ng mga bata kung ano ang kailangan nilang gawin upang tanggapin ito. Basta na lang tinatanggap ng mga bata at hinahawakan ang mga regalo. Nais ni Jesus na makita ang ganitong uri ng pananabik at pagtanggap sa puso ng Kanyang mga tagapakinig sa kanilang tugon sa Kanyang mensahe tungkol sa kaharian at sa kaharian mismo. Pinagtitibay ng lenggwaheng Griego ang ganitong kaisipan. Ang pandiwang isinalin na “tumanggap” sa talata sa itaas ay nagmumula sa salitang Griego na dechomai, na ang ibig sabihi’y “hawakan ang isang bagay,” “handang tanggapin ang impormasyon at ituring ito na totoo—tanggapin agad, paniwalaan”; “tanggapin ang presensya ng isang tao na may pagkakaibigan, malugod na tanggapin.”—Johannes P. Louw and Eugene Albert Nida, Greek-English Lexicon of the New Testament: Based on Semantic Domains, vol. 2 (New York: United Bible Societies, 1989), pp. 220, 373, 453. Sa madaling salita, sinasabihan ni Jesus ang Kanyang mga alagad, gayundin ang iba pang nakikinig sa Kanya, na kung nais nilang pumasok sa kaharian, kailangan nilang maniwala sa kaharian, kailangan nilang malugod na tanggapin ang kaharian, at kailangan nilang panghawakan ang kaharian na may pananabik ng isang maliit na bata kapag nakakatanggap siya ng regalo. Sa madaling sabi, makakapasok tayo sa kaharian kapag tinanggap natin ang mabuting balita tungkol dito. Kapag sinampalatayanan natin ang mabuting balita, inaangkin natin ang kaharian.

**Tinatawagan ni Cristo ang mga Mayayaman, Gayundin ang mga Mahihirap, na Pumasok sa Kaharian ng Diyos**

Ang kwento tungkol sa mayamang binata ay agad na sumusunod sa pagbasbas ni Jesus sa maliliit na bata. Marahil ang mayamang binata ay kasama sa mga tao na nakasaksi noong kunin ni Jesus ang mga bata sa Kanyang mga bisig at basbasan sila. Ngayo’y nagsasalita si Jesus kung paano makakapasok ang mga tao sa kaharian ng Diyos. Marahil ay nakilos ang binata ng pagmamahal ni Jesus sa mga bata, at umusbong ang Kanyang katanungan mula sa pusong natunaw sa sandaling iyon ng kahabagan ng Tagapagligtas. Naakit ni Jesus, itinanong ng binata, “Ano ang dapat kong gawin upang magmana ng buhay na walang hanggan?” (Marcos 10:17). Sa tanong ito, pinagdudugtong ni Marcos ang dalawang kaisipan: pagmana ng buhay na walang hanggan at kaharian ng Diyos. Sa mga sumusunod na bahagi, inilalahad ni Jesus ang dalawang balakid na maaaring makapigil o makahadlang sa mga tao na maranasan at makapasok sa kaharian ng Diyos. Mula sa tugon ni Jesus, matututunan natin na hindi masalimuot ang pagpasok sa kaharian. Gayundin, kailangan nating mabatid ang mga hamon o bitag na maaaring sumila sa atin sa ating paglalakbay tungo sa kaharian. Ang unang bitag ay may kinalaman sa ating mga pag-aaring materyal.

Pagkatapos na mabasa ang kwento ng mayamang binata, mapapansin natin na ang mga tagapagmana ng kaharian ng Diyos ay may malakas na pagkakakilala sa Kanyang kautusan at sa Kasulatan. Minamahal ng Diyos silang sumusunod sa Kanyang mga tagubilin. Ngunit hindi sapat ang pagsunod lamang upang matiyak ang pagpasok sa kaharian ng Diyos. Sa Marcos 10:21, kinikilala ni Jesus ang isang mahalagang punto na nagpapatibay sa mga prinsipyong itinuro Niya sa tagpong kasama ang mga maliliit na bata. Isinulat ni Marcos tungkol kina Jesus at sa mayamang kabataang lider: “Si Jesus, pagtingin sa kanya ay minahal siya at sinabi, ‘Isang bagay ang kulang sa iyo. Humayo ka, ipagbili mo ang lahat at ibigay mo ang salapi sa dukha, at magkakaroon ka ng kayamanan sa langit. At pumarito ka, sumunod ka sa Akin.’ Subalit siya'y nanlumo sa sinabing ito, at siya'y umalis na nalulungkot sapagkat siya'y maraming ari-arian.” Minahal ni Jesus ang binata at pinahalagahan ang kanyang katapatan sa kautusan ng Diyos. Ngunit hindi naniniwala ang kabataan sa kaharian ng Diyos at sa lahat ng sangkot dito. Tanging ang isang taong tumanggap at naniniwala sa kaharian ng Diyos ang makakapasok dito. Hindi naniniwala ang kabataan dito; o sa paano mang paraan, hindi siya nakahandang maniwala o tanggapin ito.

Nag-iisip ang mayamang binata, na katulad sa ilang mga alagad, ng tungkol sa kaharian ng Diyos sa paraang makalupa, na ang kayamanan at kapangyarihan ang mga pangunahing bahagi. Maaaring sabihin na ang mayamang kabataan ay mamamayan ng isang “dakilang kaharian” sa lupang ito; ibig sabihin, ang kaharian ng mammon o ng kayamanan. “Sapagkat siya'y maraming ari-arian” (Marcos 10:22). Ngunit kahit pa naniniwala ang kabataan sa Kasulatan, hindi siya nakahandang ihiwalay ang kanyang sarili sa “kanyang sariling kaharian.” Maaaring sabihin na hindi siya naniniwalang maibibigay sa kanya ng kaharian ng Diyos ang mas mabuting buhay na kanyang hinahanap. Hindi tungkol sa moralidad ng kayamanan ang isyu sa kwentong ito, kundi, ang prayoridad na ibinibigay nilang naniniwala kay Jesus sa Kanyang kaharian. Sa kasamaang-palad, labis na maraming tao ang bumubuo sa mga dakilang imperyo sa sanlibutang ito na pumipigil sa kanilang makita ang kahalagahan ng kaharian ng Diyos sa kanilang mga buhay. Bunga nito, hindi nila inuuna ang kaharian ng Diyos.

Totoo rin na hindi kailangang iwanan ng isang mayamang lalaki o babae ang kanyang mga pag-aari o pamilya upang maging tunay na tagasunod ni Jesus. Sa Kanyang pakikipag-usap kay Pedro, “Sinabi ni Jesus, ‘Katotohanan ang sinasabi Ko sa inyo, walang taong nag-iwan ng bahay, o mga kapatid na lalaki, o mga kapatid na babae, o ina, o ama, o mga anak, o mga bukid, dahil sa Akin, at dahil sa magandang balita, ang hindi makakatanggap ng isandaang ulit, ngayon sa panahong ito, ng mga bahay, at mga kapatid na lalaki, mga kapatid na babae, mga ina at mga anak, at mga bukid, na may mga pag-uusig; at sa darating na panahon ay walang hanggang buhay’” (Marcos 10:29, 30). Ang ipinapahiwatig sa mga talatang ito’y radikal na pagbabago ng mga dating prayoridad sa buhay.

Ang mahalagang isyu dito’y kailangang itaas ang kaharian ng Diyos sa ibabaw ng katapatan sa bawat makalupang kaharian. Kaya’t idinidiin ni Marcos ang pagkapanginoon ng Diyos sa ating mga buhay. Kapag naghahari ang Panginoon sa ating buhay, naghahari rin Siya sa ating mga pag-aari. Kapag hindi nangyari iyon, tinanggal natin ang ating sarili sa kaharian ng Diyos.

**Pagdanas sa Kaharian ng Diyos**

Ang isyu na tinalakay sa itaas ay nakapokus sa isang pangunahing hadlang sa pagpasok sa kaharian ng Diyos: pag-una sa mga pag-aari kaysa sa kaharian ng Diyos. Ang susunod nating paksa ay tungkol sa ating ugnayan sa isa’t isa. Paano dapat mamuhay ang mga mamamayan ng kaharian ng Diyos sa isang pamayanan kasama ng isa’t isa. Ang paksang ito ang ating pokus ngayon.

Sa pasimula, mapapansin natin na ang pariralang “sa inyong kalagitnaan” ay idinidiin sa bahaging ito ng Macos 10. Idinudugtong ng Marcos 10:31 ang naunang usapan tungkol sa mga pag-aari sa usapan tungkol sa mga relasyon. Sinabi ni Jesus, “Ngunit ang maraming nauuna ay mahuhuli, at ang huli ay mauuna.” Sa madaling salita, ang pagpasok sa kaharian ng Diyos ay hindi nakabatay sa hirarkiya. Upang ilarawan ito, bumaling tayo panandali sa kwento kung saan si Jesus at ang Kanyang mga alagad ay patungo sa Jerusalem. Inakala ng mga alagad na magtutungo si Jesus sa Jerusalem upang itatag ang Kanyang kaharian. Kaya’t nakiusap ang dalawa sa Kanya, “Ipagkaloob Mo sa amin na makaupo kami, ang isa'y sa Iyong kanan, at ang isa'y sa kaliwa, sa Iyong kaluwalhatian” (Marcos 10:37). Nakikita ba ninyo na hindi hiniling ng mga alagad na makapasok sila sa kaharian? Bagkus ay humingi sila ng mga pinakamagagandang katayuan dito. Sa Kanyang tugon, ipinaliwanag ni Jesus na ang Kanyang mga tagasunod na nagsisikap makapasok sa Kanyang kaharian ay tatanggap ng mga pagpapala (Marcos 10:30) at mga pang-uusig din sa buhay na ito.

Sa Marcos 10:38-40, muling idiniin ni Jesus na kasama sa Kanyang kaharian ang saro ng pagdurusa, hindi ang buhay ng pagiging panginoon sa iba. Walang masama sa pagnanasa ng kahusayan sa anumang institusyon o samahan, kasama ang mga pamayanang relihiyoso. Ngunit idiniin ni Jesus kung paano dapat isagawa ang ganitong pagnanasa para sa kahusayan. Sa Marcos 10:42-45, tiniyak Niya kung ano ang tamang saloobin ng mga lider sa kanilang mga pamayanan. “Ang sinumang ibig na maging dakila sa inyo ay kailangang maging lingkod ninyo; at ang sinumang nais na maging una ay kailangang maging alipin ng lahat. Sapagkat maging ang Anak ng Tao ay hindi naparito upang paglingkuran, kundi upang maglingkod at ibigay ang Kanyang buhay na pantubos sa marami” (Marcos 10:43-45).

Sa madaling sabi, ang ating pagkamamamayan sa kaharian ng Diyos—lalo na sa kanilang nangunguna—ay nangangahulugan ng buhay ng sakripisyo at paglilingkod imbes na buhay ng pangingibabaw sa iba. Si Jesus ang halimbawang kailangan nating tularan.

### Ikatlong Bahagi: Aplikasyon sa Buhay

Ano ang pakahulugan ni Jesus noong sinabi Niya, “Napakahirap pumasok sa kaharian ng Diyos” (Marcos 10:24). Hindi sinasabi ng talatang ito na imposibleng makapasok sa kaharian ng Diyos, lamang ay mahirap na gawin ito. Bakit? Ang isang posibleng dahilan ay maaaring hindi makita ng mayayaman ang kanilang pangangailangan para sa Diyos o kung ano ang magagawa Niya para sa kanila.

Naaalala ng may akda ng mga aralin para sa mga Tagapagturo na noong nag-aaral siya sa kolehiyo, nagkaroon siya ng pagkakataong mag-aral ng Biblia kasama ang isang mayamang lalaki. Isang araw, noong nag-aaral sila ng liksyon, tumingin ang mayaman sa kanyang mga mata at sinabi, “Maganda ang makaalam ng higit pa tungkol sa Diyos at sa Biblia. Ngunit sa palagay ko’y hindi ko na kailangan ang Diyos. Kung may kailangan ako, binibili ko ito. Ganun lang ang buhay.”

Makakamit ba natin ang lahat sa buhay na ito nang hiwalay sa Diyos? Ipaliwanag. May ilang bagay ba sa buhay na hindi natin mabibili ng pera? Anu-ano ang mga ito?

May kakilala ba ang sinuman sa inyong klase na mayayaman o mga tao na nasa mataas na tungkulin o katayuan sa lipunan? Kung gayon, paano matutulungan ng inyong mga kasama sa klase ang mga taong ito na mabatid na ang kaharian ng Diyos ay para rin sa kanila? Isaisip na walang bagay na sobrang hirap para sa Panginoon. Mula sa pananaw ng tao, maaaring parang mahirap ang pagpasok sa kaharian ng Diyos, kung hindi imposible, para sa ilan. Ngunit alalahanin ang mga salita ni Jesus: “Sa mga tao, ito'y hindi maaaring mangyari ngunit hindi sa Diyos; sapagkat sa Diyos ang lahat ng mga bagay ay maaaring mangyari” (Marcos 10:27).

` `