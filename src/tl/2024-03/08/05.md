---
title:  Kaya ba Ninyong Uminom sa Kopang Aking Iinuman?
date:   21/08/2024
---

`Basahin ang Marcos 10:32-45. Paano inilalahad ng mga bersikulong ito ang patuloy na kawalang-alam ng mga alagad hindi lamang sa misyon ni Jesus kundi sa kahulugan ng pagsunod sa Kanya?`

Papalapit nang papalapit si Jesus sa Jerusalem sa Kanyang paglalakbay, at habang nagpapatuloy Siya binubuksan Niya sa Kanyang mga alagad kung ano ang magaganap doon. Hindi ito ang tanawing kanilang pinaniniwalaan o nais marinig. Ang katiyakan ni Jesus sa balangkas ng Kanyang pagkamatay at pagkabuhay na mag-uli ay kapansin-pansin. Ngunit kapag hindi ito ang gusto ninyong marinig, masyadong madali na isantabi.

Ito ang ginagawa nina Santiago at Juan habang lumalapit sila kay Jesus na may lihim na kahilingan. Tama lang na humingi si Jesus ng ilan pang detalye, at tumugon sila na nais nilang umupo sa Kanyang kanan at kaliwa sa Kanyang kaluwalhatian. Madaling tuligsain ang kanilang kahilingan bilang pagkamakasarili. Ngunit itinalaga ng dalawang lalaking ito ang kanilang sarili sa ministeryo ni Jesus, at ang kanilang pagnanasa ay hindi ganap na makasarili.

Sinisikap ni Jesus na palalimin ang kanilang pag-unawa kung ano talaga ang hinihiling nila. Hinihiling nila kung maaari silang uminom mula sa Kanyang saro o mabautismuhan ng Kanyang bautismo. Ang saro Niya ay saro ng pagdurusa sa Getsemane at sa krus (ihambing sa Marcos 14:36), at ang Kanyang bautismo ay ang Kanyang magiging kamatayan at paglibing (Marcos 15:33-47), kung saan ang mga pangyayari doon ay umaangkop sa Kanyang bautismo na nakatala sa Marcos 1.

Ngunit hindi ito nakikita nina Santiago at Juan. Walang-pakundangan silang tumugon na magagawa nila iyon. Pagkatapos ay humula si Jesus na talagang iinom sila mula sa Kanyang saro at mababautismuhan ng Kanyang bautismo. Si Santiago ang una sa mga alagad na mamatay bilang martir (Gawa 12:2). Si Juan ang pinakamatagal na nabuhay sa mga alagad at ipinatapon sa Patmos (Apocalipsis 1:9). Ngunit sinabi ni Jesus na ang mga lugar ng kaluwalhatian ay itinatalaga ng Diyos.

Paano tumugon ang ibang mga alagad sa sagot ni Jesus? Hindi masyadong maganda. Ang gayon ding salitang Griego, aganakteo “magalit,” ay ginamit sa Marcos 10:41 na tulad sa Marcos 10:14, tungkol sa galit ni Jesus sa pagpapalayo sa Kanya ng mga bata.

Pagkatapos ay tinawag ni Jesus ang grupo upang ibigay ang isa sa Kanyang pinakamalalim na mga turo. Ipinahiwatig niya na ang mga pinunong Gentil ay gumagamit ng kapangyarihan para sa personal na kapakinabangan. Ngunit sa kaharian ng Diyos ang kapangyarihan ay dapat palaging gamitin para iangat at pagpalain ang iba. Pinangunahan ni Jesus ang daan bilang Hari ng kaharian ng Diyos. Paano? Sa pamamagitan ng pagbibigay ng Kanyang sariling buhay bilang pantubos—hindi ang inaasahang marinig ng Kanyang mga tagasunod.

`Bilang isang Kristiyano ano ang ibig sabihin ng maging isang “lingkod” sa iba? Ibig sabihin, paano mo ipinakikita ang prinsipyong ito sa iyong araw-araw na pakikitungo sa mga tao?`