---
title:  Si Jesus at ang mga Bata
date:   19/08/2024
---

`Basahin ang Marcos 10:13–16. Ano ang ginawa ni Jesus para sa mga nagdala ng mga bata sa Kanya?`

Bagaman ang magkaroon ng mga anak ay lubang hinanangad noong unang kapanahunan (lalo na ang mga batang lalaki sa kulturang pinangingibabawan ng mga lalaki), hindi madali ang panganganak at ang pagiging bata. Kung walang modernong pangangalagang medikal, ang mga panganib sa mga ina sa panganganak at sa mga bagong silang, mga sanggol, at mga bata ay tataas. Maraming kultura ang may tradisyunal na medisina at anting-anting na ginagamit upang protektahan ang mga mahihina laban sa mga masasamang pwersa.

Samantalang hinahangad ang mga bata, nasa mababang sosyal na antas sila, halos kapantay ng mga alipin (Galacias 4:1, 2). Sa daigdig ng mga Griyego at Romano, yaong mga may depektong katawan o hindi kanais-nais ay pinababayaan, o itinatapon pa nga sa isang ilog. Mas pinapahalagahan ang mga lalaki kaysa babae; kung minsan ang mga sanggol na babae ay pinapabayaan sa labas upang mamatay sa mga elemento. Kung minsan ay inililigtas ang mga pinabayaang mga sanggol na ito, upang gawing mga alipin at ipagbili.

Tila hindi naintindihan ng mga alagad ang turo ni Jesus sa Marcos 9 tungkol sa pagtanggap sa kaharian ng Diyos nang tulad sa isang bata (Marcos 9:33-37), marahil iniisip nila na wala na Siyang oras para sa napakasimpleng gawain.

Nagkakamali sila. Galit si Jesus. Sa buong Marcos, may ilang kapansin-pansing mga reaksyon si Jesus sa mga tao, isa dito ay ang Kanyang matinding reaksyon sa mga taong naglalayo ng mga bata sa Kanya.

Idinidiin Niya na hindi dapat humadlang ang mga alagad sa mga bata. Bakit? Sapagkat ang kaharian ng Diyos at sa kanila, at dapat itong tanggapin ng isang tao ayon sa saloobin at pananaw ng isang bata—marahil ay isang pagtukoy sa simple, tuwirang pagtitiwala sa Diyos.

“Huwag niyong hayaang ang inyong di-Kristiyanong pagkatao ay magbigay ng maling larawan ni Jesus. Huwag ilayo ang mga maliit na bata sa Kanya sa pamamagitan ng inyong kalamigan at kabagsikan. Huwag kailanman bigyan sila ng dahilan upang madama na ang langit ay hindi magiging isang magandang lugar para sa kanila kung naroon ka. Huwag kayong magsasalita tungkol sa relihiyon sa paraang hindi mauunawaan ng mga bata, o kumilos na para bang hindi sila inaasahang tanggapin si Cristo sa kanilang pagkabata. Huwag bigyan sila ng maling impresyon na ang relihiyon ni Cristo ay isang relihiyon ng kalungkutan, at na sa pagpunta sa Tagapagligtas ay dapat nilang talikuran ang lahat ng bagay na nagpapasaya sa buhay.”—Ellen G. White, _The Ministry of Healing_, pp. 43, 44.

`Paano mo mas maihahayag si Jesus sa sinumang mga bata na nasa paligid mo?`