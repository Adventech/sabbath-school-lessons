---
title:  Ang Pinakamabuting Pamumuhunan
date:   20/08/2024
---

`Basahin ang Marcos 10:17-31. Ano ang mahahalagang aral tungkol sa pananampalataya at sa halaga ng pagiging alagad para sa sinuman, mahirap o mayaman, ang inilalahad dito?`

Ang paglapit ng lalaki ay nagpapahiwatig ng kanyang sinseridad at paggalang kay Hesus. Siya ay tumakbo, lumuhod sa harapan Niya, at nagtanong ng tanong na sentro ng tadhana ng bawat kaluluwa—Ano ang mga kinakailangan upang magmana ng buhay na walang hanggan? Tumugon si Jesus sa pamamagitan ng pagtukoy sa ikalawang tapyas ng Sampung Utos. Muli, ipinakita ng lalaki ang kanyang ideyalismo sa pagsasabing iningatan niya ang lahat ng ito, maging mula pa sa kanyang kabataan.

Sa apat na Ebanghelyo, tanging si Marcos lamang ang nagsasabi na minahal ni Jesus ang lalaki. May nakakaganyak sa ideyalismo ng lalaki. Ngunit sinubukan ni Jesus ang kanyang sinseridad sa pamamagitan ng pagsasabi sa kanyang ipagbili ang lahat at sumunod sa Kanya. Umalis ang lalaki na malungkot dahil marami siyang pag-aari. Sa katunayan ay hindi niya talaga nasusunod ang mga utos. Nilabag niya ang una, na naglalagay ng isang bagay sa ibabaw ng Diyos sa kanyang buhay. Ang mga kayamanan niya ang kanyang diyus-diyosan.

Pagkatapos ay ipinaliwanag Niya kung gaano nakakatukso ang mga kayamanan at mas madali pa sa isang malaking hayop gaya ng kamelyo ang dumaan sa maliit na butas ng karayom kaysa sa mayaman na makapasok sa langit.

Nagulat ang mga alagad sa mga salita ni Jesus at nag-iisip kung sino ang maaaring maligtas. Ibinigay ni Jesus ang punchline sa Marcos 10:27. “Sa mga tao, ito'y hindi maaaring mangyari ngunit hindi sa Diyos; sapagkat sa Diyos ang lahat ng mga bagay ay maaaring mangyari.”

Ang Marcos 10:27 ay parang magandang lugar upang wakasan ang kwento: hindi ka makakapasok sa langit sa iyong sarili, kailangan mo ang biyaya ng Diyos upang maligtas.

Ngunit bumulalas si Pedro na siya at ang kanyang mga kaibigan ay iniwan ang lahat upang sumunod kay Jesus. Sumagot si Jesus na anumang iyong iniwan upang sumunod sa Kanya ay baliwala kung ikukumpara sa iyong tatanggapin ngayon at “sa darating na panahon.”

Narito ang punto: ang kamatayan ni Cristo ang lumulutas sa kasalanan ng tao, at ang biyaya ni Cristo, at ang Kanyang pagkabuhay na mag-uli ang siyang nagbibigay lakas upang sumunod sa Kanyang mga utos.

`Basahin ang Roma 6:1-11. Paano inilalahad ng mga talatang ito ang reyalidad ng biyaya ng Diyos sa ating mga buhay, kapwa sa pag-aaring ganap sa atin at sa paggawa sa atin bilang mga bagong tao sa Kanya?`