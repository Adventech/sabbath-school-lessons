---
title:  “Ano ang Ibig Mong Gawin Ko Para sa Iyo?”
date:   22/08/2024
---

`Basahin ang Marcos 10:46-52. Ano ang naging reaksyon ni Bartimeo sa pagdaan ni Jesus?`

Hanggang sa puntong ito sa Ebanghelyo ni Marcos sinasabi ni Jesus sa mga tao, na may iilan lamang na eksepsiyon, na manahimik tungkol sa Kanyang mga himala at kung sino Siya. Sa kwentong ito, habang papaalis Siya sa Jerico, sa pagkarinig na si Jesus ng Nazaret ang dumadaan, nagsimulang sumigaw ang isang bulag na lalaki na namamalimos sa tabi ng daan, “Jesus, Anak ni David, mahabag Ka sa akin!” (Marcos 10:47). Sa pagsunod sa tema ng paglalahad/paglilihim ng aklat, kinuha ng karamihan ang papel nilang nananawagan para sa katahimikan habang sinisikap nilang patahimikin ang maingay na pulubi.

Ngunit hindi mapigilan si Bartimeo at lalo pang nilakasan ang sigaw, “Anak ni David, mahabag Ka sa akin!” (Marcos 10:48). Ang kanyang mga salita ay kapwa paghahayag ng pananampalataya kay Jesus bilang Mesiyas at pagtitiwala na magagawa Niyang pagalingin siya. Ang titulong “Anak ni David” noong kapanahunan ni Jesus ay may nakaugnay na dalawang kaisipan–ang pagpapanumbalik ng isang hari sa trono ng Israel (ihambing sa Isaias 11; Jeremias 23:5, 6; 33:15; Ezekiel 37:24; Zacarias 3:8; 6:12), at ang personang ito’y magiging tagapagpagaling at nagpapalayas ng mga demonyo.

Huminto si Jesus at sinabihan silang tawaging ang bulag. Mahalagang pansinin na itinapon ng bulag na lalaki ang kanyang kasuotan habang lumalapit siya kay Jesus. Noong kapanahunan ni Jesus, nasa pinakamababa ng lipunan ang mga bulag, kasama ang mga balo at mga ulila. Sila’y mga taong nasa ibaba ng antas ng sapat na kabuhayan at nasa tunay na panganib. Ang balabal ay kasiguruhan ng isang tao. Ang pag-iwan dito ay nangangahulugan na may pananampalataya siyang pagagalingin siya ni Jesus.

Hindi siya binigo ni Jesus. Tunay, sinumang humihingi sa Kanya ng tulong sa mga Ebanghelyo ay palaging tumatanggap. Itinanong din ni Jesus ang kaparehas na katanungan na ibinigay Niya kina Santiago at Juan sa Marcos 10:36, “Ano ang ibig mong gawin Ko para sa iyo?” (Marcos 10:51). Walang pag-aatubili na hiniling ng bulag na siya ay makakita, na agad na ibinigay ni Jesus. Sumunod sa Kanya sa daan ang dating bulag.

Ang kwentong ito ang katapusang bahagi ng pagiging alagad sa Marcos, na nagsisilbing bookend sa isa pang kwento ng pagpapagaling ng bulag sa Marcos 8:22-26. Inilalarawan ng dalawang kwento kung paanong ang pagiging alagad ay tungkol sa pagtingin sa sanlibutan gamit ang mga bagong paningin na kung minsan ay hindi malinaw sa simula ngunit palaging sumusunod kay Jesus sa daang pinapangunahan Niya.

`Sa anong mga paraan ka sumigaw sa ilang pagkakataon ng “Jesus, Anak ni David, mahabag Ka sa akin!”? Ano ang nangyari, at ano ang natutunan mo sa karanasang ito?`