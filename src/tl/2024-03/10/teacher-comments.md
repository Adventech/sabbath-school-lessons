---
title:  Komento ng Guro
date:   06/09/2024
---

### Unang Bahagi: Pangkalahatang Ideya

Mga Susing Talata: Marcos 13:2

Pokus ng Pag-aaral: Marcos 13.

**Panimula**: Nilalaman ng Marcos 13 ang pananaw ni Jesus tungkol sa eskatolohiya o mga pangyayari sa huling araw. Pinasisimulan ang Kanyang diskusyon sa isang katanungan na ibinigay ng Kanyang mga alagad bilang tugon sa Kanyang sinabi tungkol sa pagwasak sa templo sa Jerusalem, isang pangyayari na iniuugnay nila sa kawakasan ng sanlibutan: “Sabihin Mo sa amin, kailan mangyayari ang mga bagay na ito at ano ang magiging tanda kapag malapit nang maganap ang lahat ng mga bagay na ito?” (Marcos 13:4).

**Mga Tema ng Aralin**: Ang pangunahing paksa para sa aralin sa linggong ito ay ang nilalaman tungkol sa eskatolohiya sa Marcos 13. Sisikapin nating bigyang kahulugan o suriin ang mga sumusunod:

1. Kung ano ang eskatolohiya o maigsing depinisyon ng eskatolohiya.

2. Ang eskatolohiya sa Marcos 13 o pagsusuri ng kaligirang panloob nito at ang pananaw ni Ellen G. White sa paksang ito.

### Ikalawang Bahagi: Komentaryo

**Kung Ano ang Eskatolohiya**

Sinasabi ng Eerdmans Dictionary na “ang eskatolohiya (mula sa Griegong eschatos, ‘huli’) ay tungkol sa mga inaasahan sa huling araw, maging ang pagsasara ng kasaysayan, ang mundo mismo, o ang kasalukuyang kapanahunan.”—John T. Carroll, “Eschatology,” Eerdmans Dictionary of the Bible (Grand Rapids, MI: William B. Eerdmans, 2000), p. 420.

Ang isang pangunahing elemento ng eskatolohiya ng Biblia ay ipinapahiwatig nito ang katuparan sa hinaharap. May pananalitang humuhula at ang katuparan nito sa darating. Mahalagang pansinin na ang mga biblikal na ekspresyon na “wakas ng kapanahunan” o “katuparan ng panahon” ay nakaugnay hindi lamang sa Parousia o sa ikalawang pagdating ni Jesus at kawakasan ng sanlibutan. Kasama rin sa eskatolohiya ang kaganapan ng pahayag tungkol sa “kawakasan” ng isang kapanahunan o simula ng isang bagong kapanahunan. Ganito ang kaso sa Marcos 1:15, kung saan si Jesus mismo ang naghahayag na “naganap na ang panahon.” Walang pagdududang ang kaganapan na tinutukoy dito ay nakaugnay sa propesiya ng 70-sanlinggo. Ang isa pang halimbawa ng kaganapang eskatolohikal ay ang kaso ng kasuklam-suklam na pagkawasak sa Daniel 9, na tumutukoy sa pagkawasak ng Jerusalem, ayon sa pag-aaralan natin dito. Kasama sa eskatolohiya ng Marcos ang isang diskusyon tungkol sa mga propesiyang ito—ang 70 sanlinggo at ang kasuklam-suklam na pagkawasak—at ng kanilang katuparan sa hinaharap.

**Eskatolohiya sa Marcos 13**

Bago natin suriin ang mga piling elemento ng eskatolohiya ng Marcos 13, maaaring makatulong na pagbulayan na ang eskatolohiya ay katulad ng kasaysayang inaasahan. Ibig sabihin, ito’y pangako ng kasaysayang mangyayari bago pa ito maganap.

Magsimula tayo sa pamamagitan ng pagbubulay sa isang batayang katanungan: Bakit mayroon tayong genre ng eskatolohiya sa literaturang biblikal? Marahil dahil nilalayon ng eskatolohiyang biblikal na ipakita na ang Panginoon ang may kontrol sa kasaysayan, na ang lahat ng bagay ay nagaganap ayon sa Kanyang mga layunin. Gayunpaman, may karagdagang layunin ang eskatolohiya: panatilihing nababatid ng bayan ng Diyos ang kaganapan ng mga propesiya ng Diyos, kasama iyong mga nakaugnay sa Parousia. Sa pagkakabatid nito, maaapektuhan sila sa positibong paraan ng inaasahang pangyayari. Kaya’t masasabi natin na ang propesiya ay ebanghelyo o mabuting balita, tungkol sa bukas.

Kung alam ko ngayon na dadalawin ako sa susunod na buwan ng isang mabuting kaibigan, gagamitin ko ang impormasyong iyon upang maghanda, ihanda ang aking sarili at bahay na tanggapin ang bisitang ito sa pinakamabuting paraan. Gayon din natin dapat paghandaan ang pagdating ni Jesus.

Makikita rin natin na idinidiin ang pagiging gising sa eskatolohiya ni Marcos. Ipinapakita ng mga sumusunod na talata ang temang ito: Marcos 13:9, 23, 28, 33, 35, at 37. Sa madaling sabi, maaaring sabihin na ibinibigay ang eskatolohiya para sa mga praktikal na layunin na makakatulong sa atin na maging gising!

Ang unang diskusyon ng eskatolhiya sa Marcos ay tungkol sa balita ng pagkawasak ng Jerusalem at ng templo. Sa ganito’y inihuhudyat ng darating na pangyayaring ito ang kaganapan ng kasuklam-suklam na mangwawasak, na ipinahayag sa Daniel 9. Kaya’t ang eskatolohiya ni Jesus ay nag-uugat sa propesiya ng Biblia. Sa Marcos, hindi kailangang ipinapahayag ni Jesus ang isang bagong pangyayari; bagkus, tinutukoy Niya ang kaganapan ng isang panahon na nakatalaga. Walang eksaktong petsa sa paliwanag ni Jesus kung ano ang magaganap, ngunit nagbibigay Siya ng mga tanda. Kaya’t ang kasuklam-suklam na pagkawasak—na tinutukoy sa Marcos 13:14—ay nagkaroon ng katuparan sa pagkawasak ng Jerusalem at ng templo nito (Marcos 13:2). Kapwa sina Flavius Josephus, ang historyador na Judio, at Ellen G. White ay naglalarawan sa masaklap na huling mga araw ng templo at ng lunsod.

“Kaya’t namahinga si Tito sa tore ng Antonia, at nagpasyang lusubin ang templo kinabukasan, sa umaga, kasama ang kanyang buong hukbo, at palibutan ang banal na bahay. Ngunit tungkol sa bahay na iyon, ito’y matagal nang itinalaga ng Diyos sa pagkawasak sa pamamagitan ng apoy; at ngayo’y dumating na ang malupit na araw, ayon sa rebolusyon ng mga kapanahunan; ito’y ika-sampung araw ng buwan ng Lous [Ab] kung saan ito ay dating sinunog ng hari ng Babilonia; bagama’t ang mga apoy na ito’y nagmula mismo sa mga Judio, at sinadya nila; dahil sa pamamahinga ni Tito, sandaling natigil ang mga nag-aalsa, at pagkatapos ay muling nilusob ang mga Romano, noong ang mga nagbabantay sa banal na bahay ay nakipaglaban sa kanilang nagsisikap na patayin ang apoy na nagliliyab sa panloob na [bulwagan] ng templo; ngunit napatakbo ng mga Romanong ito ang mga Judio, at dumiretso hanggang sa banal na bahay mismo. . . . Ngayon sa palibot ng altar ay may mga katawan ng mga patay na nakahandusay sa ibabaw ng isa’t isa, at sa mga baitang na papaakyat dito ay naroon ang napakarami ng kanilang dugo, at naroon din ang mga patay na katawan ng mga pinaslang sa ibabaw [ng altar] na nangahulog.”—Josephus, The New Complete Works of Josephus, book 6, trans. William Whiston (Grand Rapids, MI: Kregel Publications, 1999), p. 896.

“Pagkatapos wasakin ang templo, ang buong lunsod ay napasa kamay agad ng mga Romano. Ang lunsod at ang templo'y kapuwa ibinagsak nila at ang lupang kinatatayuan ng banal na bahay ay inararong “parang bukid.” Sa pagkakubkub at sa pamumuksang sumunod ay mahigit sa 1,000,000 tao ang namatay; ang mga natirang buhay ay dinalang bihag, ipinagbili bilang mga alipin, dinala sa Roma upang bigyang-parangal ang pagwawagi ng mananagumpay, inihagis sa mababangis na hayop sa ampitiyatro, o pinagwatak-watak bilang mga naglalagalag na walang tahanan sa lahat ng dako ng lupa.”—Ellen G. White, _The Great Controversy_, p. 27.

Wasak na ang minamahal na lunsod. Gayunpaman, mahalagang alalahanin na upang matulungan ang mga tao na makatakas sa lunsod at sa gayo’y hindi sila mamatay, ibinalita ng ilang pangyayari ang paparating na pagkawasak. Kasama sa mga tandang ito ay ang mga bulaang turo. Nagbigay babala si Jesus, “Maraming darating sa Aking pangalan na magsasabi, ‘Ako siya!’ at maililigaw nila ang marami” (Marcos 13:6); magkakaroon ng mga kaguluhang panlipunan at pulitikal, mga digmaan at kagutom (Marcos 13:7, 8); at pang-uusig (Marcos 13:9, 11-13). Bago ang katuparan ng “dakilang araw,” idiniin ni Jesus na “kailangan munang maipangaral ang ebanghelyo sa lahat ng mga bansa” (Marcos 13:10). Walang pagdududang silang sumunod sa mga tanda ay nailigtas ang kanilang mga buhay mula sa darating na pagkawasak. Sinabi ni Ellen G. White na “Walang isa mang Kristiyano ang napahamak sa pagkawasak ng Jerusalem. Si Cristo ay nagbigay ng babala sa Kanyang mga alagad, at lahat ng sumampalataya sa Kanyang mga salita ay nagbantay para sa ipinangakong tanda—_The Great Controversy_, p. 25.

**Ang Katuparan ng Propesiya Daan-daang Taon Pagkatapos ng Panahon ni Propeta Daniel**

“Itinakwil ng mga Judio ang mga pagsusumamo ng Anak ng Diyos, at ngayon ang pagtutol at pakikiusap ay ginawa lamang silang lalong determinado na lumaban hanggang sa wakas. Walang kabuluhan ang mga pagsisikap ni Tito na iligtas ang templo; Isang higit na dakila sa kanya ang nagsabing walang isang batong mananatili sa ibabaw ng isa pa.”—Ellen G. White, _The Great Controversy_, p. 33.

Bagama’t ang eskatolohiya ng Marcos 13 tungkol sa kasuklam-suklam na pagkawasak ay bahagyang naganap sa pagkawasak ng Jerusalem sa pamamagitan ng mga pwersa ni Tito noong taong 70 A.D., inilalarawan ni Marcos, sa kapitulo 13, ang karagdagang kaganapan na labis na mahalaga. Pasimulan natin ang ating pagtatalakay sa pamamagitan ng pagsasabing ang ilang mga pahayag na eskatolohikal ay dapat na aralin sa mas malawak na pananaw. Ibig sabihin, kailangan nating isipin ang mga paraan na makakatulong ang mga lenteng eskatolohikal sa ating ganap na pag-unawa sa mga hinulaang pangyayari. Sa ganito, humihigit sa sakop ang propesiya ng kasuklam-suklam na pagkawasak kaysa sa pagkawasak ng Jerusalem at, kasabay nito, hinuhulaan ang pagkawasak ng ating planeta sa wakas ng kapanahunan. Inilalarawan ni Ellen G. White ang hinaharap na pangyayaring ito na ikalawang katuparan ng propesiya: “Ang hula ng Tagapagligtas hinggil sa pagdalaw ng mga parusa sa Jerusalem ay magkakaroon ng ikalawang katuparan na anupa't ang kakila-kilabot na pagwawasak na yaon ay isang malabong anino lamang. Sa naging kapalaran ng lunsod na yaon na hinirang ng Diyos ay makikita natin ang kapahamakan ng sanlibutan na tumanggi sa kaawaan ng Diyos at yumurak sa Kanyang kautusan. Maitim ang mga kasaysayan ng hirap na dinanas ng sangkatauhan na sinaksihan ng santinakpan sa mahabang panahon ng kanyang pagsalangsang.”—_The Great Controversy_, p. 27. Idinadag din ni Ellen White na, “Nakita ni Cristo sa Jerusalem ang isang sagisag ng sanlibutang pinatigas ng kawalang pananampalataya at paghihimagsik, na nagdudumaling sumagupa sa mga kahatulang ibubuhos ng Diyos.”—_The Great Controversy_, p. 21.

Makakahanap tayo ng ebidensyang tekstwal para suportahan ang propesiya ng kasuklam-suklam na pagkawasak, na sa pamamagitan nito’y pinagtitibay ang ikalawang katuparan, gaya ng idiniin ni Jesus sa Marcos 13:24: “Ngunit sa mga araw na iyon, pagkatapos ng kapighatiang iyon.” Maliligtas ang mga anak ng Diyos sa kapanahunang ito, gaya ng kung papaanong ang Kanyang mga tagasunod ay naligtas mula sa pagkawasak ng Jerusalem. Ayon sa kinasihang panulat, “Gaya ng Kanyang pagbababala sa Kanyang mga alagad tungkol sa pagkawasak ng Jerusalem, na binibigyan sila ng tanda ng paparating na pagkawasak, upang makatakas sila; gayundin Kanyang binigyang babala ang sanlibutan tungkol sa araw ng huling pagkawasak at binigyan sila ng mga tanda ng pagdating nito, upang ang lahat ng magnanais ay makatakas mula sa paparating na kagalitan.”—_The Great Controversy_, p. 37.

Nagtatapos ang Marcos 13 sa payo na may pampalakas ng kalooban: “At ang sinasabi ko sa inyo ay sinasabi ko sa lahat: Maging handa kayo” (Marcos 13:37).

### Ikatlong Bahagi: Aplikasyon sa Buhay

Sabihin sa inyong mga mag-aaral na pagbulayan ang sumusunod na katanungan: Gaano kabatid ng kanilang komunidad na ang mga pangyayari sa Marcos 13 tungkol sa pagkawasak ng sanlibutang ito ay malapit nang matupad?

Sa liwanag ng talakayang ito, bigyang pansin ang sinabi ni Ellen G. White higit na daang taon na ang nakalipas: “Ang sanlibutan ay hindi nakahandang pahalagahan ang mensahe para sa kapanahunang ito na katulad din na hindi handa ang mga Judio na tanggapin ang babala ng Tagapagligtas tungkol sa Jerusalem. Sa pagdating nito, darating ang araw ng Diyos na hindi batid ng mga masasama. Sa pagpapatuloy ng buhay sa hindi nagbabagong pag-ikot nito; kapag ang mga tao’y abala sa kasiyahan, sa negosyo, sa traffic, sa paggawa ng pera; kapag pinalalaki ng mga lider ng relihiyon ang pagsulong ng sanlibutan at ng karunungan, at ang mga tao’y naligaw sa maling pagtitiwala—sa gayon, katulad ng pagpasok ng magnanakaw sa hatinggabi sa isang bahay na hindi nababantayan, gayundin darating ang biglang pagkawasak sa nagpapabaya at masasama, at sila’y hindi makakatakas.”—_The Great Controversy_, p. 38.