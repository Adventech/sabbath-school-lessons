---
title:  Ang Dakilang Kapighatian
date:   04/09/2024
---

`Basahin ang Marcos 13:19. Ano ang tinutukoy ng talatang ito?`

Ang Marcos 13:14 tungkol sa karumal-dumal na pagkawasak ay pundasyon na sa palibot nito’y umiikot ang kabanata (tingnan ang pag-aaral para sa Martes). Binibigyang pansin naman ng Marcos 13:19 ang isang punto ng paglipat. Tumutukoy ito sa isang malaking kaguluhan na walang kaparis mula pa noong paglalang ng sanlibutan. Ipinahihiwatig nito ang mas malaki o higit na ibayong pag-uusig kaysa sa naganap sa pagbagsak ng Jerusalem. Lumilipat din ang Marcos 13:19 tungo sa mga panahong hinaharap, na tumuturo sa mga pangyayaring higit na malayo kaysa sa panahon ni Jesus.

Kung paanong iniaalingangaw ng Marcos 13:14 ang propesiya sa Daniel 9, dito sa Marcos 13:19-23 ang malaking pag-uusig na inilalarawan ay umaalingawngaw sa mga propesiya ng Daniel 7 at 8, kung saan ang kapangyarihang maliit na sungay ay inusig ang bayan ng Diyos sa loob ng “isang panahon, mga panahon at kalahati ng isang panahon” (Daniel 7:25). Ang propetikong panahong ito ng 1,260 araw ay katumbas ng 1,260 literal na taon (Bilang 14:34; Ezekiel 4:6). Umabot ang panahong ito mula 538 A.D. hanggang 1798 A.D. Noong 1798 A.D., isinugo ni Napoleon ang kanyang heneral upang bihagin ang papa. Sa panahong ito ng 1,260 taon, inusig ng kapangyarihang maliit na sungay at pinatay silang hindi sumasang-ayon sa sistema nito ng pamamahala sa iglesia.

`Basahin ang Marcos 13:20-23. Anong pag-asa ang iniaalok ng Diyos sa Kanyang bayan sa panahon ng pag-uusig, at anong babala ang ibinibigay Niya habang papatapos ito?`

Binabanggit ng Marcos 13:20 na pinaigsi ang pag-uusig para sa bayan ng Diyos. Sa kasaysayan humina nga ang mga apoy ng pag-uusig pagkatapos ng Repormasyong Protestante, na pinaiigsi ang panahon ng kabagabagan. Habang humihina ang kapangyarihan ng maliit na sungay, higit na maraming tao ang sumanib sa mga reporma. Ngunit magbabangong muli sa kapangyarihan ang maliit na sungay, gaya ng sinasabi sa Apocalipsis 13.

Sa Marcos 13:21-23, nagbigay ng babala si Jesus tungkol sa isa pang banta, mga bulaang propeta at bulaang cristo, na magbabangon bago Siya magbalik. Binabalaan Niya ang kanyang mga tagasunod na mag-ingat sa kanila.

`Sa panahon na nagbabala si Jesus tungkol sa mga bulaang cristo, kasisimula pa lamang ng Kanyang kilusan, ngunit nagawa Niyang magbigay ng ganitong kamangha-manghang hula, na natupad na (kahit ngayon ay may mga taong umaangkin na sila’y si Jesus). Paano dapat na pagtibayin ng hulang ito ang ating pagtitiwala sa Salita ng Diyos?`