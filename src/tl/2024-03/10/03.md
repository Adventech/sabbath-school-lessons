---
title:  Walang Bato na Nasa Ibabaw ng Isa pa
date:   02/09/2024
---

`Basahin ang Marcos 13:1–13. Paano tumugon ang mga alagad sa sinabi ni Jesus tungkol sa templo at ano ang kahalagahan ng tugon ni Jesus sa kanila?`

Katulad ng nabanggit na natin, totoong nakamamangha ang istraktura ng templo. Sinabi ni Josephus na ang Royal Portico sa bahaging timog ay may 162 na poste, na ang bawat isa ay may sukat na tatlong lalaki na magkakahawak kamay sa palibot ng poste (Antiquities, 15.11.5 §§413, 414). Sinabi ni Jesus na lahat ito’y ibabagsak. Ang ganitong propesiya tungkol sa kamangha-manghang istraktura ay magiging katulad ng wakas ng mundo sa mga nakikinig.

“Nang ang pansin ni Cristo ay mapabaling sa karilagan ng templo, ano kaya ang sumaisip ng Isang Itinakwil! Ang tanawing nakikita Niya ay tunay na maganda, nguni't malungkot Niyang sinabi, Oo nakikita Ko. Ang mga gusali ay tunay na kahanga-hanga. Itinuturo ninyo ang mga pader na ito na wari bagang hindi maigigiba; subali't pakinggan ninyo ang Aking sasabihin: Darating ang araw na ‘dito'y walang maiiwang isang bato sa ibabaw ng ibang bato, na hindi ibabagsak.’ ”–Ellen G. White, _Bukal ng Buhay_, p. 906.

Nais malaman ng mga alagad kung kailan matutupad ang hulang ito na sinabi ni Jesus. Kaya’t, sa Marcos 13:4, tinanong si Jesus ng isang maliit na grupo, sina Pedro, Santiago, Juan, at Andres, tungkol sa panahon ng katuparan. Nais nilang malaman kung kailan mangyayari ang lahat ng mga bagay na ito at kung ano ang magiging tanda kung kailan na sila matutupad.

Ang nakapagtataka sa Marcos 13:5-13 ay gumugol si Jesus ng malaking bahagi ng Kanyang oras hindi sa paglalarawan ng pagbagsak ng Jerusalem kundi sa pagbibigay ng babala sa Kanyang mga alagad tungkol sa kanilang maaasahan sa kanilang ministeryo ng pagtatatag ng unang iglesia Kristiyana. Tila hindi rin ito magiging madali.

Sa katunayan sila’y uusigin, aakusahan, at ang ilan ay papatayin. Ngunit sa gitna ng lahat ng ito, sinabi ni Jesus na hindi pa panahon. Hindi sila dapat na malinlang ng mga magugulong pangyayari. Higit pa rito, bibigyan sila ng Banal na Espiritu ng mga salita na dapat sabihin sa tamang panahon, kahit na ang kanilang pamilya at mga kaibigan ay iwanan sila.

Ang matututunan mula sa mga paunang mga salitang ito ng propesiya ni Jesus ay ang bayan ng Diyos ay hindi dapat na matakot sa kaguluhan at pagsubok. Kailangan nilang magbantay, dahil ang Espiritu ng Diyos ay dadalhin sila sa gitna ng kagulumihanan.

`Ano ang sarili mong karanasan sa mga pagsubok na nagmumula sa pagsunod kay Jesus? Kung hindi ka pa nakaranas, baka kailangan mong tanungin kung talagang sumusunod ka sa Kanya.`