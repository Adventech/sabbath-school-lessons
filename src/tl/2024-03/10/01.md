---
title:  Ang Mga Huling Araw
date:   31/08/2024
---

### Basahin Para sa Pag-aaral sa Linggong Ito
Marcos 12:41-44; 13:1-32; Daniel 9:24-27; 7:25; 1 Tesalonica 4:13-18.

> <p>Talatang Sauluhin</p>
> “Pagkatapos, makikita nila ang Anak ng Tao na dumarating sa mga ulap na may dakilang kapangyarihan at kaluwalhatian. Pagkatapos ay susuguin Niya ang mga anghel at titipunin ang Kanyang mga hinirang mula sa apat na hangin, mula sa mga dulo ng lupa hanggang sa mga dulo ng langit” (Marcos 13:26, 27).

Nagsisimula ang aralin para sa linggong ito sa napakaigsing kwento sa dulo ng Marcos 12, kung saan nagbigay si Jesus ng malalim na pananalita tungkol sa maliit na pagkilos ng isang balo. Ang pangunahing bahagi ng pag-aaral para sa linggong ito, gayunpaman, ay tungkol sa Marcos 13, isang nakagugulat na propesiya tungkol sa tadhana ng templo sa Jerusalem at higit pa. Ang kabanatang ito kasama ang kahalintulad nito sa Mateo 24 at Lucas 21 ay nagsasaad ng tungkol sa pagbagsak ng Jerusalem at ibayo pa, hanggang sa wakas ng sanlibutan.

Ang nililinaw ng Marcos 13 ay na ang propesiya ay tumatakbo mula sa panahon ng propeta, si Jesus, hanggang sa panahon ng kawakasan, ang Kanyang ikalawang pagdating. Sumusunod ang balangkas na ito sa tinatawag na “historicist interpretation of end-time prophecy,” na salungat sa pagsisikap na ilagay ang mga hulang ito sa nakalipas o sa malayong hinaharap.

Katulad ng maraming turo ni Jesus sa Marcos, ang turo ni Jesus ay tugon sa isang katanungan o maling pagkaunawa ng Kanyang mga alagad. Nagbibigay ng pagkakataon kay Jesus ang mga katanungan at maling pagkaunawa na ito upang magturo ng mga katotohanang mahalaga sa buhay Kristiano at karanasan. Hindi lamang hinuhulaan ni Jesus ang hinaharap kundi tinuturuan ang Kanyang mga alagad kapwa noon at ngayon kung paano maghanda para sa mga paparating na pagsubok.

_*Pag-aralan ang liksyon sa linggong ito bilang paghahanda sa Sabbath, Setyembre 7._