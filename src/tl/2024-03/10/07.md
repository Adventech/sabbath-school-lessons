---
title:  Karagdagang Kaisipan
date:   06/09/2024
---

Basahin ang Ellen G. White, “Sa Bundok ng mga Olibo,” sa _Bukal ng Buhay_, pp. 906-921.

Maraming mga bagay ang nangyayari sa sanlibutan na nakakagulo sa
pag-iisip. Talagang natatakot ang mga tao tungkol sa mga nagaganap. Papaano natin, bilang mga Seventh-day Adventist, na may malapit na pagkakabatid sa mga kaganapan, magagamit ang mga bagay na ito upang ituro ang mga tao sa pag-asa na mayroon tayo kay Jesus, at sa pangako ng Kanyang pagdating?

“Sapagka't hindi natin alam ang tiyak na oras o panahon ng Kaniyang pagparito, inuutusan tayong magpuyat. ‘Mapapalad yaong mga alipin na kung dumating ang Panginoon ay maratnang nangagpupuyat’ Lukas 12: 37. Yaong mga nagpupuyat sa pagdating ng Panginoon ay hindi nagsisipaghintay nang walang ginagawa. Ang pag-asang dumarating si Cristo ay nagsisilid ng takot sa Panginoon, at ang takot sa Kanyang mga kahatulan upang huwag silang magsisalansang. Ito ang gumigising sa kanila upang madama nila na malaking kasalanan ang tumanggi sa Kanyang iniaalok na kahabagan. Ang mga nagpupuyat sa paghihintay sa Panginoon ay nagsisipaglinis ng kanilang mga kaluluwa sa pamamagitan ng pagtalima sa katotohanan. Sinasamahan nila ng masikap na paggawa ang matamang pagpupuyat. Sapagka't nalalaman nilang ang Panginoon ay nasa pintuan na, nabubuhay ang kanilang kasigasigan sa pakikipagtulungan sa mga anghel ng Diyos sa paggawa para sa ikaliligtas ng mga kaluluwa. Ito ang mga tapat at matatalinong alipin na nagbigay sa sambahayan ng Panginoon ng ‘kanilang bahagi na pagkain sa kapanahunan’ Lucas 12:42. Ibinabalita nila ang katotohanang tangi nang nauukol sa panahong kasalukuyan. Kung paanong si Enoc, si Abraham, at si Moises ay nagsipagbalita ng katotohanang nauukol sa kanilang panahon, gayundin naman ang mga lingkod ni Cristo ngayon ay magbibigay ng tanging babalang nauukol sa kanilang kapanahunan.”–Ellen G. White, _Bukal ng Buhay_, p. 917.

**Mga Tanong Para sa Talakayan**:

`Isang bagay ang magbigay sa gawain ng Panginoon. Iba naman ang magbigay nang may pagsasakripisyo. Ano ang pagkakaiba, at bakit mahalaga ang pagkakaiba?`

`Bakit hindi pinigilan ng Diyos ang pag-uusig ng Kanyang bayan sa loob ng mga siglo at sa sanlibutan sa kasalukuyan? Paano tayo natutulungan ng tema ng malaking tunggalian na maunawaan, kahit kaunti, kung bakit may pag-uusig?`

`Aling mga tanda ng pagbabalik ni Cristo ang lalong kapansin-pansin para sa iyo sa kasalukuyang sanlibutan?`

`Isipin ang tungkol sa kalagayan ng mga patay at ang katotohanan na natutulog ang mga patay hanggang sa pagbabalik ni Cristo. Isinasara ng mga tao ang kanilang mga mata sa kamatayan, at ano ang susunod na bagay na kanilang nalalaman? Paano nakakatulong ang kaisipang ito sa atin na makita kung paano ang ikalawang pagparito ay palaging napakalapit para sa bawat isang tao?`