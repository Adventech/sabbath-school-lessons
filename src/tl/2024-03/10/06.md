---
title:  Ang Pagdating ng Anak ng Tao
date:   05/09/2024
---

`Basahin ang Marcos 13:24-32. Anong malaking kaganapan ang inilalarawan dito?`

Ito’y walang iba kundi ang pagbabalik ni Jesu-Cristo sa kaluwalhatian, na nauuna ang mga tanda sa araw, buwan, at mga bituin. Puno ang Bagong Tipan ng mga hula na tumuturo sa napakagandang pangyayaring ito. Inilalarawan ito nang detalyado ni Apostol Pablo sa 1 Tesalonica 4:13-18, kung saan nagsasalita siya tungkol sa kanila na nangatutulog kay Cristo na bubuhayin at dadalhin kasama ang mga nabubuhay na banal upang salubungin si Cristo sa alapaap. Sa 1 Corinto 15 isinasaysay ng apostol nang detalyado ang tungkol sa reyalidad ng pagkabuhay na mag-uli ng mga patay, na mangyayari sa pagbabalik ni Cristo

Inilalarawan din ni Pedro ang dakilang araw na iyon sa 2 Pedro 3:3-13, na ipinapaliwanag na hindi mabagal ang Panginoon tungkol sa Kanyang pangako kundi nagnanais na ang lahat ng tao ay magsisi. At may mga buhay na paglalarawan ang Apocalipsis tungkol sa pagbabalik ni Cristo (tingnan sa Apocalipsis 1:7; 6:12-17; 14:14-20; at 19:11-21). Ang matibay na turo ng Bagong Tipan ay ang pagbabalik ni Cristo ay personal, literal, nakikita, at naririnig. Lahat ay makakakita sa Kanya kapag Siya’y nagbalik.

Ngunit ano ang pakahulugan ni Jesus sa “lahing ito” at “sa araw na iyon” o “sa oras na iyon”? Ang mga salitang ito ay bumagabag sa maraming tao dahil maliwanag na ang lahing kinausap ni Jesus ay matagal nang patay.

May ilang mga solusyon ang iminungkahi sa talatang ito. Sinasabi ng ilan na ang salitang “lahi” ay maaaring tumutukoy sa lahi ng mga tao, sa pagkakataong ito mga Judio. Ibig sabihin ay hindi mamamatay ang lahing Judio bago magbalik si Cristo. Ang isa pang solusyon ay ang tukuyin ang lahi ng mga tao na nakakakita sa lahat ng mga tanda na natutupad at sila ang hindi mamamatay bago bumalik si Cristo.

Ngunit ang mas simpleng solusyon ay ang pansinin na sa Marcos 13:30 ginagamit ni Jesus ang salitang “ito” sa “lahing ito,” at sa Marcos 13:32 ang salitang “iyon” sa “araw o oras na iyon.” Sa Marcos 13, ang salitang “ito” (houtos, haute, touto) ay nababanggit nang higit sa mga bersikulong 1-13, na humahantong sa pagkawasak ng Jerusalem. Ang salitang makikita sa huling bahagi ng kabanata.

Kaya’t marahil ang “lahing ito” ay tumutukoy sa lahi ng unang siglo, na nakakita sa pagkawasak ng Jerusalem, katulad ng paglalarawan sa Marcos 13:30. Gayunpaman, tinutukoy ng Marcos 13:32 ang ikalawang pagdating ni Cristo, na hinaharap pa rin at higit na malayo mula sa unang siglo. Kaya ginagamit ng Marcos 13:32 ang salitang “iyon” upang magsalita tungkol sa mga pangyayaring higit na malayo mula sa unang siglo.