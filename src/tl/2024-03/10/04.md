---
title:  Ang Karumaldumal na Paglapastangan
date:   03/09/2024
---

`Basahin ang Marcos 13:14-18. Anong pahiwatig ang ibinigay ni Jesus para mabatid kung ano ang tinutukoy ng “karumaldumal na paglapastangan”?`

Dumating si Jesus sa pinakamahalagang punto tungkol sa pagbagsak ng Jerusalem sa Marcos 13:14. Tinutukoy Niya ang “karumaldumal na paglapastangan.” Sinabi ng Panginoon na kailangang unawain ito ng mambabasa. Sa mga salitang ito, itinuturo ni Jesus sa mga alagad ang aklat ng Daniel. Matatagpuan ang salitang ito sa Daniel 9:27, 11:31 at 12:11, na may kaugnay na talata sa Daniel 8:13.

`Basahin ang Daniel 9:26, 27. Sino ang “Mesiyas,” at sino ang “pinunong darating”?`

Ang “Mesiyas” sa Daniel 9:26 ay salitang Hebreo na masiah. Sa maingat na pag-aaral ng Daniel 9:24-27, malinaw na ito’y tumutukoy sa pagdating ni Jesu-Cristo.

Ngunit sino ang “pinunong darating,” na nagdadala ng pagkawasak sa lunsod ng Jerusalem? Winasak ng Romanong heneral na si Tito ang lunsod. Kaya’t tila makatuwiran na siya ang “pinunong darating” na tinutukoy sa Daniel 9:26, 27. Ang dalawang indibiduwal na ito ay may kaugnayan dahil ang paraan ng pagtrato sa Mesiyas ay nagpahiwatig ng kapahamakan ng lunsod.

Ngunit ano itong “karumal-dumal na pagkwasak” na tinutukoy ni Jesus sa Daniel? Sa kasamaang-palad, maraming mga iskolar ang naniniwala na tumutukoy ito sa paglapastangan ni Antiochus Epiphanes sa templo noong ikalawang siglo B.C. Ngunit hindi maaari iyon. Inilalarawan ni Jesus ang “karumal-dumal na pagkawasak” bilang isang bagay na naganap dalawang siglo bago ang ministeryo ni Cristo sa lupa.

Bagkus ang kaumal-dumal marahil ay tumutukoy sa pagtatayo ng mga bandila ng paganong Roma sa Israel noong panahon ng pagkubkob sa Jerusalem noong huling bahagi ng mga 60 A.D. Ito ang tanda para sa mga Kristiyano na tumakas, na kanila ngang ginawa.

`Katulad ng inihula ni Jesus, bumagsak ang Jerusalem. Paano tayong matututo na magtiwala sa Kanya, at sa Biblia, sa lahat ng mga hula nito?`