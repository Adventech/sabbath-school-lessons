---
title:  Ang mga Babae sa Libingan
date:   24/09/2024
---

“Ang mga babaeng nagsitayo sa may paanan ng krus ay nagsipaghintay at nagsipagpuyat hanggang sa makaraan ang mga oras ng Sabbath. At umagang-umaga ng unang araw ng sanlinggo, sila'y nagsitungo sa libingan, na may dalang mga mahal na espesya upang pahiran ang katawan ng Tagapagligtas. Hindi nila naisip ang tungkol sa Kanyang pagbangon mula sa mga patay. Ang araw ng kanilang pag-asa ay lumubog na, at gabi ang naghari sa kanilang mga puso. Habang sila'y naglalakad, kanilang sinariwa ang mga gawa ng kaawaan ni Cristo at ang mga sinabi Niyang, ‘Muli Ko kayong makikita’ Juan 16:22.”–Ellen G. White, _The Desire of Ages_, p. 1150.

`Basahin ang Marcos 16:1–8. Ano ang nangyari, at papaano muna tumugon ang mga babae?`

Mula sa simula ng Ebanghelyo, alam ng mambabasa na si Jesus ay Mesiyas. Ngunit sa teksto mismo, ang unang tao na hindi inalihan ng demonyo na naghahayag sa Kanya bilang Mesiyas ay si Pedro, sa Marcos 8:29. At hindi nangyayari ito hanggang sa kalahati na ng aklat!

Sa buong Marcos, sinasabi ni Jesus sa mga tao na tumahimik tungkol sa kung sino Siya o tungkol sa pagpapagaling na ginawa Niya para sa kanila. Sa Marcos 1:44, sinabi Niya sa isang ketongin na huwag sabihin kaninuman ang tungkol sa kanyang paggaling. Sa Marcos 5:43, sinabihan Niya si Jairo at ang kanyang asawa na huwag sabihin kaninuman ang tungkol sa pagbuhay sa kanilang anak na babae. Sa Marcos 7:36, sinabi Niya sa isang grupo na huwag sabihin ang tungkol sa Kanyang pagpapagaling sa isang lalaking pipi at bingi. At pagkatapos ay sinasabihan Niya ang Kanyang mga alagad na huwag sabihin sa mga tao na Siya ang Mesiyas (Marcos 8:30; tingnan dina ng Marcos 9:9). Walang pag-aalinlangan na ang pangunahing dahilan na sinabihan sila ni Jesus na manahimik ay upang bigyan ang Kanyang sarili ng panahon upang tapusin ang Kanyang ministeryo sang-ayon sa mga propesiya ng panahon sa Daniel 9:24-27.

Ngayon, sa pagkakataong ito, kahit na nasabihan na sila tungkol sa pagbangon ni Jesus, ang mga babae na natatakot at namamangha, ay tumakbo mula sa libingan, kahit sa una lang ay hindi rin nagsalita tungkol sa nangyari.

Iyon nga lang ay hindi nagtagal ang katahimikan. Pagdating natin sa dulo ng aklat ng Marcos, ano ang mababasa natin tungkol dito? “At humayo sila at nangaral sa lahat ng dako, habang gumagawang kasama nila ang Panginoon at pinatototohanan ang salita sa pamamagitan ng mga tandang kalakip nito” (Marcos 16:20).

Kaya’t nabasag ang tema ng pananahimik tungkol kay Jesus at kung sino Siya at sa Kanyang ginawa. Nagtapos ang aklat na sila’y nangangaral “sa lahat ng dako.”

`Bakit kailangang hindi tayo manahimik tungkol kay Jesus at sa Kanyang ginawa? Sino ang masasabihan mo ngayon tungkol kay Jesus at sa panukala ng pagkaligtas?`