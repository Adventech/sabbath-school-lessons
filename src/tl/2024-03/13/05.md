---
title:  Nagpakita kay Maria at sa Iba pa
date:   25/09/2024
---

`Basahin ang Marcos 16:9–20. Ano ang idinadagdag ng mga bersikulong ito sa kwento ng pagkabuhay na mag-uli?`

May kaugnayan halos ang buong Marcos 16:9-20 sa ibang mga talata sa Bagong Tipan–nakita ni Maria Magdalena si Jesus sa libingan (Mateo 28:1, 9, 10; Juan 20:11-18; ihambing sa Lucas 8:2); nakita Siya ng dalawang lalaki sa labas ng lunsod (Lucas 24:13-35); isinugo ang labing-isa (Mateo28:16-20; Lucas 24:36-49; Juan 20:19-23).

Ang unang tao na nakakita kay Jesus na buhay ay si Maria Magdalena (Juan 20:11-18). Nakita rin Siya ng iba pang babae (Mateo 28:8-10). Kapansin-pansin na ang mga unang tao na nakakita sa nagbangong Panginoon ay mga babae. Dahil ang mga babae sa matandang sanlibutan ay walang mataas na katayuan bilang mga saksi, kung inimbento lang ang kwento, maaaring mga lalaki ang piliing mga unang saksi. Ngunit hindi mga lalaki, hindi ang Labing-isa, kundi isang babae. Sinabi niya ang mabuting balita sa mga alagad, ngunit, hindi nakakagulat, na hindi sila naniniwala sa kanyang patotoo, marahil dahil ito’y sobrang kahanga-hanga at, sa kasamaang-palad dahil si Maria ay isang babae.

Ginamit ng mga nagtatanggol sa kwento ng pagkabuhay na mag-uli ni Jesus ang katunayang ito, na mga babae ang unang nakakita kay Jesus, bilang makapangyarihang ebidensya para sa katotohanan ng kwento.

`Ano ang nangyari sa Macos 16:14 na walang katuturan kung ang kwentong ito’y kathang-isip lamang?`

Syempe, kung inimbento nila ang kwento, bakit ginawa nilang magmukhang masama ang kanilang sarili? Kailangan silang sawayin ni Jesus para sa “katigasan ng kanilang puso.” Ang mga salaysay sa Ebanghelyo, mula sa panahon ng Kanyang pagkahuli hanggang sa pagpapakita Niya pagkatapos ng pagkabuhay na mag-uli, ay naglalarawan sa mga tagasunod ni Jesus sa paraang napaka-negatibo: tumatakas, nagtatakwil, hindi naniniwala, atbp. Walang katuturan ito kung inimbento lang ang kwento.

Sa kabaliktaran, ang kanilang matapang at di-natitinag na pahayag sa nabuhay na Cristo, at sa pag-asang iniaalok nito ay nagbibigay ng makapangyarihang patunay sa katotohanan ng kanilang sinasabi.

`Paano natin maiingatan ang ating sarili mula sa pagkahulog sa espirituwal na bitag ng pag-aalinlangan at kawalang pananampalataya? Bakit kailangang araw-araw nating iugnay ang ating sarili sa nabuhay na Cristo?`