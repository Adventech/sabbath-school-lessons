---
title:  Humayo Kayo sa Buong Sanlibutan
date:   26/09/2024
---

`Basahin ang Marcos 16:14-20. Ano ang sinabi ni Jesus sa Kanyang mga alagad noong magpakita Siya sa kanila, at ano ang ibig sabihin ng mga salitang ito sa atin ngayon?`

Ang unang mga salita ni Jesus sa Kanyang mga alagad ay nakatala lamang sa mga pananalitang hindi direkta sa Marcos 16:14. Sinaway Niya sila dahil sa kanilang kawalan ng pananampalataya at katigasan ng puso. Ang katanungang ito ng kawalang pananampalataya ay hindi lamang makabagong suliranin. Katulad ng atin nang nakita, nakipagpunyagi ang orihinal na mga alagad ni Jesus sa pananampalataya (Mateo 28:17; Juan 20:24-29), at kasama pa nila si Jesus sa laman at nakita nang paulit-ulit ang mga himala.

Ngunit sa pamamagitan ng iba’t ibang patunay ipinakita Niya sa kanila ang katotohanan ng Kanyang pagkabuhay na mag-uli. Pagkatapos, ang kanilang patotoo, na isanama sa ebidensya na binuod sa aralin para sa Lunes, ay bumubuo ng matibay na saligan para sa pananampalataya.

Pagkatapos ay isinugo ni Jesus ang Kanyang mga alagad na dalhin ang ebanghelyo sa sanlibutan. Lumalawak ang Kanyang atas. Sila’y dapat na humayo sa buong sanlibutan at ihayag ang ebanghelyo sa buong sangnilikha. Pagkatapos ay ipinaliwanag ni Jesus ang kahahantungan ng kanilang gawain para sa kabutihan at sa kasamaan–maliligtas ang mga mananampalataya, mahuhukuman ang mga di-mananampalataya.

Inilalarawan din ni Jesus ang mga tanda na sasama sa gawain ng mga alagad–pagpapalayas ng mga demonyo, pagsasalita ng mga bagong wika, pag-iingat mula sa kapahamakan, at pagpapagaling ng mga may karamdaman. Mali ang pagkaunawa ng ilang tao sa Marcos 16:18 bilang isang pagpapatunay para sa mga Kristiyano na ipakita ang kanilang pananampalataya sa pamamagitan ng pagkuha ng mga ahas na may lason. Walang ganitong mapangahas na aksyon ang pinahintulutan dito. Inilalarawan ni Jesus ang pag-iingat kapag nakikisangkot sa misyon ang isang tao kagaya ng paglilingkod ni Pablo, halimbawa na sa Gawa 28:3-6.

Syempre hindi itinuturo ng Biblia na palaging maiingatan ang mga Kristiyano mula sa pinsala. Kung minsan minamabuti ng Diyos na gumawa ng himala upang isulong ang ebanghelyo. Ngunit kung minsan nagdurusa ang mga Kristiyano dahil sa kanilang pagsaksi. Sa pagkakataong iyon, ang kanilang matiyagang pagtitiis ay isa pang tanda sa mga hindi nananampalataya ng kapangyarihan ng pananampalataya.

Pagkatapos na gawin ang lahat ng Kanyang ginawa dito, “ang Panginoong Jesus nga, . . . ay iniakyat sa langit at lumuklok sa kanan ng Diyos” (Marcos 16:19). Umakyat si Jesus upang umupo sa kanang kamay ng Diyos, ang lugar ng pinakamataas na kapangyarihan, sapagkat ginapi na ni Jesus ang lahat ng kapangyarihan ng kasamaan.

Pansinin ang huling bersikulo. Bagama’t nagtungo sila “sa lahat ng dako” na ipinapangaral ang ebanghelyo, hindi sila nag-iisa. “Gumagawang kasama nila ang Panginoon at pinatototohanan ang salita sa pamamagitan ng mga tandang kalakip nito” (Marcos 16:20). Kasama nila Siya, at nangangako ring makakasama natin ngayon habang ipinagpapatuloy natin ang gawaing kanilang sinimulan.

> <p></p>
> “Ako'y kasama ninyong palagi, hanggang sa katapusan ng panahon" (Mateo 28:20).

`Anong kaaliwan ang maaari at dapat nating makamit mula sa pangakong ito habang tayo rin ay nagsisikap na ipahayag ang ebanghelyo “sa lahat ng dako”?`