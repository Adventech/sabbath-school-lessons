---
title:  Komento ng Guro
date:   27/09/2024
---

### Unang Bahagi: Pangkalahatang Ideya

Susing Talata: Marcos 16:14-16

Pokus ng Pag-aaral: Marcos 16.

**Panimula**: Nagtatapos ang Marcos 15 sa pamamagitan ng pagdidiin sa kontribusyon ng isang kilalang kaanib ng lipunang Israelita, na inilagay ang kanyang buhay at kayamanan para magamit sa Kaharian ng Diyos noong mamatay si Jesus. Ang mga babaing tagasunod ni Jesus ay nagpahayag din ng kanilang kahandaan na tumulong sa pagbibigay ng mga ritwal sa paglilibing ng kanilang Tagapagligtas. Ang tanong ay Nasaan ang mga alagad? Paano sila tumugon sa pagkamatay ni Jesus? At ano ang kanilang reaksyon sa balita tungkol sa Kanyang pagkabuhay na mag-uli? Nagbigay si Marcos ng tanging pansin sa kanila sa kanyang pagsasara ng kanyang Ebanghelyo. Isinasama rin niya ang tanging mga tagubilin na ibinigay ni Jesus sa kanila sa Kanyang komisyon na ipangaral ang ebanghelyo sa buong sanlibutan.

**Mga Tema ng Aralin**: Sa mga paksa para sa linggong ito ay kasama ang talakayan ng karanasan ng mga alagad ng paniniwala kay Jesu-Cristo bilang nabuhay na Panginoon. Hahatiin sa dalawang bahagi ang ating aralin:

1. Ang Kahalagahan at Epekto ng Paniniwala. Sinusuri ng bahaging ito ang hindi pagiging handa ng mga alagad na maniwala sa pagkabuhay na mag-uli ni Jesus at kung paano inaalis ni Jesus ang kanilang pag-aalinlangan at pinalalakas ang kanilang pananampalataya.

2. “Humayo kayo sa buong sanlibutan.” Kasama sa bahaging ito ang Dakilang Tagubilin ni Jesus sa Kanyang mga alagad, at gayundin ang sakop ng kanilang misyon at layunin ng ebanghelyo.

### Ikalawang Bahagi: Komentaryo

**Ang Kahalagahan at Epekto ng Paniniwala**

Matinding dagok sa Kanyang mga tagasunod ang pagkamatay ni Jesus. Bagama’t inihula ito ng propesiya, at kahit pa nagbigay na si Jesus ng paunang babala tungkol sa kahirapan na Kanyang haharapin bago ang Kanyang kamatayan, iyong mga naunang palagay ng mga alagad ay pumigil sa kanilang maunawaan ang ganap na kabuluhan ng mga salita ni Jesus, kaya’t naiwan silang hindi handa sa epekto nito.

Pagkatapos ng pagpako sa krus, napatunayan ng mga alagad na hindi pa rin nila nauunawaan ang panukala ng Diyos, o, sa pinakamaliit, ay nakalimutan ang mga salita ni Jesus, na sana’y naging kaaliwan sa kanila sa kanilang pagdadalamhati. Kaya’t sinabi ni Marcos na “sila'y nagluluksa at tumatangis” pagkatapos ng kamatayan ni Jesus.

Maaari tayong mag-isip, na may mabuting dahilan, kung naunawaan nga ba ng mga alagad at malalapit na kaibigan ni Jesus ang layunin ng Kanyang kamatayan. Dahil marahil ay wala silang malinaw na pagkabatid sa layunin nito, hindi mahirap na maunawaan ang kanilang paglaban sa paniniwalang nabuhay si Jesus mula sa mga patay. Idiniin ang huling puntong ito sa unang bahagi ng Marcos 16, na siyang pokus ng ating huling aralin.

Sa Marcos 16:6-8, ipinahayag ng mga anghel sa mga babae na nabuhay si Jesus. Higit pa rito, hinikayat ng mga anghel ang mga babae na kanilang ipahayag din ang mabuting balita. Ngunit, “wala silang sinabi kaninuman sapagkat sila'y natakot” (Marcos 16:8). Sa palagay ba ninyo’y maaaring natatakot ang mga babae na paniwalaan ang nakagugulat na pabatid ng kanilang mga bisitang anghel?

Sa ikalawang tanawin, si Jesus mismo ang nagpakita kay Maria Magdalena, na pagkatapos nito “siya'y lumabas at ibinalita sa mga naging kasama ni Jesus, samantalang sila'y nagluluksa at tumatangis. Ngunit nang kanilang mabalitaan na Siya'y buhay at nakita ni Magdalena ay ayaw nilang maniwala” (Marcos 16:10, 11). Itinalastas ni Maria ang mensahe, ngunit hindi nakahandang maniwala sa mabuting balita ang kanyang mga tagapakinig.

Ipinapakita ng ikatlong tagpo ang pananatili ng pag-aalinlangan sa gitna ng mga alagad. Inilalarawan ni Marcos ang tagpong ito sa sumusunod na paraan: “Pagkatapos ng mga ito ay nagpakita Siya sa ibang anyo sa dalawa sa kanila noong sila'y naglalakad patungo sa bukid. At sila'y bumalik at ipinagbigay-alam ito sa mga iba ngunit hindi rin sila naniwala” (Marcos 16:12, 13).

Kapansin-pansin na hindi gumamit si Jesus ng tao mula sa mga pinakamalapit sa Kanya upang ipahayag ang balita tungkol sa Kanyang pagkabuhay na mag-uli. Ibinigay sa kanila ang balita sa pamamagitan ng isang babae at ng dalawang iba pa na hindi kasama sa 11 na Kanyang piniling mga alagad.

Sa ika-apat na tagpo, si Jesus mismo ang nagpakita sa mga alagad: “Siya'y nagpakita sa labing-isa samantalang sila'y nakaupo sa hapagkainan; sila'y Kanyang pinagsabihan dahil sa kawalan nila ng pananampalataya at katigasan ng puso, sapagkat hindi nila pinaniwalaan ang mga nakakita sa Kanya pagkatapos na Siya'y muling mabuhay” (Marcos 16:14).

Bakit hindi nakahanda ang mga alagad na maniwala? May maling kaisipan tungkol sa kaharian ng Diyos ang mga alagad, na tulad din ng marami sa Israel. Malinaw na itinatala ni Lucas para sa atin ang likas ng pagkakamaling ito sa sarili nilang mga salita: “Subalit umasa kami na Siya ang tutubos sa Israel. Oo, at bukod sa lahat ng mga ito, ngayon ang ikatlong araw buhat nang mangyari ang mga bagay na ito” (Lucas 24:21). Ano ang pakahulugan ng mga alagad sa mga salitang “tutubos sa Israel”? Ang salitang Griego para sa “tutubos” ay lytroo, na may pangunahing kahulugan na “palayain mula sa mapaniil na kalagayan.”—Danker, et al., _A Greek-English Lexicon of the New Testament and Other Early Christian Literature_, p. 606. Kaya’t para sa mga alagad, ibig sabihin ng kamatayan ni Jesus na namatay na rin ang kanilang mga inaasahang makalupa, sapagkat iniisip nila ang pagtubos na kalayaan mula sa paniniil ng mga Romano.

Gaya ng ating nakita sa naunang bahagi ng kwarter, sinimulan ni Marcos ang kanyang Ebanghelyo sa pamamagitan ng pagsasabi na “naganap na ang panahon at malapit na ang kaharian ng Diyos;” kaya’t kailangan ng mga tao na “magsisi at manampalataya sa ebanghelyo” (Marcos 1:15). Sa kasamaang-palad, sa dulo ng ulat ng Ebanghelyo ni Marcos (Marcos 16), taglay pa rin ng mga tao ang pusong hindi naniniwala. Ang mga taong ito’y hindi iyong mga pari, ni ang mga tagapanguna ng Israel, ni ang gobernador ng Roma. Sila’y mga sariling alagad ni Jesus.

Itinatala rin ni Lucas ang isang tagpo kasama ang dalawang alagad na tinukoy sa Marcos 16. Sa salaysay ni Lucas, noong una’y hindi naniwala ang dalawa sa pabalita tungkol sa pagkabuhay ni Jesus. Ngunit sa Ebanghelyo ni Marcos, ipinakita ang dalawang kasama nilang naniniwala sa Jesus na nabuhay. Paano naganap ang paglipat na ito mula sa kawalang paniniwala tungo sa pananampalataya? Ano ang ginawa ni Jesus upang matulungan sila? May idinadagdag si Lucas sa kanyang salaysay na hindi isinama ni Marcos. Pinagsabihan ni Jesus ang mga alagad dahil sa kanilang pag-aalinlangan at katigasan ng puso (Marcos 16:14; ihambing sa Lucas 24:25) ngunit pagkatapos ng pagsaway, binigyang liwanag sila ni Jesus sa pamamagitan ng katanungang, “Hindi ba kailangang ang Cristo ay magdusa ng mga bagay na ito at pagkatapos ay pumasok sa Kanyang kaluwalhatian? At magmula kay Moises at sa mga propeta ay ipinaliwanag Niya sa kanila ang mga bagay tungkol sa Kanya sa lahat ng mga kasulatan” (Lucas 24:26, 27). Marahil ay nakatanggap ang mga alagad ng talagang masinsinang pag-aaral ng Biblia noong araw na iyon! Mula sa Genesis hanggang sa huling aklat ng Bibliang Hebreo, ang buong kasulatan ng mga Hebreo, ipinaliwanag ni Jesus ang mga propesiya tungkol sa Mesiyas sa harapan ng Kanyang dalawang tagasunod.

Pinalalawak ni Ellen G. White ang tungkol sa pagtuturo na ibinigay ni Jesus sa Kanyang mga tagasunod bago ang Kanyang pag-akyat sa langit. “Bago iniwan ni Cristo ang Kaniyang mga alagad, ay malinaw Niyang sinabi sa kanila ang uri ng Kaniyang kaharian. Ipinaalaala Niya sa kanila ang sinabi Niya nang una tungkol dito. Ipinahayag Niyang hindi Niya panukalang magtatag sa sanlibutang ito ng isang kahariang ukol sa lupang ito, kundi isang espirituwal na kaharian. Hindi Siya uupo sa luklukan ni David bilang isang hari sa lupa. Muli Niyang binuklat sa kanila ang mga Kasulatan, na ipinakikilala na ang lahat Niyang pinagdaanan ay siyang itinakda ng langit ayon sa pinagkasunduan Niya at ng Ama. Lahat ay pauna nang sinabi ng mga taong kinasihan ng Espiritu Santo. Sinabi Niya, Nakikita ninyo na ang lahat ng Aking inihayag sa inyo tungkol sa pagtanggi sa Akin bilang Mesiyas ay nangyari. Lahat ng Aking sinabi tungkol sa paghihirap na Aking titiisin at ang kamatayang Aking daranasin, ay ganap na natupad. Nang ikatlong araw ay bumangon Akong muli. Masikap na inyong saliksikin ang mga Kasulatan, at inyong makikitang sa lahat ng mga bagay na ito ay pawang nangatupad ang mga tiyak na sinasabi ng hula tungkol sa Akin.”—_Bukal ng Buhay_, p. 1196.

**“Humayo kayo sa buong sanlibutan”**

Pagkatapos na makaharap ng mga alagad ang kanilang nabuhay na Panginoon, nabago ang kanilang pag-aalinlangan tungo sa buhay na pananampalataya. Sila’y naging mga buhay na saksi ni Jesus, ang Nabuhay. Ngayo’y hindi na natatakot ang mga alagad; bagkus sila’y nakahandang maglakbay sa malalayong lugar upang sabihan ang iba na “Talagang bumangon ang Panginoon. . . . At isinalaysay nila ang mga bagay na nangyari sa daan at kung paanong Siya'y nakilala nila” (Lucas 24: 34, 35). Kalaunan, tinagubilinan sila ni Jesus na “Humayo kayo sa buong sanlibutan, at inyong ipangaral ang ebanghelyo sa lahat ng nilikha” (Marcos 16:15). Kaya’t kailangang ipangaral ang ebanghelyo hindi lamang sa Israel, kundi kailangan itong dalhin “hanggang sa kadulu-duluhang bahagi ng lupa” (Gawa 1:8). Isinulat ni Ellen White tungkol sa Dakilang Komisyon: “Datapwa't ang utos na, ‘Magsiyaon kayo sa buong sanlibutan,’ ay hindi dapat kaligtaan. Tayo'y tinatawagang magsitingin sa ‘mga pook na nasa dako roon.’ Ginigiba ni Cristo ang pader na naghihiwalay ng bansa sa kapwa bansa, inaalis ang pagtatangi-tangi ng mga lahi, at nagtuturo ng pag-iibigan sa buong sangkatauhan. Inaangat Niya ang mga tao mula sa makipot na kapaligiran na siyang itinatagubilin ng kanilang pagkamakasarili; pinapawi Niya ang lahat ng mga hangganang humahadlang at ang artipisyal na mga pagtatangi-tangi ng lipunan. Walang pagkakaiba sa Kaniya ang mga kababayan at mga tagaibang-lupa, ang mga kaibigan at mga kaaway. Itinuturo Niya sa atin na tingnan nating parang ating kapatid ang bawa't kaluluwang nangangailangan, at ang sanlibutan bilang bukiran natin.”—_Bukal ng Buhay_, p. 1202.

Inaatasan ang mga alagad na sumaksi sa iba para sa kanilang pananampalataya. Ang layunin ng ebanghelyo, ayon kay Marcos, ay gumawa ng mga bago at magbautismo ng mga mananampalataya. Dahil dito, ipinapahayag ang ebanghelyo ng kaharian (Marcos 1:14). Ang pagtanggap sa puso ng kaharian ng Diyos at kay Jesus bilang ating Tagapagligtas at Hari ay mahalaga sa kaligtasan at upang maingatan tayo mula sa kahatulan (Marcos 16:16). Sinumang nananampalataya sa Kanya “ay magkaroon kayo ng buhay sa Kanyang pangalan” (Juan 20:31).

### Ikatlong Bahagi: Paglapat sa Buhay

Bilang mga mananampalataya kay Cristo, paano natin maiiwasan ang mga maling pagkaunawa at bulaang pagpapaliwanag tungkol sa Diyos at sa kaligtasan na humahantong sa maling karanasan? Hilingin ang inyong mga mag-aaral na basahin ang sumusunod na payo habang binubulay nila ang katanungan: “Sa pagpapaliwanag ni Cristo ng hula, ay ibinigay Niya sa Kaniyang mga alagad ang tumpak na kuru-kuro tungkol sa kung magiging ano Siya sa Kaniyang pagiging-tao. Ang pag-asam nila ng isang Mesiyas na uupo sa Kaniyang luklukan at maghaharing may kapangyarihan nang alinsunod sa mga hinahangad ng mga tao ay nakapagsisinsay. Ito ang sisira sa tumpak na pagkakilala sa Kaniyang pagbaba buhat sa kataas-taasan hanggang sa kababa-babaang kalagayan na maaaring kalagyan ng tao. Hangad ni Cristong ang mga kuru-kuro ng Kaniyang mga alagad ay maging dalisay at tunay sa bawa't kaliit-liitang bagay.”—Ellen G. White, _Bukal ng Buhay_, p. 1165.

Pinag-isipan na ba ninyong magligkod sa mission field, na malayo mula sa inyong tahanan? Ano, kung mayroon man, ang nakapipigil sa inyo mula sa paggawa ng pagtatalagang iyon? O ninais na ba ninyong magsimula ng proyektong pang-misyonero ngunit nakadama ng pag-aalinlangan sa pagsasagawa nito? Anong mga pangamba ang pumipigil sa inyo sa pagsulong? Basahin ang sumusunod na mga pangako mula sa panulat ng inspirasyon: “Ganyan ang tagubiling ibinigay ni Cristo sa Kaniyang mga alagad. Hindi Siya nagkulang ng kahit isang maliit na bagay upang maisagawa ang gawain, at inako Niya ang kapanagutan sa ikapagtatagumpay nito. Habang tinatalima nila ang Kaniyang salita, at nagsisigawa sila nang may kaugnayan sa Kanya, ay hindi sila mabibigo. Magsiyaon kayo sa lahat ng mga bansa, atas Niya sa kanila. Magsiyaon kayo hanggang sa kalayu-layuang bahagi ng sanlibutan na tinatahanan ng mga tao, nguni't alamin ninyong naroroon din Ako. Magsigawa kayong may pananampalataya at pagtitiwala, sapagka't di-kailanman darating ang panahong kayo'y pababayaan Ko.”—_Bukal ng Buhay_, p. 1199.

Maaaring nakikisangkot ka na sa isang proyektong misyonero sa isang malapit na pamayanan. Kung gayon, ano ang iyong proyekto, at anong mga hamon ang kinahaharap mo? Paano pinalalakas ang iyong loob sa iyong ministeryo ng huling sipi? Anong pag-asa at kalakasan ang ibinibigay nito sa iyo?

` `