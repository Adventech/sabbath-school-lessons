---
title:  Karagdagang Kaisipan
date:   27/09/2024
---

Basahin ang Ellen G. White, “Nagbangong Muli ang Panginon,” at “Magsiyaon Kayo, Turuan Ninyo ang Lahat ng mga Bansa” sa _Bukal ng Buhay_ pp. 1138-1149 at pp. 1192- 1212.

“Sa sumasampalataya, si Cristo ay siyang pagkabuhay na mag-uli at ang buhay. Sa pamamagitan ng ating Tagapagligtas ang buhay na nawala dahil sa kasalanan ay isinasauli; sapagka't Siya ay may buhay sa Kanyang sarili upang bumuhay naman ng sinumang ibigin Niya. Taglay Niya ang karapatang magbigay ng kawalang-kamatayan. Ang buhay na inialay Niya sa sangkatauhan, ay kinukuha Niyang muli, at ibinibigay sa sangkatauhan. ‘Ako'y naparito,’ sabi Niya, ‘upang sila'y magkaroon ng buhay, at magkaroon ng kasaganaan nito.’ ‘Sinumang uminom ng tubig na sa kanya'y Aking ibibigay ay hindi mauuhaw magpakailanman; nguni't ang tubig na sa kanya'y Aking ibibigay ay magiging isang balon ng tubig na bubukal sa kabuhayang walang-hanggan.’ ‘Ang kumakain ng Aking laman, at umiinom ng Aking dugo, ay may buhay na walang-hanggan; at siya'y Aking ibabangon sa huling araw’ Juan 10:10; 4:14; 6:54.

“Sa sumasampalataya, ang kamatayan ay isang maliit na bagay. Ito'y sinasabi ni Cristong parang maigsing sandali. ‘Kung ang sinuman ay tutupad ng Aking salita, ay hindi siya makakakita magpakailanman ng kamatayan,’ ‘hindi niya matitikman magpakailanman ang kamatayan.’ Para sa mga Kristiyano, ang kamatayan ay isang pagtulog lamang, isang sandali ng pananahimik at kadiliman. Ang buhay ay natatagong kasama ni Cristo sa Diyos, at ‘pagka si Cristo, na ating buhay, ay mahayag, ay mahahayag nga rin kayo na kasama Niya sa kaluwalhatian” Juan 8:51, 52; Colosas 3:4–Ellen G. White, _Bukal ng Buhay_, p. 1148.

Kahit ang mga nagsusulat ng kasaysayan na ateista, silang hindi kayang tanggapin ang katotohanan ng pagkabuhay na mag-uli, ay umaamin na hindi lamang pinatay si Jesus kundi pagkatapos ng Kanyang kamatayan ay maraming tao ang nagsabing nakita nila ang nabuhay na Cristo, at dahil dito ay nagsimula ang pinakaubod ng kung ano ang naging iglesia Cristiana. Ang ilan, sa pagsisikap na ipaliwanag kung bakit sinabi nila ito, ay nagsabing may kambal na kapatid si Jesus o nag-hallucinate ang mga alagad na iniisip lamang na nakita nila si Jesus. Sinabi ng iba na hindi talaga namatay si Jesus, kundi nahimatay lamang at pagkatapos ay nabuhayan ng ulirat. May isa pang tao na nagsasabing dumating ang mga alien at kinuha ang katawan. Para makita ang lahat ng mga argumentong ito, at kung bakit hindi sila maaaring mangyari, tingnan ang Clifford Goldstein, _Risen: Finding Hope in the Empty Tomb_ (Pacific Press, 2021).

**Mga Tanong Para sa Talakayan**:

`Bakit magsisinungaling ang mga alagad tungkol sa pagkabuhay na mag-uli ni Jesus? Mula sa lahat ng ating nalalaman, wala silang hinarap kundi pagkamuhi, pagtatatwa, at pang-uusig para sa kanilang paniniwala. Ano ang maaaring maging pakinabang nila sa pag-imbento ng kwentong ito?`

`Anong ebidensya ng pagkabuhay na mag-uli ni Jesus ang pinakanakakakumbinsi para sa iyo? Ibahagi ang iyong mga dahilan sa klase.`

`Pag-isipan nang higit ang dakilang pag-asa na ibinibigay sa atin ng pagkabuhay na mag-uli ni Jesus. Basahin ang 1 Corinto 15. Gaano kalaking kahalagahan ang ibinibigay ni Pablo sa pagkabuhay na mag-uli ni Jesus?`