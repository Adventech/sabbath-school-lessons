---
title:  Pinagulong ang Bato
date:   23/09/2024
---

`Basahin ang Marcos 16:1–8 at 1 Corinto 15:1-8. Ano ang magkatulad sa mga talatang ito?`

Lumalabas ang kwento ng pagkabuhay na mag-uli sa bawat isa sa mga Ebanghelyo. Inilalahad ng bawat manunulat ng Ebanghelyo ang kwento mula sa magkaibang pananaw, ngunit lahat sila’y naglalaman ng mga mahahalagang konsepto na lumalabas din sa 1 Corinto 15:1-8.

Apat na kaisipan ang muli’t muli’y lumalabas–namatay, inilibing, nagbangon, nakita. Sa Marcos ang namatay at inilibing ay nasa kapitulo 15. Lumalabas ang nagbangon at nakita sa kabanata 16, ngunit may pagkakaiba. May sinasabi sa Marcos 16:7 tungkol sa isang pagpupulong sa Galilea, at doo’y makikita ninyo Siya (tingnan sa Juan 21).

Para sa ilang tao ay hindi kapani-paniwala na naniniwala ang mga Kristiyano sa nagbangong Panginoon. Ngunit napakaraming ebidensya para sa Kanyang pagkabuhay na mag-uli at sang-ayon sa katwiran ang mga ito.

Sa simula, ang tanging kailangan lamang gawin ng isang tao ay manampalataya sa Diyos bilang Manlalalang (tingnan ang Genesis 1 at 2) at ang kaisipan ng pagkabuhay na mag-uli, ng isang himala ay nagiging makatuwiran. Ang Diyos na lumalang ng sansinukob, at pagkatapos ay sa buhay sa lupa ay tiyak na may kapangyarihan, kung pipiliin Niya, na buhaying muli si Jesus. Ang pag-iral ng Diyos ay hindi ginagawang tiyak ang pagkabuhay na mag-uli, makatuwiran lang.

Susunod, tiyak na walang laman ang libingan. Tinatanggap ito maging ng mga manunulat ng kasaysayan na ateista. Kung hindi, ang pag-angkin tungkol sa Kanyang pagkabuhay na mag-uli ay mabibigo sa simula pa lang, dahil sisirain ng Kanyang pagkakaroon ng katawan doon ang anumang pag-aangkin ng Kanyang pagbangon.

Susunod, ang paliwanag na ninakaw ng Kanyang mga alagad ang katawan ay hindi umuobra. Siguradong hindi makakalagpas sa mga bantay ang mga alagad. At kahit makalusot sila, at nakuha ang katawan, bakit hindi hinuli ang mga alagad para sa pagnanakaw dito? Ang sagot ay dahil alam ng mga lider ng relihiyon na hindi iyon ginawa ng mga alagad.

Gayundin ay maraming tao ang nagpapatotoo na nakita nila ang Cristong nagbangon. Marami, kasama ang mga alagad, ay hindi naniwala noong simula. At ang isang malakas na kalaban, si Pablo, ay hindi lamang nagsasabing nakita niya ang nagbangong Panginoon, kundit pati ang karanasang ito’y binago ang kanyang buhay, sa mga paraang radikal.

At panghuli (bagama’t may mga iba pang dahilan), paanong maipapaliwanag ang pagbangon ng iglesiang Cristiano, na itinatag ng mga tao na nagsasabing nakita nila ang nagbangong Panginoon? Bakit magiging handa ang mga taong ito na mamatay para sa bagay na alam nilang kasinungalingan? Ang patotoo nilang hindi nababago, kapwa pagkatapos pa lamang ng Kanyang kamatayan (Gawa 3:15), at pagkatapos ng ilang taon (1 Pedro 1:3) ay nagbibigay ng makapangyarihang ebidensya para sa Kanyang pagkabuhay na mag-uli.

`Ano ang sasabihin mo kung may magtatanong sa iyo, Anong ebidensya mayroon ka para sa pagkabuhay na mag-uli ni Cristo?`