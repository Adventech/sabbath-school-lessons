---
title:  Komento ng Guro
date:   13/09/2024
---

### Unang Bahagi: Pangkalahatang Ideya

Susing Talata: Marcos 14:1

Pokus ng Pag-aaral: Marcos 14.

**Panimula**: Sa Marcos 14, mababasa natin ang tungkol sa balak na pagpatay kay Jesus. Hayagang sinasabi ni Marcos sa atin na matagal-tagal na ring binubuo ang balak, dahil “pinag-iisipan ng mga punong pari at ng mga eskriba kung paano huhulihin Siya nang patago at Siya'y maipapatay” (Marcos 14:1). Sa ganito’y nagsisimula nang mabuo ang pagnanasa ng mga kalaban ni Jesus na ipapatay Siya.

Isinasalaysay ng Marcos 14 ang mga kaganapan sa pagtataksil kay Jesus at sa paghatol sa Kanya ng mga lider ng relihiyon.

**Mga Tema ng Aralin**: Ang pag-aaral sa linggong ito ay sumusuri sa tatlong mahahalagang kaganapan sa mga huling araw ng buhay ni Jesus:

1. Ang pagbubuhos kay Jesus ng mamahaling pabango.

2. Ang pagkakanulo ni Pedro kay Jesus.

3. Ang pagdurusa ni Jesus bilang direktang katuparan ng propesiya.

### Ikalawang Bahagi: Komentaryo

**Tatlong Saloobin sa Tagapagligtas**

Ang Marcos 14:1-11 ay unang pericope o bahagi ng kapitulo. Sa bahaging ito, ipinapakilala ni Marcos ang dalawang eksena na may tatlong pangunahing mga tauhan o grupo ng mga tauhan: (1) ang mga pari at eskriba, (2) ang isang hindi kilalang babae, at (3) ang mga alagad at si Judas Iscariote. Nakahandang magbayad ang unang grupo ng malaking pera upang ipapatay si Jesus, ayon sa nakasaad sa Marcos 14:1, 11. Patunay ang pagiging handa nilang magbayad kung gaano naging tiwali ang mga tagapanguna ng templo at ang mga paglilingkod nito. Tama si Jesus noong sinabi Niya sa kanila, “ginawa ninyo itong [ang templo] yungib ng mga magnanakaw” (Marcos 11:17). Napakalaki ng kanilang pagkadesperado na ipapatay Siya na anupa’t humantong sila sa pagbabayad sa isa sa mga kaanib ng Kanyang sariling panloob na grupo upang makamit ang kanilang layunin. Ipinapahiwatig din ng talata na binayaran ng mga lider ng relihiyon ang mga tao para hulihin Siya: “Kasama niya ang maraming tao na may mga tabak at mga pamalo, na mula sa mga punong pari, sa mga eskriba at sa matatanda” (Marcos 14:43). Maaari ring nasa likod ang mga lider sa mga taong “sumasaksi ng kasinungalingan laban sa Kanya, at ang kanilang mga patotoo ay hindi nagkakatugma” (Marcos 14:56). Sa liwanag ng mga pag-aakalang ito, kawili-wiling pag-isipan kung gaano karaming pera ang ginugol ng mga saserdote at ng iba pang mga pinunong Israelita upang matiyak ang kamatayan ng Mesiyas.

Ang ikalawang tauhan ay isang hindi kilalang babae na nakahandang gumastos ng malaki mula sa sarili niyang pera para kay Jesus. Bumili siya ng napakamahal na pabango upang pahiran ang ulo at paa ni Jesus. Tinuos ng mga alagad na ang pabango ay higit sa 300 denari ang halaga (Marcos 14:5). Ang isang denarius ay pangunahing pananalapi ng Roma: “parang kasing halaga ito ng sweldo ng pangkaraniwang manggagawa para sa isang araw (Mateo 20:1-16).”—Lee Martin McDonald, “Money in the New Testament Era,” in The World of the New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), p. 573. Taglay ang impormasyong ito, maaari nating tuusin na gumastos ang babae ng katumbas sa sweldo para sa halos isang taong pagtatrabaho. Sa ano pa man, talagang malaking pera iyon. Ninais ng babae na ipakita ang kanyang pagpapasalamat kay Jesus kahit na magastusan siya. Si Jesus naman ay sinuklian ang kanyang regalo, na nagpapakita ng pagpapahalaga ng babae para sa Kanya. Itinala ng Marcos 14:9, “Saanman ipangaral ang ebanghelyo sa buong sanlibutan, ang ginawa ng babaing ito ay sasabihin sa pag-alaala sa kanya.”

Ang mga tauhan sa pangatlong tanawin, ayon sa pagkakatala, ay ang mga alagad at si Judas. Hindi tulad sa hindi kilalang babae, itinuring nila na sobrang mahal ng pabango para sayangin lang kay Jesus. Iginigiit nila na, “ang pabangong ito'y maipagbibili ng higit sa tatlong daang denario, at maipamimigay sa mga dukha” (Marcos 14:5). Bagama’t hindi sa kanila ang pera, kanilang pinagalitan at siniraan ang babae dahil sa pag-aksaya sa pabango kay Jesus.

Nakahanda si Judas na tumanggap ng pera para isuko si Jesus sa kanila na nagbabalak ng Kanyang kamatayan. Hindi nagbibigay si Marcos ng mga detalye ng negosasyon para sa presyo ng kamatayan ni Jesus. Ang alam natin tungkol sa negosasyon ay iyong matututunan natin mula sa Ebanghelyo ni Mateo. Sang-ayon kay Mateo, tinanong ni Judas ang mga pari, “ ‘Anong ibibigay ninyo sa akin, kung ibibigay ko Siya sa inyo?’ At kanilang ipinagtimbang siya ng tatlumpung pirasong pilak” (Mateo 26:15). Ang ekspresyong 30 pirasong pilak, na isinasalin din na 30 shekel na pilak ay mula sa Griego na triakonta argyria. Ang bawat isa sa mga argyria ay katumbas ng apat na drachma. Ang drachma ay “pangunahing batayan ng pananalaping Griego, ito’y katumbas sa halaga ng denario ng mga Romano. . . . Marahil ito ang piraso ng barya na tinanggap ni Judas bilang ang kanyang ‘tatlumpung pirasong pilak,’ o 120 denari (Mateo 26:15).”—McDonald, The World of the New Testament: Cultural, Social, and Historical Contexts, pp. 573, 574.

Ang halagang ibinayad ng mga pari at tinanggap ni Judas ay mas kakaunti kung ihahambing sa halagang binayaran ng babae para sa pabango. Sa madaling sabi, nagbayad ang iisang babae ng halos 300 denari upang buhusan si Jesus ng pabango bilang paalala, samantalang tumanggap si Judas ng 120 denari lamang para ipagkanulo Siya. Malaki ang sinasabi ng pagkakaiba sa halaga. Ipinapakita nito kung gaano kaliit ang pagpapahalaga ni Judas at silang nakikisimpatya sa kanyang pananaw sa kanilang Panginoon.

**Ang Mapusok na si Pedro: Malapit at Malayo kay Jesus**

Ang huling tauhan sa mga pinag-uusapang tanawin sa Marcos 14 ay si Pedro. May aktibong gampanin si Pedro sa mga huling kabanata. Kasama siya sa mga inutusang maghanda ng Paskwa (Marcos 14:12, 13; ihambing sa Lucas 22:8). Noong inihula ni Jesus kung paanong iiwanan Siya ng mga alagad kapag Siya’y hinuli, “Ngunit sinabi niya (Pedro) nang may diin, ‘Kung kinakailangang mamatay akong kasama Mo, hindi Kita ipagkakaila’” (Marcos 14:31, ihambing sa Marcos 14:29).

Hindi magampanan ni Pedro ang pakiusap ni Jesus na “Manatili kayong gising at manalangin” (Marcos 14:38). Namagitan din siya para kay Jesus at pinutol ang kanang tainga ng lingkod ng dakilang saserdote (Juan 18:10; ihambing sa Marcos 14:47).

Ang isa pang eksenang nilalabasan ni Pedro ay iyong pangyayari kung saan dinala si Jesus sa dakilang saserdote. Sumunod si Pedro kay Jesus sa malayo (Marcos 14:54). Kalaunan, hinarap siya nilang maglalantad sa kanya na isa sa mga tagasunod ni Jesus. Bilang tugon sa mga nagpaparatang sa kanya, “siya'y nagsimulang magmura at sumumpa, ‘Hindi ko nakikilala ang taong ito na inyong sinasabi’” (Marcos 14:71).

Sa huli, nagtatapos ang kabanata na napaiyak si Pedro sa mapait na pagsisisi. Ang paglalarawan kay Pedro sa anim na eksenang ito ay larawan ng karanasan ng maraming mga tagasunod ni Jesus ngayon. Sa isang sandali, maaari tayong nagniningning na kabalyero para kay Jesus, ngunit sa susunod na sandali ay nagdadalawang-isip tayo at nagiging hindi inaasahang kalaban na nagkakanulo sa Kanya. Upang maiwasan ang ganitong kawalan ng katatagan, pinapayuhan tayo ni Jesus, “Manatili kayong gising at manalangin upang huwag kayong pumasok sa tukso” (Marcos 14:38). Hindi nagtatapos sa pagkagapi ang kwento ni Pedro. Ginagabayan ng Banal na Espiritu, siya’y naging saligan ng pamayanang Kristiyano.

**Si Jesus at ang Katuparan ng Propesiya**

Sa huli, ating bigyang pansin ang paghihirap ni Jesus sa mga eksena sa Marcos 14. Napakasakit siguro para kay Jesus na ang sarili Niyang mga alagad, iyong malalapit na kaibigan Niya, ay hindi naintindihan ang Kanyang misyon. Sa pagkakita sa pagpapahid sa Kanya ng babae, nagtalo ang mga alagad sa pag-aaksaya ng pera sa pagbubuhos ng mamahaling pabango sa Kanyang ulo. Napakasakit siguro kay Jesus na dalawa sa Kanyang mga alagad ang magkakanulo sa Kanya, at ang iba’y iiwanan Siya. Napakalalim siguro ng sugat Niya nang masaksihan ang mga lider ng relihiyon at mga tagapagturo ng sarili Niyang bayan na nagsisikap na ipapatay Siya, iyong ipinahayag na Mesiyas. Nabuhay si Jesus sa lupang ito bilang tao. Naramdaman Niya ang lahat ng paninimdim na maaaring maranasan ng puso ng tao sa gitna ng mga nakapanlulumong kaganapang ito. “Sinabi Niya sa kanila, ‘Ako'y lubhang nalulungkot, hanggang sa kamatayan’” (Marcos 14:34). Gayunpaman, walang bagay o walang sinuman ang makapaghihiwalay sa Kanya mula sa Kanyang napiling landas: ang landas ng kamatayan.

May malinaw na pagkakaunawa si Jesus sa Kanyang tadhana. Alam Niya kung bakit nasa Kanyang piniling landas Siya at kung saan ito hahantong. Sinabi Niya, “Sapagkat papanaw ang Anak ng Tao, ayon sa nasusulat tungkol sa Kanya” (Marcos 14:21). Batid Niya na iyong nangyayari sa Kanya, o laban, sa Kanya ay bahagi ng plano ng Diyos. Nakikita Niya na “nangyari ito upang matupad ang mga kasulatan” (Marcos 14:49). Dahil dito, noong sinusubukan Siyang sawayin ni Pedro na itakwil ang kalooban ng Diyos para sa Kanya sa panukala ng kaligtasan, malinaw na nakita ni Jesus na nagsasalita si Satanas sa pamamagitan ng Kanyang alagad na katulad din noong nagsalita siya kay Eva sa pamamagitan ng ahas. Dumating si Jesus sa mundong ito upang ibigay ang Kanyang buhay na pantubos para sa sangkatauhan. Kaya’t inihula ng Biblia na, “ang Mesiyas ay mahihiwalay at mawawalan” (Daniel 9:26) o literal na “walang makakasama.” Ang malupit na kahihinatnan na ito ay siya ngang nangyari.

### Ikatlong Bahagi: Aplikasyon sa Buhay

Sabihin sa iyong mga estudyante na talakayin ang sumusunod na tanong: Bakit itinuturing ng mga disipulo na basura ang pabango na ibinuhos sa ulo ni Jesus? Sa liwanag ng talakayang ito, hilingin sa iyong mga estudyante na isaalang-alang ang mga kaisipan sa ibaba.

“Ang mga salitang binigkas nang may pagkagalit, ‘Ano ang layon ng pag-aaksayang ito?’ ay malinaw na dinala sa harap ni Cristo ang pinakadakilang sakripisyong ginawa—ang kaloob ng Kanyang sarili bilang pagbabayad-sala para sa napahamak na mundo. Labis-labis ang pagbibigay ng Panginoon sa mga taong kaanib ng Kaniyang sambahayan na anupa't hindi na masasabi sa Kaniya na Siya ay maaaring gumawa ng higit pa. Nang ibigay si Jesus, ay ibinigay ng Diyos ang buong kalangitan. Sa kaisipan ng tao, ang ganitong sakripisyo o paghahandog ay isang ganap na pag-aaksaya. Kung susundin ang katwiran ng tao ang buong panukala ng pagliligtas ay isang pag-aaksaya ng mga kahabagan at mga pagpapala. Ang pagkakait sa sarili at ang buong-pusong pagsasakripisyo ay nakikita natin sa lahat ng dako. Dapat ngang manggilalas ang buong langit sa mga taong tumatanggi sa pag-ibig ng Diyos na nasa kay Cristo na mag-aangat at magpapasagana sa kanila. Dapat nga silang bumulalas, Bakit ginagawa ang ganito kalaking pag-aaksaya?”—Ellen G. White, _Bukal ng Buhay_, p. 807.

Naisip niyo na ba ang dahilan kung bakit pinagtaksilan ni Judas si Jesus? Bago ninyo ibigay ang inyong tugon, basahin ang talata sa ibaba.

“Ikinatwiran ni Judas na kung sadyang dapat ipako sa krus si Jesus, ay kailangang ito ay mangyari. Ang kaniyang ginawang pagkakanulo sa Tagapagligtas ay hindi makababago sa dapat mangyari. Kung si Jesus ay hindi dapat mamatay, mapipilitan Siyang iligtas ang Kaniyang sarili. Sa anumang pangyayari, si Judas ay makikinabang sa kaniyang pagtataksil. Itinuring niyang siya ay nakinabang nang malaki sa pagkakapagkanulo niya sa kaniyang Panginoon.”—Ellen G. White, _Bukal ng Buhay_, p. 1046.

` `