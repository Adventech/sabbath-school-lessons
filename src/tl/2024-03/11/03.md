---
title:  Ang Huling Hapunan
date:   09/09/2024
---

`Basahin ang Marcos 14:22–31 at Exodo 24:8. Anong malaking kahalagahan sa pananampalatayang Kristiyano ang matatagpuan sa mga talatang ito?`

Binabanggit ng Marcos 14:12 na ito ang unang araw ng Tinapay na Walang Lebadura, kung kailan isinakripisyo ang kordero ng Paskwa. Sa Huwebes ng gabi ang hapunan.

Sa Huling Hapunan, sinimulan ni Jesus ang isang bagong serbisyong paalaala. Ito’y paglipat mula sa pagdiriwang ng Paskwa ng mga Judio at direktang nakaugnay sa pag-alis ng Israel sa Ehipto at pagiging bayan ng tipan ng Diyos sa Sinai. Sa pagtatatak ng tipan, sa Exodo 24:8, binasbasan ni Moises ang bayan ng dugo ng sakripisyo at sinabi, “Tingnan ninyo ang dugo ng tipan na ginawa ng Panginoon sa inyo ayon sa lahat ng mga salitang ito.”

Nakakagulat na sa Hapunan ng Panginoon, na dito’y sinimulan ni Jesus, hindi ginamit ang hapunan ng kordero ng Paskwa. Ito’y dahil si Jesus ang Kordero ng Diyos (ihambing sa Juan 1:29). Kinakatawan ng tinapay sa hapunan ng Panginoon ang Kanyang katawan. Tinatakan ang Bagong Tipan (ihambing sa Jeremias 31:31-34) sa dugo ni Jesus. Kinakatawan ito ng kopa. Sinabi Niya, “Ito ang Aking dugo ng tipan, na nabubuhos para sa marami” (Marcos 14:24).

Pagkatapos, sa gitna ng lahat ng ito, hinulaan ni Jesus na iiwanan Siya ng Kanyang mga alagad. Sinipi Niya ang Zacarias 13:7, na binabanggit ang pagtama ng tabak sa pastol at ang pagkalat ng mga tupa. Si Jesus ang pastol, at ang Kanyang mga alagad ang tupa. Ito’y nakagugulat at nakapanlulumong mensahe. Ngunit may idinagdag na salita ng pag-asa si Jesus, na inuulit ang hula tungkol sa Kanyang pagkabuhay na mag-uli. Ngunit idinagdag Niya na mauuna Siya sa mga alagad sa Galilea. Tutukuyin ang hulang iyon ng kabataang lalaki sa libingan ni Jesus, sa Marcos 16:7, kaya’t ito’y may tanging kahalagahan dito.

Ngunit ang lahat ng ito’y labis na mahirap na tanggapin para sa mga alagad, lalo na si Pedro, na nagsasabing maaaring tumalikod ang lahat, ngunit siya’y hindi. Gayunpama’y nagpatuloy si Jesus sa seryosong pananalita at inihula na itatatwa Siya ni Pedro ng tatlong beses bago tumilaok ang manok ng dalawang beses. May mahalagang papel ang hulang ito sa eksena ng paglilitis kay Jesus at sa pagtatatwa ni Pedro; kaya’t ito’y may mahalagang papel dito.

`Ano ang matututuhan mo sa anumang pagkakataon na nangako ka sa Diyos na gagawin mo o hindi mo na gagawin ang isang bagay, gayon pa man, sa huli ay ginawa o hindi mo pa rin ginawa?`