---
title:  Iniwan ang Lahat Upang Tumakas mula kay Jesus
date:   11/09/2024
---

`Basahin ang Marcos 14:43-52. Ano ang nangyayari dito na napakahalaga sa panukala ng kaligtasan?`

Nakakagulat na ang isa sa pinakamalapit na kasama ni Jesus ay ipagkakanulo Siya sa Kanyang mga kaaway. Hindi idinidetalye nang mabuti ng mga Ebanghelyo ang intensyon ni Judas. Ngunit isinulat ni Ellen White: “Si Judas ay katutubong maibigin sa salapi; nguni't hindi naman siya talagang napakasama upang gumawa ng gayong hamak na gawa. Pinayabong niya ang masamang diwa ng kasakiman hanggang sa ito na ang naging naghaharing layunin sa kanyang buhay. Ang pag-ibig niya sa salapi ay humigit kaysa pag-ibig niya kay Cristo. Sa pagpapaalipin niya sa isang bisyo ay ibinigay niya ang kanyang sarili kay Satanas, hanggang sa siya'y maibulid sa lubos na pagkakasala.”–Ellen G. White, _Bukal ng Buhay_, p. 1,039.

Kinamumuhian ng lahat ang pagkakanulo, maging nilang gumagamit sa mga nagkakanulo (ihambing sa Mateo 27:3-7). Ngunit ang ginawa ni Judas ay lalong napakasama dahil nagsisikap siyang itago ang kanyang pagkakanulo sa ilalim ng pagkakaibigan. Binigyan niya ng tagubilin ang karamihan na ang lalaking kanyang hahagkan ay siyang dapat nilang hulihin. Tila nais ni Judas na itago ang kanyang kataksilan mula kay Jesus at sa ibang alagad.

Nagkagulo noong hinuli si Jesus. May bumunot ng tabak (sinasabi ng Juan 18:10, 11 na ito’y si Pedro) at pinutol ang tainga ng lingkod ng dakilang saserdote. Nagsalita si Jesus sa karamihan, na pinapagalitan sila dahil sa pagsasagawa sa lihim ng mga bagay na ikinatatakot nilang isagawa nang hayagan noong nagtuturo Siya sa templo. Ngunit nagtatapos si Jesus sa pamamagitan ng isang reperensya sa pagkatupad ng Kasulatan. Isa na naman itong tanda ng dobleng kwento na tumatakbo sa Salaysay ng Pagdurusa–na ang kalooban ng Diyos ay darating sa katuparan kahit na gumagawa ang kalooban ng tao upang sirain ang Mesiyas.

Tumakas ang lahat ng mga alagad, kasama si Pedro, na sa kabila nito’y muling magpapakita na sumusunod kay Jesus sa malayo at humantong sa pagdadala sa kanyang sarili sa kapahamakan. Ngunit binabanggit ng Marcos 14:51, 52 ang tungkol sa isang kabataang lalaki na sumusunod kay Jesus, na kwentong matatagpuan lamang dito. Iniisip ng iba na ito’y si Marcos mismo, ngunit hindi ito mapapatunayan. Ang nakapagtataka’y tumatakbo siyang hubad upang makatakas. Imbes na iwanan ang lahat upang “sumunod” kay Jesus, iniwan ng kabataang lalaki ang lahat upang “tumakas” mula kay Jesus.

`Isipin ang nakakatakot na kaisipan na ang pagiging alipin sa isang bisyo lamang ay naghatid kay Judas na gawin iyong kanyang ginawa. Ano ang dapat sabihin nito sa atin tungkol sa pagkamuhi sa kasalanan at, sa pamamagitan ng biyaya ng Diyos, ay mapanagumpayan ito?`