---
title:  Dinakip at Nilitis
date:   07/09/2024
---

### Basahin Para sa Pag-aaral sa Linggong Ito
Marcos 14; Juan 12:4-6; Roma 8:28; Exodo 24:8; Jeremias 31:31-34; Zacarias 13:7.

> <p>Talatang Sauluhin</p>
> “At Kanyang sinabi, ‘Abba, Ama, para sa Iyo ang lahat ng bagay ay maaaring mangyari. Ilayo Mo sa Akin ang kopang ito, gayunma'y hindi ang nais Ko, kundi ang sa Iyo” (Marcos 14:36).

Kilala ang mga kabanatang 14 hanggang 16 sa Marcos bilang “Ang Salaysay ng Paghihirap” dahil inilalarawan nila ang paghihirap, kamatayan, at pagkabuhay na mag-uli ni Jesus. Katulad ng napansin sa aralin 9, ang huling anim na kabanata ng Marcos ay sumasakop sa isang linggo lamang. Ang karamihan sa mga pangyayari sa Marcos 14-16 ay naganap lamang noong Huwebes at Biyernes ng Linggo ng Paghihirap na ito. Magaganap sa Biyernes ang kamatayan ni Jesus, at ang Kanyang pagkabuhay na mag-uli sa Linggo.

Ang aralin para sa linggong ito ay nakapokus sa Marcos 14, na nagsisimula sa panglimang Sandwich Story, na nag-uugnay sa dalawang magkasalungat na aksyon sa kaugnayan nito kay Jesus. Sinusundan ito ng Huling Hapunan, at ng Kanyang pakikipagpunyagi sa Getsemane. Doon ay hinuli Siya at dinala sa harapan ng mga lider upang litisin. Ang eksena ng paglilitis ay nakaugnay sa pagkakanulo ni Pedro kay Jesus, na bumubuo sa ika-anim at huli sa mga Sandwich Story sa Marcos. Muli, naganap ang dalawang magkasalungat na aksyon, ngunit sa pamamagitan ng kabalintunaang nagbabago sa takbo ng kwento, pinagtitibay nila ang gayunding katotohanan.

Sa buong salaysay, sumusulong ang dalawang magkasalungat na kwento nang magkakasabay. Sa malutong na istilo, inihahanda ni Marcos sa mambabasa ang mga nagbabanggaang salaysay na ito samantalang inilalahad ang tagumpay ni Jesus.

_*Pag-aralan ang liksyon sa linggong ito bilang paghahanda sa Sabbath, Setyembre 14._