---
title:  Sino Ka?
date:   12/09/2024
---

`Basahin ang Marcos 14:60-72. Ihambing kung papaano tumugon si Jesus sa mga pangyayari na kakaiba sa ginawa ni Pedro. Anong mga aral ang matututunan natin mula sa pagkakaibang ito?`

Inilalarawan ng Marcos 14:53-59 na dinala si Jesus sa Sanhedrin pati ang unang bahagi ng paglilitis. Ito’y pagsasanay sa pagkabigo. Muli’t muling sinikap ng mga tagapanguna na pagtibayin ang kanilang bintang laban kay Jesus. Pinansin ng manunulat ng ebanghelyo na bulaan ang patotoo at hindi nagkakasundo ang mga testigo.

Sa wakas ay tumayo ang dakilang saserdote at deretsahang tinanong si Jesus. Noong una’y hindi sumagot si Jesus. Ngunit pinapanumpa Siya ng dakilang saserdote sa harapan ng Diyos (tingnan sa Mateo 26:23) at itinanong ang tahasang katanungan kung Siya nga ang Mesiyas. Tapat at hayagang inamin ni Jesus na Siya nga at pagkatapos ay ginamit ang Daniel 7:13,14 tungkol sa Anak ng Tao na nakaupo sa kanang kamay ng Diyos at dumarating sa mga alapaap ng langit. Hindi ito makayanan ng dakilang saserdote na sinira ang kanyang kasuotan at tumawag na ikundina si Jesus, na agad na ibinigay ng konsilyo. Nagsimulang hiyain ng mga lider si Jesus sa pamamagitan ng pagdura sa Kanya, pagtakip sa Kanyang mukha, paghampas sa Kanya at pagtawag sa Kanya na manghula.

Habang nililitis si Jesus sa loob at habang nagbibigay Siya ng tapat na patotoo, nasa labas si Pedro na nagbibigay ng kasinungalingan. Ito ang ikaanim at huling Sandwich Story sa Marcos, at dito ang kabalintunaan ay lalong hayag. Narito ang dalawang magkaugnay na katauhan, si Jesus at si Pedro, na gumagawa ng magkasalungat na aksyon. Nagbigay si Jesus ng tapat na patotoo, si Pedro ay nagbigay ng bulaan. Tatlong beses na nilapitan si Pedro ng alipin o ng mga nasa tabi, at sa bawat pagkakataon ay itinanggi niya ang kanyang kaugnayan kay Jesus, sumumpa pa nga at nagmura.

Dito tumilaok ang manok nang makalawa, at biglang naalala ni Pedro ang propesiya ni Jesus na kanyang itatatwa ang kanyang Panginoon nang tatlong beses sa gabing iyon. Naiyak siya. Narito ang nakakagulat na kabalintunaan–sa pagtatapos ng Kanyang paglilitis, tinakpan ang mata ni Jesus at hinampas at inutusang manghula. Ito’y upang tuyain Siya dahil hindi Niya nakikita kung sino ang humampas sa Kanya. Gayunpaman, sa panahong ginagawa nila ito, itinatatwa ni Pedro si Jesus sa bulwagan sa ibaba, na tumutupad sa isa sa mga propesiya ni Jesus. Kaya, sa pagtatwa kay Jesus, ipinapakita ni Pedro na si Jesus ang Mesiyas.

`Anong mga salita ng pag-asa ang maaari mong maibigay sa isang tao na, bagama’t nagnanasang sumunod kay Jesus, ay nabibigo sa ilang pagkakataon na gawin ito? Sino sa atin ang sa ilang pagkakataon ay nabigong sumunod sa alam nating nais ni Jesus?`