---
title:  Getsemane
date:   10/09/2024
---

`Basahin ang Marcos 14:32-42. Ano ang ipinalangin ni Jesus sa Getsemane, at paano tinugon ang panalangin?`

Pag-alis sa napaderang lunsod ng Jerusalem kung saan sila naghapunan ng Paskwa, tumawid si Jesus at ang Kanyang mga alagad sa Lambak ng Kidron tungo sa isang halamanan sa gilid ng Bundok ng mga Olibo. Ang ibig sabihin ng Getsemane ay pigaan ng langis, na nagmumungkahing may pagawaan ng langis ng olibo na malapit sa lugar. Hindi batid ang eksaktong lugar dahil pinutol ng mga Romano ang lahat ng mga puno sa Bundok ng mga Olibo sa pagkukubkob noong 70 A.D.

Habang pumapasok si Jesus sa halamanan, iniwan Niya ang Kanyang mga alagad doon at nagtungo papasok pa sa halamanan kasama sina Pedro, Santiago, at Juan. Ngunit iniwan din Niya ang tatlong ito at mas umibayo pa papasok na nag-iisa. Ipinahihiwatig ng paghiwalay na ito na si Jesus ay lalo pang napapalayo at nag-iisa habang haharapin Niya ang paparating Niyang pagdurusa.

Nanalangin si Jesus na maalis ang kopa ng pagdurusa, ngunit kung ito lamang ang kalooban ng Diyos (Marcos 14:36). Ginamit Niya ang salitang Aramaic na Abba, na isinasalin ni Marcos bilang “Ama.” Ang salitang ito’y hindi nangangahulugang “Daddy,” na tulad ng iminumungkahi ng ilan. Ang salitang ginagamit ng bata upang tukuyin ang kanyang tatay ay abi (tingnan ang Raymond E. Brown, The Death of the Messiah, Anchor Bible Reference Library [New York: Doubleday, 1994], tomo 1, pp. 172, 173). Gayunman, ang paggamit ng terminong Abba, Ama, ay nagdadala ng malapit na ugnayang pamilya, na hindi dapat pababain.

Nanalangin si Jesus para matanggal ang kopa ng pagdurusa. Ngunit nagpapasakop Siya sa kalooban ng Diyos (ihambing sa Panalangin ng Panginoon, Mateo 6:10). Nagiging malinaw sa nalalabing bahagi ng Salaysay ng Pagdurusa na ang kasagutan ng Diyos sa panalangin ni Jesus ay “Hindi.” Hindi Niya tatanggalin ang kopa ng pagdurusa, dahil sa pamamagitan ng karanasang iyon ay inihahandog ang kaligtasan sa sanlibutan.

Kapag hinaharap mo ang mga kahirapan, nakapagpapalakas ng loob na magkaroon ng mga kaibigan na sumusuporta sa iyo. Sa Filipos 4:13, binabanggit ni Pablo ang paggawa ng lahat ng bagay sa pamamagitan Niya na nagpapalakas sa kanya. Marami ang nakakalimot sa Filipos 4:14, kung saan nagsisimula ang apostol, “Gayunman.” Sinasabi nito: “Gayunman ay mabuti ang inyong ginawa na kayo'y nakiramay sa aking kapighatian.” Ito ang ninasa ni Jesus sa Getsemane. Tatlong beses Siyang naghahanap ng kaaliwan mula sa Kanyang mga alagad. Tatlong beses silang natagpuang natutulog. Sa wakas, ginising Niya sila na umalis kasama Niya upang harapin ang paglilitis. Handa na Siya; sila’y hindi.