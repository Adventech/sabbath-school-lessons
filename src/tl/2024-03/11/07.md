---
title:  Karagdagang Kaisipan
date:   13/09/2024
---

Basahin ang Ellen G. White, “Sa Harap ni Anas at ng Hukuman ni Caifas,” at “Si Judas,” sa _Bukal ng Buhay_, pp. 1012-1050.

“Samantalang sariwa pa sa mga labi ni Pedro ang mga hamak na panunumpa, at umaalunignig pa sa kanyang mga tainga ang matining na tilaok ng manok, ay inalis ng Tagapagligtas ang Kanyang tingin sa nangakasimangot na hukom, at tuwirang tinitigan ang kaawa-awa Niyang alagad. Noon din naman ay napabaling ang paningin ni Pedro sa kanyang Panginoon. Sa marangal na mukhang yaon ay nabasa niya ang malaking habag at lungkot, nguni't wala roong nakabadhang galit.

“Ang tanawing iyon ng maputla, nagdurusang mukha, ang nanginginig na mga labi, ang hitsura ng habag at pagpapatawad, ay tumusok sa kanyang puso na parang palaso. Napukaw ang kanyang budhi. Nagising ang kanyang alaala. Nagunita ni Pedro ang pangakong binitiwan niya mga ilang oras lamang ang nakararaan na sasama siya sa kanyang Panginoon hanggang sa bilangguan at hanggang sa kamatayan. Nagunita niya ang kanyang pagkalumbay nang sabihin sa kanya ng Tagapagligtas sa silid sa itaas na ikakaila niya ang kanyang Panginoon nang makaitlo nang gabi ring yaon. Kasasabi pa lamang ni Pedro na hindi niya nakikilala si Jesus, nguni't ngayon ay nadama niya nang may mapait na pagkahapis na siya pala ay kilalang-kilala ng kanyang Panginoon, at kung paano hustung-hustong nabasa Nito ang kaniyang puso, ang pagiging sinungaling nito ay hindi nalaman ng sarili niya.”–Ellen G. White, _Bukal ng Buhay_, p. 1032.

**Mga Tanong Para sa Talakayan**:

`Paano, sa pamamagitan lamang ng pagbabasa sa inihula ni Jesus sa Marcos 14:9, nakikita natin ang isa pang hula ni Jesus—isang napaka-imposibleng hula dahil sa mga pangyayari kung saan ito binigkas—na aktwal na natutupad?`

`Ihambing at pag-ibahin sina Judas at Pedro. Sa anong paraan sila magkatulad at papaano sila naiiba sa paraang kumilos sila sa Salaysay ng Pagdurusa?`

`Pag-usapan ang kahulugan ng Hapunan ng Panginoon. Paano natin ito magagawang mas makabuluhan sa ating simbahan at maisama ang mas maraming miyembro sa pagdiriwang nito?`

`Talakayin ang katunayang sinabi ng Diyos ang “Hindi” sa panalangin ni Jesus sa Getsemane. Ano ang ibig sabihin kapag sinasabi ng Diyos ang “Hindi” sa atin?`

`Bagama't lubos na binigo ni Pedro si Jesus sa kanyang mga pagtanggi, hindi siya itinakuwil ni Jesus. Anong pag-asa ang maaari mong kunin para sa iyong sarili mula sa katotohanang ito?`