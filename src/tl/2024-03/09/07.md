---
title:  Karagdagang Kaisipan
date:   30/08/2024
---

Basahin ang Ellen G. White, “Isang Bayang Hinatulan,” “Ang Templo Nalinis na Muli,” at “Ang Pagtatalo,” sa _Bukal ng Buhay_, pp. 830-875.

“Ang ginawa ni Cristong pagsumpa sa puno ng igos na nilikha ng sarili Niyang kapangyarihan ay nakatayong isang babala sa lahat ng mga iglesia at sa lahat ng mga Kristiyano. Walang makapagsasakabuhayan ng kautusan ng Diyos kung hindi maglilingkod sa iba. Datapwa't marami ang hindi nagsasakabuhayan ng maawain at di-makasariling kabuhayan ni Cristo. Ang mga ibang ang akala sa kanilang mga sarili ay sila'y mabubuting mga Kristiyano ay hindi nakauunawa ng kung ano ang maglingkod sa Diyos. Sila'y nagpapanukala at nagsisipag-aral upang mabigyang kasiyahan ang kanilang mga sarili. Gumagawa lamang sila para sa sarili. Mahalaga lamang sa kanila ang panahon kung sila'y makapag-iimpok ng para sa sarili. Ang lahat nilang layunin sa buhay ay para sa sarili. Naglilingkod sila hindi sa mga iba kundi sa kanilang mga sarili. Nilalang sila ng Diyos upang manirahan sa isang sanlibutang doo'y kailangang gampanan ang paglilingkod na di-makasarili. Sadyang pinanukala Niyang sila'y tumulong sa kanilang mga kapwa tao sa lahat ng paraan. Subali't lubhang napakalaki ng sarili na anupa't wala na silang makitang iba pa. Wala silang pakialam sa sangkatauhan. Yaong mga sa ganitong paraa'y nabubuhay para sa sarili ay katulad ng puno ng igos, na gumawa ng lahat ng pagkukunwari nguni't wala namang bunga. Ginaganap nila ang mga paraan o mga anyo ng pagsamba, nguni't wala namang pagsisisi o pananampalataya. Sinasabi nilang iginagalang nila ang kautusan ng Diyos, subali't ang pagtalima naman ay wala. Sinasabi nila, subali't hindi naman ginagawa. Sa hatol na iginawad sa puno ng igos ay ipinakikilala ni Cristong Siya'y namumuhi sa ganitong walang-kabuluhang pagkukunwari. Ipinahahayag Niyang ang lantarang gumagawa ng kasalanan ay hindi gasinong masama kaysa isang nagpapanggap na naglilingkod sa Diyos, nguni't hindi naman nagbubunga sa ikaluluwalhati ng Diyos.”–Ellen G. White, _Bukal ng Buhay_, p. 835.

**Mga Tanong Para sa Talakayan**:

`Pagbulay-bulayan ang kahulugan ng paglilinis ni Cristo sa templo. Paanong maiaangkop ang prinsipyo sa ating iglesia ngayon? Paano dapat na mangyari ang ganitong paglilinis?`

`Sa lahat ng mga Ebanghelyo, muli’t muling tumutukoy si Jesus sa Kasulatan at kung paano kailangan silang matupad. Ano ang sinasabi nito sa atin tungkol sa pagiging sentro ng kasulatan sa buhay pananampalataya? Bakit kailangan nating masikap na tanggihan ang anumang pagsisikap na ibaba ang awtoridad ng Kasulatan, lalo na ang kaisipan na ang mga Kasulata’y pag-iisip lamang ng mga tao tungkol sa Diyos, kung sino ang Diyos, at kung paano Siya kumilos?`

`Nasaan ang maayos na paghihiwalay sa pagitan ng iglesia at ng estado? Paano ginagabayan ng turo ni Jesus sa Marcos 12:13-17 ang usaping ito?`

`Hanapin ang mga talata tungkol sa pagkabuhay na mag-uli. Bakit nasa sentro ng ating pananampalataya ang doktrinang ito, lalo na sa paksa ng kalagayan ng mga patay?`