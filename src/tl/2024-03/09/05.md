---
title:  Mga Tungkuling Panglupa at Makalangit na Resulta
date:   28/08/2024
---

`Basahin ang Marcos 12:13-27. Ano ang nangyayari dito, at ano ang mga katotohanang itinuturo ni Jesus?`

Sinusubukan ng mga lider ng relihiyon na hulihin si Jesus sa isang bagay na magagamit nila upang akusahan Siya, maging sa gobernador na Romano o sa mga tao. Sa tunggaliang ito, ang usapin ay pagbabayad ng buwis. Sa panahon at sa lugar na ito, ang pagtangging magbayad ng buwis ay maaaring tingnan bilang pag-aalsa laban sa pamahalaang Romano, isang seryosong paglabag.

Ang tugon ni Jesus na ibigay kay Cesar ang mga bagay na kay Cesar at sa Diyos ang mga bagay na sa Diyos ay nakatulong sa Kanya na makaiwas sa bitag ngunit nagbigay din ng malalim na aral sa mga pananagutan sa pamahalaan ng mananampalataya. “Sinabi Niyang yamang sila'y nabubuhay sa ilalim ng pagkukupkop ng kapangyarihan ng Roma, ay dapat nilang ibigay sa kapangyarihang yaon ang tangkilik o sustentong hinihingi nito, habang ito'y hindi nasasalungat sa lalong mataas na tungkulin. Subali't bagaman sila'y mapayapang napasasakop sa mga batas o mga kautusan ng bansa, dapat namang sa buong panahon ay unahin nila ang pagtatapat sa Diyos.”–Ellen G. White, _Bukal ng Buhay_, p. 865.

Ang sumunod ay katanungan tungkol sa pagkabuhay na mag-uli ng mga patay. Ang mga Saduceo ay grupo ng mga pari na iyong limang aklat lamang ni Moises ang tinatanggap bilang Kasulatan. Hindi sila naniniwala sa pagkabuhay na mag-uli ng mga patay. Ang sitwasyong kanilang ibinigay kay Jesus ay marahil na kathang-isip. Kinasasangkutan ito ng pitong magkakapatid na lalaki at isang babae. Ayon sa kautusan ni Moises, upang mapanatili ang pag-aari sa pamilya, kapag namatay ang isang lalaki na hindi nagkaroon ng anak na lalaki, papakasalan ng kanyang kapatid ang balo, at anumang mga anak na ipinanganak sa pagsasamang iyon ay legal na sa namatay na lalaki (Deuteronomio 25:5-10).

Sa pagsisikap na siraan ang doktrina ng pagkabuhay na mag-uli, tumuro ang mga Saduceo sa isang palaisipang moral kung kaninong asawa ang babae sa pagkabuhay na mag-uli. Sinalungat ni Jesus ang kanilang argumento sa dalawang hakbang, na tumutukoy sa Kasulatan at sa kapangyarihan ng Diyos. Una’y inilarawan Niya ang kapangyarihan ng Diyos sa pagkabuhay na mag-uli at sinabing hindi magkakaroon ng pag-aasawa sa langit. Pagkatapos ay ipinagtanggol Niya ang doktrina ng pagkabuhay na mag-uli sa pamamagitan ng pagtukoy sa Exodo 3:1-22, kung saan sinabi ng Diyos na Siya’y Diyos nina Abraham, Isaac, at Jacob. Ipinahihiwatig ni Jesus na nangangahulugan ito na sila’y bubuhayin; hindi sila mananatiling patay kung ang Diyos ay Diyos nina Abraham, Isaac, at Jacob, na sa kasalukuyan ay patay.

`Kung may magtatanong sa iyo, “Alam mo ba ang kapangyarihan ng Diyos”? Ano ang isasagot mo, at bakit?`