---
title:  Sinong Nagsabi na Maaari Mong Gawin Iyon?
date:   27/08/2024
---

`Basahin ang Marcos 11:27-33. Anong hamon ang dinala ng mga lider ng relihiyon kay Jesus, at paano Siya tumugon?`

Noong araw pagkatapos na linisin ni Jesus ang templo, hinarap Siya ng mga lider ng relihiyon sa mga bulwagan ng templo, na tinatanong kung sa anong awtoridad Siya kumilos noong nakalipas na araw. Hindi sila naghahanap ng katotohanan kundi nagsisikap na siluin Siya. Kung sabihin Niya na ang Kanyang awtoridad ay nagmula sa Diyos, itatanggi nila na ang simpleng karpentero mula sa malayong lugar ay maaaring magkaroon ng gayong awtoridad. Kung sabihin Niyang ang Kanyang awtoridad ay sa tao nagmula, itatatwa nila Siya bilang isang hibang.

Ngunit napagtanto ni Jesus ang kanilang silo at nagsabing sasagutin Niya ang kanilang katanungan kung sasagutin nila ang itatanong Niya. Itinanong Niya kung ang bautismo ni Juan ay mula sa Diyos o sa tao. Agad na nakita ng mga lider na sila ang nasilo. Kung sabihin nilang galing sa Diyos, sasabihin ni Jesus, “Bakit kayo hindi kayo naniwala sa kanya?” Kung sabihin nilang mula sa tao, natatakot sila sa mga tao. Kaya’t nagsinungaling sila at sinabing hindi nila alam. Binigyan nito ng pagkakataon si Jesus na tumangging sagutin ang kanilang katanungan.

`Basahin ang Marcos 12:1-12. Paano sinundan ni Jesus ang Kanyang pagtangging sumagot, at ano ang epekto nito?`

Isinalaysay ni Jesus ang talinghaga tungkol sa isang ubasan, isang may-ari, at mga nangungupahang magsasaka na umuupa sa ubasan. May malaking pagkakahawig ang kwento ni Jesus sa talinghaga ng ubasan na matatagpuan sa Isaias 5, kung saan inaakusahan ng Diyos ang hindi tapat na Israel. Makikita ng lahat ang kaugnayan, lalo na ang mga lider ng relihiyon.

Nailahad ang kwento sa kakaibang paraan kung saan tumatanggi ang mga nangungupahan na magbigay ng mga bunga ng bukirin sa may-ari. Bagkus ay nilapastangan at pinatay nila ang mga lingkod. Sa huli, ipinadala ng may-ari ang kanyang minamahal na anak, na inaasahan niyang igagalang nila. Ngunit hindi ito nangyari. Kakaiba ang kanilang pangangatuwiran na kung papatayin nila ang anak, magiging kanila ang ubasan. Nakakagulat ang kanilang kawalan ng lohika at matuwid ang paghatol na ibibigay sa kanila.

Sa kwentong ito ay binigyan ni Jesus ng seryosong babala ang mga lider ng relihiyon kung saan patungo ang kanilang mga hakbang. Sa ganitong liwanag, ang Kanyang talinghaga ay mapagmahal na paunang babala. Hindi pa huli para sa kanila na magbago at iwasan ang tiyak na kahatulan. Ang ilan ay magsisisi, magbabago, at tatanggapin si Jesus. Ang iba’y hindi.