---
title:  Ang Matagumpay na Pagpasok
date:   25/08/2024
---

`Basahin ang Marcos 11:1–11 at Zacarias 9:9, 10. Ano ang nangyayari dito?`

Ang kalahati ng kwentong ito’y may kinalaman sa pagpapadala ng dalawang alagad sa malapit na bayan upang kumuha ng asno para sakyan Niya papasok sa Jerusalem. Bakit napakaraming oras ang iginugol sa salaysay na ito?

May dalawang bahagi ang sagot. Una, ipinapakita nito ang propetikong kapangyarihan ni Jesus, na nagpapatibay sa dignidad ng Kanyang pagdating at iniuugnay ito sa kalooban ng Diyos. Ikalawa, ang aspetong ito ng kwento ay nakaugnay sa Zacarias 9:9, 10, na bumabanggit ng pagdating ng hari na nakasakay sa asno papasok sa Jerusalem. Inaalala nito ang pagpasok ni Solomon sa Jerusalem na nakasakay sa asno (1 Hari 1:32-48), noong subuking agawin ni Adonias ang trono, at iniutos ni David na agad na koronahan si Solomon.

“Limandaang taon pa bago isinilang si Cristo, ipinagpauna nang sinabi ng propeta Zacarias ang pagparito ng Hari ng Israel. Matutupad ngayon ang hulang ito. Siya na malaon nang tumanggi sa mga karangalang panghari ay pumapasok ngayon sa Jerusalem bilang ipinangakong tagapagmana sa luklukan ni David.”–Ellen G. White, _Bukal ng Buhay_, p. 815.

Nasa maburol na rehiyon ang Jerusalem, na may taas na halos 2,400 na talampakan (halos 740 metro). Noong panahon ni Jesus, ang populasyon nito marahil ay 40,000-50,000, ngunit dumadami ito kapag Paskwa. Halos 250 na ektarya lamang ang sakop ng lunsod, ngunit sinasakop ng Temple Mount ang 37 sa mga ektaryang iyon. Pinangingibabawan ng magagandang mga gusali ng templo ang lunsod.

Pumasok si Jesus mula sa silangan, na bumababa sa Bundok ng Olibo at marahil ay dumaan sa Golden Gate patungo sa Temple Mount (na pintuang ngayo’y nakasara na). Nagulumihanan ang buong lunsod sa Kanyang pagpasok, na lahat ay naunawaan ang kahalagahan ng Kanyang mga simbolikong pagkilos. Sumigaw ang mga taong kasama ni Jesus ng hosana, isang salitang noong una’y nangangahulugan ng “magligtas ka ngayon,” ngunit kalauna’y nangahulugang “papuri sa Diyos.”

Tapos na ang panahon ng paglilihim, na iginigiit ni Jesus sa kabuuan ng malaking bahagi ng Marcos. Ngayon ay hayagang pinasok ni Jesus ang Jerusalem gamit ang kilalang makaharing pagkilos na simboliko. Pumasok siya sa templo, ngunit dahil matatapos na ang araw, tumingin siya sa paligid at pagkatapos ay bumalik kasama ang labingdalawang alagad sa Betania. Ang pangyayaring maaari sanang nagwakas sa kaguluhan o pag-aalsa ay nagtapos sa Kanyang matahimik na pag-uwi. Subalit ang susunod na araw ay magiging iba.

`Ang ideya ng pagsakay sa asno ay humihimok ng ideya ng pagpapakumbaba. Bakit napakahalagang katangian iyan, lalo na para sa mga Kristiyano? Ano ang mayroon tayo, sa liwanag ng krus, upang ipagmalaki?`