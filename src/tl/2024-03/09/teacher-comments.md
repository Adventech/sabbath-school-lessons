---
title:  Komento ng Guro
date:   30/08/2024
---

### Unang Bahagi: Pangkalahatang Ideya

Mga Susing Talata: Marcos 11:15, 17; 12:7

Pokus ng Pag-aaral: Marcos 11, 12.

**Panimula**: Ang Marcos ang pinakamaigsi sa apat na Ebanghelyo na salaysay ng ministeryo ni Jesus. Hanggang sa Marcos 9, tinatalakay ng may-akda ang ministeryo ni Jesus sa sarili Niyang rehiyon sa Galilea. Simula sa Marcos 10, lilipat ang kwento sa ministeryo ni Jesus sa Judea, lalo na sa Jerusalem.

Sa daan tungo sa dakilang lunsod, ipinaliwanag ni Jesus sa Kanyang mga alagad ang Kanyang misyon na magaganap doon. Hindi lamang inihahayag ng tala ang pagbabago ng lokasyon ng ministeryo ni Cristo kundi ipinapakilala rin sa mga mambabasa ang huling bahagi ng ministeryo ni Jesus at buhay dito sa lupa.

**Mga Tema ng Aralin**: Tinatalakay ng aralin para sa linggong ito ang ilang pangyayari sa buhay ni Jesus na naganap sa Jerusalem, partikular na tungkol sa templo:

1. Ang paghahayag ng pagdurusa ni Cristo sa kaugnayan nito sa Kanyang kamatayan.

2. Ang paglalakbay ni Jesus tungo sa lunsod ng Jeusalem, sa kabila ng banggit ni Marcos, sa kapitulo 10, ng paglalakbay ni Jesus sa rehiyon ng Judea. Inilalarawan ng kapitulo 11 ang mahalagang pagpasok ni Jesus sa makasaysayang lunsod.

3. Ang mga ginawa ni Jesus sa Jerusalem at sa templo nito, na lugar ng karamihan ng mga usapan sa Marcos 11 at 12.

### Ikalawang Bahagi: Komentaryo

**Paghahayag ng Pagdurusa**

Simula sa Marcos 8, hayagang binibigkas ni Jesus ang Kanyang darating na pagdurusa sa krus. “Pagkatapos ay pinasimulan Niyang ituro sa kanila na ang Anak ng Tao ay kinakailangang magdusa ng maraming bagay at itakuwil ng matatanda, ng mga punong pari, at ng mga eskriba, at patayin at pagkaraan ng tatlong araw ay muling mabubuhay” (Marcos 8:31). Sa susunod na kabanata, inilalarawan ni Jesus ang mga darating na tanawin sa Kanyang kamatayan: “Ang Anak ng Tao ay ipagkakanulo sa mga kamay ng tao at Siya'y papatayin nila. Tatlong araw matapos Siyang patayin, Siya'y muling mabubuhay” (Marcos 9:31). Alam ni Jesus na ang Kanyang paglalakbay tungo sa Jerusalem ay daan ng pagdurusa at kamatayan. Ngunit nakapagpasya na Siyang magtungo doon dahil ang Kanyang misyon ay mamatay sa krus upang iligtas ang sangkatauhan.

Sa kasawiang-palad, hindi naiintindihan ng mga alagad ang mga salita ni Jesus tungkol sa Kanyang misyon bilang direktang kaganapan ng propesiya. Iniisip ng mga alagad na itatatag ni Jesus ang isang makalupang kaharian sa kanilang kapanahunan. Dahil dito, pinag-uusapan nila ang mga posibleng pribilehiyo o posisyon na maaari nilang makamit sa loob, at mula, sa ganitong kaharian. Itinatala ni Lucas sa kanyang Ebanghelyo ang damdamin ng mga alagad ni Jesus pagkatapos na biguin ng Kanyang kamatayan ang kanilang mga pag-asa at ambisyon. “Subalit umasa kami na Siya ang tutubos sa Israel” (Lucas 24:21), sabi ng isa sa kanila. Kaya’t bagama’t Siya’y sinundan ng napakarami, sa huli’y lumakad si Jesus na mag-isa. Siya lamang ang nakakaalam sa ganap na kahalagahan ng bawat isa sa Kanyang mga pagkilos. Kagaya ng inilarawan ni Isaias daang taon ang nakalipas: “Aking niyapakan ang pisaan ng alak na mag-isa, at mula sa mga bayan ay wala Akong kasama” (Isaias 63:3).

**Lumipat si Jesus sa Lunsod ng Jerusalem**

Tinanggap ng makasaysayang lunsod si Jesus na walang marangyang pagtanggap mula sa mga lider ng relihiyon nito at mga edukadong mga tao sa bansa. Dumating si Jesus sakay ng isang bisiro. Hindi Siya kinilala bilang hari nilang hinahatulan ang Kanyang panlabas na kaanyuan. Ang ilan, marahil ang mga alagad, ay sumigaw na may kasiyahan tungkol sa parating na kaharian. “Ang mga nauuna at ang mga sumusunod ay nagsisigawan, ‘Hosana! Mapalad ang dumarating sa pangalan ng Panginoon! Mapalad ang dumarating na kaharian ng ating amang si David! Hosana sa kataas-taasan!’ ” (Marcos 11:9, 10).

Ang susunod na bahagi ng salaysay ni Marcos sa kapitulo 11 ay nakapokus sa templo—ang sentro ng mga pang-relihiyong seremonya para sa buong bansa ng Israel—partikular na sa mga serbisyo dito. Mula sa pananaw ni Jesus, lipas na ang layunin na dahilan para sa pagtatatag ng templo. Ipinapaliwanag ito ni Ellen White sa mga salitang ito: “Ang serbisyong iyon ay itinatag mismo ni Cristo. Bawa't bahagi niyon ay sumasagisag sa Kaniya; at iyon ay nalipos ng buhay at ng kagandahang espirituwal. Nguni't ang kabuhayang espirituwal na ito ay siyang nawala sa mga Judio sa kanilang mga seremonya, at sila'y kumapit sa mga patay na anyo ng mga paghahandog. Ang pinagtiwalaan nila ay ang mga handog at mga palatuntunan, at hindi Siya na siyang itinuturo ng inihahandog. Upang mayroon silang maihalili sa mga nawala sa kanila, ay dinagdagan nila ng mga utos at mga tagubiling sarili nilang gawa; at kung kailan naman humihigpit ang mga utos at tagubiling ito, ay lalo namang lumiit o nabawasan ang nakikitang pag-ibig nila sa Diyos. Ang kanilang kabanalan ay sinusukat nila sa dami ng kanilang mga seremonya, samantalang sa kanilang mga puso'y nag-uumapaw ang kayabangan at pagpapaimbabaw.”—_Bukal ng Buhay_, p. 26.

**Si Jesus at ang Templo**

Sinasabi sa atin ni Marcos, “Pumasok Siya sa Jerusalem at pumunta sa templo. Nang matingnan niya sa palibot ang lahat ng bagay, palibhasa'y hapon na, pumunta Siya sa Betania na kasama ang labindalawa” (Marcos 11:11). Noong sumunod na araw, sa Kanyang pagbalik sa templo, hindi Niya napigilan ang Kanyang galit. “Pagkatapos ay dumating sila sa Jerusalem. Pumasok Siya sa templo at sinimulan Niyang itaboy ang mga nagbibili at ang mga bumibili sa loob ng templo. Ipinagtataob Niya ang mga mesa ng mga nagpapalit ng salapi at ang mga upuan ng mga nagbibili ng mga kalapati” (Marcos 11:15).

Pagkatapos ay tinuligsa sila ni Jesus na sinisipi ang Kasulatan: “Hindi ba nasusulat, ‘Ang Aking bahay ay tatawaging bahay-panalanginan para sa lahat ng mga bansa?’ Ngunit ginawa ninyo itong yungib ng mga magnanakaw” (Marcos 11:17). Walang pagsansalang galit si Jesus dahil sa kawalang konsyensya ng mga transaksyong isinasagawa sa loob ng bulwagan ng templo. Nagsalita si Ellen White tungkol dito: “Ang mga nagbibili ay naniningil nang napakamahal para sa mga hayop na kanilang ipinagbibili, at sa mga pakinabang nila rito ay hinahatian nila ang mga saserdote at ang mga pinuno, na sa gayo’y nagpayaman sa kanilang sarili sa kapinsalaan ng mga tao.”—_Bukal ng Buhay_, p. 196.

Kasabay nito, alam natin na “ang bawat lalaking Israelita ay inaasahang magbayad ng taunang buwis para sa templo na kalahating shekel. . . . Ang mga usapan kung ano ang ginagawa ng mga awtoridad sa labis na pera ay nagpapahiwatig na hindi isinasapubliko ang pananalaping mula sa buwis na ito.”—David Instone-Brewer, “Temple and Priesthood,” in The World of the New Testament: Cultural, Social and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), pp. 203, 204.

Itinutuon ng Marcos 11:18 ang pansin ng mga mambabasa sa mga pari, mga pinuno ng mga serbisyo sa templo, at mga eskriba, at kung paanong “sila'y naghanap ng paraan kung paano nila Siya mapapatay.” Nakakalungkot na makita na ang mga lider ng relihiyon ang nagpapasimula ng balak na ipapatay si Jesus. Noong sila’y sinaway ng Tagapagligtas, “dapat sanang itinuwid nila ang mga pagmamalabis o kalapastanganang ito sa templo.” Ellen G. White, _Bukal ng Buhay_, p. 197. Imbes na makinig sa mensahe ni Jesus, nais ng mga lider ng relihiyon na mawala ang mensahero. Isinulat din ni Ellen G. White, “Ang mismong mga pari na naglilingkod sa templo ay nakalimutan ang kahalagahan ng paglilingkod na kanilang ginawaga. Sila'y tumigil sa pagtingin sa lampas sa simbolo tungo sa bagay na pinatutungkulan. Sa paghahandog ng mga handog na hain sila ay gaya ng mga aktor sa isang dula. Ang mga palatuntunan na Diyos na rin ang nagtakda ay siya na ring bumulag sa kanilang isip at nagpatigas sa kanilang puso. Wala nang magagawa pa ang Diyos sa tao sa pamamagitan ng mga paraang ito. Dahil dito'y kailangan nang alisin ang lahat ng seremonyang ito.”—_Bukal ng Buhay_, p. 36.

Noong sumunod na araw, muli na namang pumasok sa loob ng bulwagan ng templo si Jesus (Marcos 11:27). Muli’y dumating ang mga pinunong saserdote, eskriba, at mga matatanda upang makipagtalo sa Kanya. Nakipagtunggali sila kay Jesus tungkol sa Kanyang awtoridad, at nagtanong, “Sa anong awtoridad Mo ginagawa ang mga bagay na ito?” (Marcos 11:28). Bilang tugon, sinagot ni Jesus ang kanilang tanong sa pamamagitan ng isa pang tanong at iniwasang magbigay sa kanila ng direktang kasagutan. Sa katunaya’y sinagot na ni Jesus ang ganito ring katanungan, ngunit walang pagbabagong nagawa sa saloobin ng mga lider ng Israel mula noon. Higit pa rito, alam ni Jesus na sa pamamagitan ng layunin ng kanilang tanong ay nais lamang nilang mkipagtalo sa Kanya imbes na magsisi sa kanilang kapalaluan at katigasan ng puso. Malinaw na nakita nila ang banal na karakter ni Jesus sa pamamagitan ng Kanyang pagtuturo: “Guro, nalalaman naming Ikaw ay tapat at hindi Ka nangingimi kaninuman; sapagkat hindi Ka nagtatangi ng mga tao, kundi itinuturo Mo ang daan ng Diyos ayon sa katotohanan” (Marcos 12:14).

Sa ibang pagkakataon, ang mga pinuno ng relihiyon ay nagtanong kay Jesus dahil sa masamang hangarin, ayon sa inilalarawan sa Marcos 12:13: “Kanila namang sinugo sa Kanya ang ilang Fariseo at Herodiano, upang Siya'y mahuli nila sa pananalita.” Sama-sama ang mga lider ng relihiyon na “pinagsikapan nilang hulihin Siya” (Marcos 12:12).

Sa talinghaga ng ubasan (Marcos 12:1-11), hinubaran ni Jesus ang mga masasamang balak ng mga lider ng relihiyon na patayin Siya sa hinaharap. Tiniyak ni Cristo ang kanilang kataksilan sa talinghaga sa pamamagitan ng mga salitang ito: “At siya'y kanilang sinunggaban, pinatay, at itinapon sa labas ng ubasan” (Marcos 12:8). Gayunpaman, dahil sa ating diskusyon tungkol sa templo, ang pinakamahalaga’y ang mga salita ni Jesus sa bersikulo 9. Sa talatang ito, ipinapaliwanag ni Jesus kung ano ang mangyayari ayon sa panukalang pagtubos ng Diyos: “Siya'y darating at pupuksain ang mga magsasaka at ibibigay ang ubasan sa iba” (Marcos 12:9). Sa pagkamatay ni Jesus, narating ng buong sistema ng tabernakulo ang kawakasan nito. Ang lahat ng mga simbulo nito’y tumuturo kay Jesus. Karagdagan pa, ipagpatuloy ng tapat na nalabi ng Israel ang misyon. Ipinapaliwanag ni William L. Lane ang masaklap na tadhana ng Israel sa mga sumusunod na salita: “Sa loob ng sakop ng talinghaga, ang hindi maiiwasang kahahantungan ng pagtakwil sa anak ay paghuhukom na di mapag-aalinlanganan at napakasama. Tumuturo ito sa kahalagahan ng pagtakwil kay Juan at kay Jesus na kitang-kita sa [Marcos] 11:27-12:12, sapagkat ang sangkot dito’y ang pagtakwil sa Diyos. Maliwanag na ipinapahiwatig ni Jesus, nang hindi ipinapahayag ang Kanyang sariling pagiging anak, na itinakwil ng Sanhedrin ang huling sugo ng Diyos at darating ang kapahamakan. Ililipat ang banal na pasanin na ipinagkatiwala sa piniling bayan sa bagong Israel ng Diyos.”—Lane, The Gospel According to Mark: The New International Commentary on the New Testament, (Grand Rapids, MI: William B. Eerdmans Publishing Co., 1974), vol. 2, p. 419.

### Ikatlong Bahagi: Aplikasyon sa Buhay

Anong mga praktikal na aral ang maaari nating matutunan sa paglilinis ni Jesus sa templo? Pagbulayan ang sumusunod na pananalita: “Ang mga patyo ng templong nasa Jerusalem, na puno ng magulong pagka-kalakalan, ay tunay na kumatawan sa templo ng kanilang puso, na dinungisan ng kanilang mahahalay na damdamin at mga hamak na isipan. Nang linisin ni Jesus ang templo sa mga mamimili at mga nagbibili, ay inihayag Niya ang Kaniyang layunin na linisin ang puso ng tao sa lahat ng dungis ng kasalanan—sa mga hangaring makalupa, sa mga pita ng sarili, sa masasamang kaugalian, na sumisira sa kaluluwa.”—Ellen G. White, _Bukal ng Buhay_, p. 201.

Sa Marcos 12:14, sinabihan si Jesus ng isa sa mga kaanib ng mga Fariseo: “Guro, nalalaman naming Ikaw ay tapat at hindi ka nangingimi kaninuman; sapagkat hindi Ka nagtatangi ng mga tao, kundi itinuturo Mo ang daan ng Diyos ayon sa katotohanan.” Tila nakikilala ng mga lider ng relihiyon kung sino si Jesus at ang awtoridad ng Kanyang pagtuturo. Ngunit hindi sila nakahandang sumunod kay Jesus at maging bahagi ng Kanyang kaharian. Tanungin ang mga miyembro ng inyong klase kung paanong kinikilala ng mga pinuno ang Kaniyang awtoridad at gayunma'y tinatanggihan Siya sa parehong panahon? Paano inuulit ang parehong pagkilala at pagtangging ito kay Jesus sa modernong panahon?

` `