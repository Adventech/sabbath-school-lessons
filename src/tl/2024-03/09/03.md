---
title:  Isang Isinumpang Puno at Nilinis na Templo
date:   26/08/2024
---

`Basahin ang Marcos 11:12–26. Ano ang kahalagahan ng mga pangyayaring inilahad dito?`

Pagdating ng umaga, mula sa Betania na halos dalawang milya (halos tatlong kilometro) mula sa Jerusalem, nagutom si Jesus. Pagkakita sa puno ng igos na maraming dahon, nilapitan Niya ito upang makahanap ng mga maaagang bunga. Hindi maituturing na pagnanakaw ito, dahil ayon sa batas ng Lumang Tipan, maaaring kumain mula sa bukirin o mga puno ng kapitbahay upang maibsan ang gutom (Levitico 19:9; 23:2; Deuteronomio 23:25). Ngunit wala Siyang natagpuang bunga at sinabi sa puno, “Wala nang sinumang makakakain pa ng bunga mula sa iyo” (Marcos 11:14). Iyo’y nakapagtataka at di-pangkaraniwang pagkilos para kay Jesus, ngunit higit na kapansin-pansin ang susunod.

Iyong sumunod na pangyayari ay marahil na naganap sa Korte ng mga Hentil, kung saan nagaganap ang pagbebenta ng mga hain (na kailan lang sinimulan ni Caifas). Pinaalis ni Jesus ang mga nagbebenta mula sa mga bulwagan upang maibalik ang tahimik na pagsamba. Deretsahang pagsaway ang Kanyang ginawa sa mga namamahala sa sistema ng templo.

Pinag-ugnay ni Jesus ang dalawang talata sa Lumang Tipan bilang mahigpit na pagsaway sa hindi banal na pagbebenta. Iiginiit Niya na ang templo’y kailangang maging bahay ng panalangin para sa lahat ng tao (Isaias 56:7), na madiing isinasama ang mga Hentil. Pagkatapos ay sinabi Niya na ginawa ng mga pinuno na yungib ng mga tulisan ang templo (Jeremias 7:11). Pagkatapos sa pagtatapos ng nakamamanghang araw na ito, umalis sa lunsod si Jesus kasama ng Kanyang mga alagad (Marcos 11:19).

Noong sumunod na umaga, sa daang pabalik sa lunsod (tingnan ang Marcos 11:20-26), nagulat ang mga alagad na makitang nalanta ang puno ng igos mula sa mga ugat. Nagbigay si Jesus ng aral tungkol sa panalangin at pagpapatawad sa Kanyang paliwanag sa nangyari. Ano ang kahulugan ng lahat ng ito?

Ang dalawang kuwentong ito ay ang ikaapat na Sandwich Story sa Marcos (tingnan ang aralin 3). Sa ganitong mga kwento, nagaganap ang dramatized irony sa mga magkakatulad na tauhan na gumagawa ng magkasalungat na aksyon o magkasalungat na karakter na gumagawa ng magkatulad na aksyon. Sa kuwentong ito ang puno ng igos at ang templo ay nakatayo nang magkatulad. Sinumpa ni Jesus ang puno ngunit nililinis ang templo, salungat na mga aksyon. Ngunit ang kabalintunaan ay na ang mga lider ng relihiyon ay balak na ngayong patayin si Jesus, at ang pagkilos na iyon ay magwawakas ng kahalagahan ng mga serbisyo sa templo, na natupad kay Jesus.

`Anong mga bagay sa iyong buhay ang kailangan mong ipalinis kay Jesus? Paano ito nagaganap?`