---
title:  Ang Pinakadakilang Utos
date:   29/08/2024
---

`Basahin ang Marcos 12:28-34. Ano ang malalim na tanong na itinanong ng palakaibigang eskriba, at anong dobleng tugon ang ibinigay ni Jesus?`

Sa Ebanghelyo ni Marcos hanggang sa puntong ito, karamihan ng mga lider ng relihiyon, maliban sa ilan, ay kontra kay Jesus. Lalong totoo ito sa Jerusalem, kung saan hinarap ni Jesus ang mga lider tungkol sa pagsamba sa templo–iyong nasa puso ng Judaismo. Kaya’t kapag ang isang eskriba ay nakinig sa pagtatalo at pahalagahan ang mga tugon ni Jesus, iyo’y pagpapakita ng kapuwa katapatan at lakas ng loob sa harap ng nangingibabaw na poot kay Jesus. Mas madaling tumayo na lamang at manood, kahit na nakikisimpatya kay Jesus. Ngunit hindi gayon ang ginawa ng lalaking ito.

Dumiretso ang eskribang ito sa puso ng relihiyon sa pamamagitan ng kanyang katanungan kung aling kautusan ang pinakamahalaga. Tumugon si Jesus na may kapayakan at liwanag, na sinsipi ang Shema, ang kapahayagan ng pananampalataya sa Judaismo mula sa Deuteonomio 6:4, 5. Ang pinakadakilang utos, sabi ni Jesus, ay ang ibigin ang Diyos ng iyong buong puso, kaluluwa, pag-iisip, at kalakasan–ibig sabihin ng kabuuan ng kung sino ka. Binigyan ni Jesus ng bonus ang eskriba sa pamamagitan ng paglilista ng ikalawang pinakamahalagang utos, na muling sinisipi ang Lumang Tipan, ngayon ay mula sa Levitico 19:18, ang ibigin ang iyong kapwa katulad ng iyong sarili.

Kung minsan nagtataka ang mga tao kung maaaring iutos ang pag-ibig. Ang kontekstong pangkultura ng utos sa Deuteronomio ay nakakatulong na maipaliwanag ito. Nagmumula ang lenggwahe sa matatandang kasunduan sa pagitan ng mga partido, at ang salita para sa “ibigin” ay tumutukoy sa pagiging tapat sa mga hinihingi ng kasunduan, na matapat na ginagampanan ang mga ito. Kaya’t samantalang hindi inaalis ang konsepto ng malalim na pagmamahal sa pagitan ng mga partido, ito’y higit na nakatuon sa pagkilos na nagpapakita ng katapatan.

Tapat ang eskriba at nakita ang kaliwanagan at kapayakan ng tugon ni Jesus at sinabi niya ito. Maaaring maisip natin ang mga pagsimangot sa bahagi ng ibang mga lider ng relihiyon dahil pinagtibay ng tapat na eskriba na makatuwiran ang tugon ni Jesus, isang bagay na walang ibang gustong umamin. Tinanggap din ni Jesus ang eskriba para sa kanyang matapat na kasagutan, na sinasabing hindi siya nalalayo sa kaharian ng Diyos. Ang hindi malayo ay hindi nangangahulugan ng nasa loob. Kailangan pa rin ng eskriba na kilalanin kung sino si Jesus at sumunod sa Kanya, isang pasulong na paghakbang sa paglalakbay ng pananampalataya.

`Paano tayo natututong umibig sa Diyos at mahalin ang ating kapwa katulad ng ating sarili? Bakit susi ang krus sa pagsunod sa mga utos na ito?`