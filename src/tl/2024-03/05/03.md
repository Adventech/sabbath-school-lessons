---
title:  Maririnig Mo Ba ang Isang Bulong ng Mas Malakas Kaysa sa Isang Sigaw?
date:   29/07/2024
---

`Basahin ang Marcos 5:1–20. Ano ang maaari nating matutunan tungkol sa malaking tunggalian mula sa kamangha-manghang kwentong ito at, muli, tungkol sa kapangyarihan ni Jesus?`

Kung hindi malilimutan ang nakalipas na gabi sa lawa, ang pagdating sa lupain ng mga Geraseno noong sumunod na umaga ay kahanga-hanga rin. Inilatag nang napakadetalyado ang kasaysayan ng lalaking inalihan ng demonyo. Nakawala mula sa lahat ng pumipigil sa kanya, nanirahan siya sa mga libingan at sinusugatan ang kanyang sarili sa pamamagitan ng mga bato. “Walang taong may lakas na makasupil sa kanya” (Marcos 5:4)–at pagkatapos ay nakilala niya si Jesus.

Dinaluhong ng lalaki si Jesus–walang sinabi tungkol sa mga alagad (marahil ay nagsitakbuhan sila). Nang makalapit ang lalaki kay Jesus, nagpatirapa siya sa Kanyang harapan. Ang salitang Griego na prokineo ay isinalin na sumamba. Tila nakilala ng lalaki na si Jesus ay makakatulong sa kanya. Ngunit nang buksan niya ang kanyang bibig, sinigawan ng mga demonyong nasa kanyang loob si Jesus, na nakaririnig sa ibinubulong na pagsusumamo ng lalaki para sa tulong na mas malakas kaysa sa sigaw ng mga demonyo. Noong hilingin nila na sila’y mapalaya tungo sa isang kawan ng mga baboy, pinahintulutan sila ni Jesus na pumasok sa mga baboy. Ang buong kawan, na halos dalawang libo ang bilang ay bumulusok sa matarik na bangin patungong dagat at at nalunod sa tubig. Iyon ay isang pinansyal na sakuna para sa mga may-ari.

Nakakagulat na kilala ng mga demonyo kung sino si Jesus, alam din nila ang kanilang kawalang-lakas sa Kanyang harapan, kung kaya’t dalawang beses silang “nagmakaawa” (Marcos 5:10, 12) sa Kanya na gawin ang kanilang hinihiling. Halatang alam nila ang Kanyang kapangyarihan sa kanila.

Ang kwentong ito ay may dalawang pangunahing katangian. Una, ito ay puno ng mga bagay ng karumihan o seremonyal na karumihan ayon sa batas ng Lumang Tipan. Karumal-dumal ang mga libingan at mga patay (Bilang 19:11, 16). Nagiging madumi ang isang tao dahil sa pagdurugo (Levitico 15). Marurumi ang mga baboy (Levitico 11:7).

Ngunit, ikalawa, nangingibabaw sa litanyang ito ng karumihan ay ang pabalik-balik na labanan sa pagitan ng mabuti at masamang pwersa. Pinalalabas ni Jesus ang mga demonyo (dalawang puntos para kay Jesus), pinatay ng mga demonyo ang mga baboy (dalawang puntos para kay Satanas). Pinaalis ng mga taong-bayan si Jesus (dalawang puntos para kay Satanas), ngunit pinabalik ni Jesus ang taong pinagaling bilang Kanyang saksi (tatlong puntos para kay Jesus). Sa ilang paraan, ang taong ito ang pinaka-hindi mo aakalaing magiging misyonero, ngunit talaga namang mayroon siyang nakamamanghang kwento.

`Anong pag-asa ang makukuha mo mula sa kwentong ito tungkol sa kapangyarihan ni Jesus na tulungan ka sa anumang bagay na nakikipagpunyagi ka?`