---
title:  Karagdagang Kaisipan
date:   02/08/2024
---

Basahin ang Ellen G. White, “Pumayapa Ka, Tumahimik Ka,” at “Ang Hipo ng Pananampalataya,” pp. 465-487 sa _Bukal ng Buhay_.

“Sa lahat ng nasa ilalim ng pagsasanay ng Diyos ay ihahayag ang isang buhay na hindi naaayon sa sanlibutan, sa mga kaugalian nito, o sa mga gawain nito; at bawa't isa ay kailangang magkaroon ng pansariling karanasan na makaalam ng kalooban ng Diyos. Ang bawa't isa sa atin ay dapat makinig sa Kanya sa pagsasalita Niya sa bawa't puso natin. Kapag ang bawat iba pang tinig ay tumahimik, at sa katahimikan ay naghihitay tayo sa Kanya, ang katahimikan ng kaluluwa ay ginagawang lalong malinaw ang tinig ng Diyos. Pinagbibilinan Niya tayong, ‘Kayo'y magsitigil, at kilalanin ninyo na Ako ang Diyos’ Awit 46:10. Dito lamang natatagpuan ang tunay na kapahingahan. At ito ang mabisang paghahanda para sa lahat ng mga naglilingkod sa Diyos. Sa gitna ng nagdudumaling karamihan, at sa hirap ng mahihigpit na gawain sa buhay, ang kaluluwang sa ganitong paraa'y napalakas at napasigla ay mapaliligiran ng impluwensiya ng kaliwanagan at kapayapaan. Ang buhay ay magbibigay ng mabangong halimuyak, at maghahayag ng isang banal na kapangyarihang aabot sa mga puso ng mga tao.”–Ellen G. White, _Bukal ng Buhay_, p. 512.

“Ang kanilang mga puso na hindi nasisiyahan ay nagtanong kung bakit, kung si Jesus ay nakapagsagawa ng napakaraming kamangha-manghang mga gawa na kanilang nasaksihan, hindi ba Niya kayang bigyan ng kalusugan, lakas, at kayamanan ang Kanyang mga tao, palayain sila mula sa kanilang mga mang-aapi, at itaas sila sa kapangyarihan at karangalan? Ang katotohanang inaangkin Niyang Siya ay ang Isinugo ng Diyos, at gayon pa ma'y tumatanggi Siyang maging hari ng Israel, ay isang hiwagang hindi nila maarok. Ang Kanyang pagtanggi ay binigyan nila ng maling pakahulugan. Marami ang nag-akala na ang dahilan nito ay sapagka't Siya na rin ay nag-aalinlangang Siya'y isinugo ng Diyos sa ganitong banal na gawain. Sa ganitong paraan ay binuksan nila ang kanilang mga puso sa pagpasok ng alinlangan o di-paniniwala, at ang binhing ipinunla ni Satanas ay nagbunga ng di-pagkaunawa at ng pagtalikod.”–Ellen G. White, _Bukal ng Buhay_, p. 541.

**Mga Tanong Para sa Talakayan**:

`Kung may magtatanong sa inyo, Sa anong bagay ka pinalaya ni Jesus, ano ang magiging tugon mo?`

`Pag-usapan kung bakit kung minsan ay pinapahintulutan ng Diyos ang mabuting tao na tulad ni Juan Bautista na makulong at patayin. Anong kaaliwan o pag-asa ang maaari nating matagpuan sa kabila ng mahihirap na bagay na ito?`

`Anong mga aral ang nasa pagpapakain sa 5,000 para sa isang iglesia na may kakaunting mapagkukunan?`

`Ihambing ang mga popular na pananaw tungkol kay Jesus ngayon sa larawan Niya sa Marcos 5 at 6. Ibig sabihin, paano naman ang mga gumagamit kay Jesus para humanap ng kapangyarihang politikal at mangibabaw sa iba?`