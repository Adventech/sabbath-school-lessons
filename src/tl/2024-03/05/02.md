---
title:  Pagpapatahimik sa Bagyo
date:   28/07/2024
---

`Basahin ang Marcos 4:35–41. Ano ang nangyayari sa kwentong ito, at anong mga aral ang makukuha natin tungkol sa kung sino si Jesus?`

Sa pasimula ng Marcos 4, sumakay si Jesus sa bangka upang turuan ang karamihan na nasa pampang. Sa Marcos 4:10-12, tila bumaba na Siya sa bangka at nakipag-usap nang sarilinan sa mga alagad. Ngayon, pagkatapos ng mahabang araw ng pagtuturo, dinala ng mga alagad si Jesus sa bangka, dahil Siya’y labis na napagod. Agad Siyang nakatulog sa unan ng bangka, na ang ibig sabihi’y ang popa ng bangka. Nagkaroon ng isang malaking bagyo sa lawa, at ngayo’y may panganib nang lumubog ang bangka noong ginising Siya ng mga alagad. Madramang inutusan ni Jesus ang hangin at mga alon na tumigil. Nagkaroon ng labis na kapayapaan sa lawa. Mauunawaan kung bakit labis na natakot ang mga alagad sa pagpapakita ng kapangyarihan ng Diyos.

`Basahin ang Awit 104:1-9. Paano maihahambing ang larawan ni Yahweh dito sa pagpapatigil ni Cristo sa bagyo?`

Ang kwento sa Marcos 4:35-41 ay angkop sa pangkaraniwang balangkas sa Biblia, isang “theophany”—ang pagpapakita ng Diyos o ng isa sa Kanyang mga anghel. Pangkaraniwan ang limang katangian sa mga ganitong pangyayari: (1) pagpapakita ng kapangyarihan ng Diyos, (2) pagkatakot ng tao, (3) ang utos na “Huwag kang matakot,” (4) ang salita ng paghahayag na siyang dahilan ng pagpapakita ng Diyos o ng anghel, at (5) ang tugon ng tao sa kapahayagan. Apat sa limang katangian ang matatagpuan sa kwentong ito–ang pagpapatigil sa bagyo ang siyang pagpapakita ng kapangyarihan ng Diyos, ang pagkatakot ng mga alagad ang tumutukoy sa pagkatakot ng tao. Ang tanong na “Bakit kayo natakot?” ay ang “Huwag kang matakot.” Ang tanong ng mga alagad na “Sino nga ito?” ay siyang tugon ng tao. Ang nawawala na lamang ay ang mga salita ng paghahayag. Ang nawawalang detalyeng ito’y umaangkop sa temang Pahayag/Lihim na nasa buong aklat, kung saan lalabas ang katotohanan tungkol kay Jesus. Dito ang tanong ng mga alagad na “Sino nga ito, na pati ang hangin at ang dagat ay sumusunod sa kanya?” ay nagtutulak sa mambabasa na punuan ang sagot sa nawawalang mga salita ng pahayag–Siya ang Anak ng Diyos, ang Panginoon mismo.

`Pag-isipan ang tungkol sa kapangyarihan ng Diyos. Paano ka matututong umasa sa kapangyarihang ito at pagkatiwalaan ito sa lahat ng mga bagay sa iyong buhay?`