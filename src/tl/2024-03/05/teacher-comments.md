---
title:  Komento ng Guro
date:   02/08/2024
---

### Unang Bahagi: Pangkalahatang Ideya

Mga Susing Talata: Marcos 5:6-9, 22-34

Pokus ng Pag-aaral: Marcos 5.

**Panimula**: Sakop ng Marcos 5 at 6 ang katulad na mga paksa na naroon sa Marcos 1. Sa kabanatang 5 at 6, mapapansin natin na gumagawa ng mga himala si Jesus, katulad ng pagpapalayas ng mga demonyo, pagpapagaling sa mga tao, at pangangaral ng ebanghelyo. Kaya’t rerepasuhin ng ating aralin ang mga piling pangyayari mula sa dalawang kabanata na tumatalakay sa mga paksang ito.

**Mga Tema ng Aralin**: Tinatalakay sa aralin para sa linggong ito ang dalawang himala ni Jesus. Ang unang salaysay ay ang kwento ng isang lalaking sinapian ng maruming espiritu, na kaanib ng pamayanang Hentil. Ang isa pang salaysay ay ang kwento ng “maruming” babae na kaanib ng pamayanang Judio:

1. Si Jesus at “ang Lehiyon.” Iniuulat ni Marcos na naglakbay si Jesus sa lugar ng mga Geraseno, isang pamayanang Hentil, at “isang lalaki na may masamang espiritu ang agad na sumalubong sa Kanya mula sa mga libingan” (Marcos 5:2). Bunga ng enkwentrong ito, pinagaling ni Jesus ang lalaki.

2. Si Jesus at ang Pagpapagaling sa Dalawang Anak na Babae. Noong magbalik si Jesus sa sarili Niyang pamayanan, isang opisyal ng sinagoga, si Jairo, ang sumalubong sa Kanya “at nagsumamo sa Kanya, na sinasabi, ‘Ang aking munting anak na babae ay naghihingalo’” (Marcos 5:23). Pinagaling ni Jesus ang anak ni Jairo dagdag pa sa pagpapagaling sa babae na inaagasan ng dugo.

### Ikalawang Bahagi: Komentaryo

**Si Jesus at “ang Lehiyon”**

Madalas na nagbibigay si Marcos ng detalyeng heyograpikal upang idiin ang ministeryo ni Jesus sa mga lugar na malayo sa Kanyang tinubuang bayan. Nagpapahiwatig ng malinaw na intensyon sa bahagi ni Jesus ang ganitong mga elemento ng salaysay na abutin ang mga Hentil sa sarili nilang lugar. Halimbawa, sa Marcos 4:35, sinabi ni Jesus sa Kanyang mga alagad, “Tumawid tayo sa kabilang ibayo.” At muli, sa Marcos 5:1, ibinigay ang isa pang heyograpikal na reperensya: “Dumating sila sa kabilang ibayo ng dagat, sa lupain ng mga Geraseno.”

Ang lunsod ng mga Geraseno (Gerasa) ay isang distrito sa Decapolis (Marcos 5:20). Ang katotohanan na “may isang malaking kawan ng mga baboy na nanginginain sa libis ng bundok” (Marcos 5:11) malapit sa lunsod ay nakakatulong sa ating manghinuha na ito’y isang lunsod ng mga Hentil. Nagbibigay si Kelly R. Iverson ng tumpak na pagpapakilala sa ministeryo ni Jesus sa teritoryong Hentil. Sinabi niya, “Hinuhudyat ng pangyayari ang simula ng sunud-sunod na sadyang paglalakbay sa teritoryong Hentil na ginawa ni Jesus. Ang unang paghaharap sa mga Hentil sa labas ng tinubuang lupa ng mga Judio ay naganap sa silangan ng Dagat ng Galilea sa rehiyon ng Gerasa. . . . Idinidiin ng kwento tungkol sa sinapian ng demonyo sa lunsod ng mga Geraseno ang kapangyarihan ni Jesus, sinisimulan ang misyon sa mga Hentil, at naglalarawan ng isang hinaharap na ministeryo sa teritoryo ng mga Hentil. Ito’y isang misyon ng paghahanda na nagbigay-daan para sa Kanyang pagbabalik sa rehiyon na darating pa sa salaysay (7.31-37).”—Kelly R. Iverson, _Gentiles in the Gospel of Mark_, “Even the Dogs Under the Table Eat the Children’s Crumbs” (London: T & T Clark, 2007), p. 20.

Kaya’t ang huling bahagi ng Marcos 4 at ang pasimula ng Marcos 5 ay naghahayag ng paglipat sa ministeryo ni Jesus mula sa kaligirang Judio tungo sa lugar ng mga Hentil. Gayunpaman, mayroong katulad na elemento na kinaharap ni Jesus sa bawat isa sa dalawang lokasyong ito: mga pwersang maka-demonyo. Ayon kay Marcos, sinimulan ni Jesus ang Kanyang ministeryo sa mga Judio. Naganap ang unang himala ni Jesus sa isang sinagoga (isang kaligirang Judio) kung saan ang isang taong may masamang espiritu ay sumigaw, “Anong pakialam Mo sa amin, Jesus ng Nazaret? Naparito Ka ba upang kami'y puksain? Alam ko kung sino Ka, ang Banal ng Diyos!” (Marcos 1:24).

Ngayon, habang sinisimulan ni Jesus ang Kanyang ministeryo sa gitna ng mga teritoryong Hentil, makikita natin ang katulad na tanawin. Sinasabi sa atin ng Marcos 5:2, “Nang bumaba Siya sa bangka, isang lalaki na may masamang espiritu ang agad na sumalubong sa Kanya mula sa mga libingan.” Kapwa sa sinagoga ng mga eskriba at sa gitna ng mga Hentil, may mga taong inaalihan ng masasamang espiritu na kailangang pagalingin. Sa dalawang pagkakataong iyon, may mga taong bihag ng mga demonyo. Dumating si Jesus upang ipanumbalik ang mga lalaking ito sa kaharian.

Inilalarawan ng Marcos 5:7-9 ang usapan sa pagitan ni Jesus at ng mga demonyo. Sumusunod sa magkaparehong balangkas ang usapan, gaya ng makikita sa Marcos 1:23-25. “Siya'y sumigaw ng may malakas na tinig, ‘Ano ang pakialam Mo sa akin, Jesus, Anak ng Kataas-taasang Diyos? Ipinapakiusap ko sa Iyo, alang-alang sa Diyos, na huwag Mo akong pahirapan” (Marcos 5:7). Kapansin-pansin na nakikilala ng mga demonyo kung sino si Jesus. Sinabi nila sa Kanya, “Alam ko kung sino Ka, ang Banal ng Diyos!” (Marcos 1:24); “Ikaw ang Anak ng Diyos” (Marcos 3:11); at “Anak ng Kataas-taasang Diyos” (Marcos 5:7). Ang ilan sa mga pananalita tungkol kay Cristo sa ebanghelyo ay nagmumula sa bibig ng mga demonyo. Mula sa mga tagapagturo ng Israel, ang sariling bayan ng Diyos, walang ganitong pag-amin na may katumbas na lakas at kahalagahan.

Talakayin natin ang impormasyon na ibinibigay ni Marcos sa atin tungkol sa lalaking inalihan ng maraming demonyo. Sinasabi ng lalaki na ang kanyang pangalan ay “Lehiyon.” Ang isang lehiyon ay yunit na militar ng mga Romano na may laki na tatlo hanggang anim na libong sundalong naglalakad. (Tingnan sa Robert H. Stein, Mark [Grand Rapids, MI: Baker Academic, 2008], p. 255.) Gaano man magapi ang isang tao ng gayong pwersa ng kasamaan, walang pwersang makademonyo na makakalaban, o makagagapi, sa kapangyarihan ng Kataas-taasang Diyos.

Ang kapalaran ng lalaking ito na inaalihan ng masamang espiritu ay malupit at madugo. Inilalarawan ng Marcos 5:5 ang kanyang paghihirap. “Sa gabi't araw ay palagi siyang nagsisisigaw sa mga libingan at sa mga kabundukan, at sinusugatan ang sarili ng mga bato.”

Isinulat ni Larry W. Hurtado tungkol sa inalihan ng demonyo: “Inilalarawan ang lalaking ito na kapwa isang ganap na alipin ng mga kapangyarihan ng kasamaan at walang makakatulong sa kanya (5:2-4). Higit pa rito, ang pagtira niya sa mga libingan, ang ‘tirahan’ ng mga patay, ay ginagawa din siyang halos tulad ng isang zombie, isang buhay na patay. Sa huli, sinasaktan niya ang kanyang sarili (5:5) at kitang-kita na naghihirap. Ang lahat ng ito ay makapangyarihang larawan kung paanong inilalarawan ng Bagong Tipan ang kalagayan ng taong hiwalay kay Cristo: patay sa espiritu at nakagapos sa kasamaan.”— Hurtado Mark (Peabody, MA: Hendrickson Publishers, 1989), p. 83.

Sinasabi rin sa atin ng Marcos 5:4 na “walang taong may lakas na makasupil sa kanya.” “Walang tao,” sabi ni Marcos, hanggang sa dumating si Jesus sa kanya. Pagkatapos ng kanyang pakikipagharap kay Jesus, “ang taong nagkaroon ng isang lehiyon” (Marcos 5:15) at inalihan ng demonyo, ngayo’y tahimik na nakaupo, naramtan at nasa tamang pag-iisip. Ang ganitong kapangyarihan ng pagtubos ay matatagpuan lamang kay Jesu-Cristo. Siyang sumaway sa hangin at nagsabi sa dagat, “Pumayapa ka. Tumahimik ka!” (Marcos 4:39) ay makapag-uutos din sa masasamang espiritu sa pamamagitan ng mga salitang, “Lumabas ka sa taong iyan” (Marcos 5:8). Ang lahat ng kapangyarihan ng kadiliman ay nagagapi ng awtoridad ni Jesus.

**Si Jesus at ang Pagpapagaling sa Dalawang Anak na Babae**

Sa Marcos 5:21, ipinakikilala ni Marcos ang isang bagong bahagi ng salaysay: ang pangyayari kung saan nakialam si Jesus para sa dalawang anak na babae ng Diyos: “Isang babae na labindalawang taon nang dinudugo” (Marcos 5:25) at iyong anak ni Jairo.

Nilalaman ng bahaging ito ang isa pang tandang heyograpikal sa paglalakbay ni Jesus. Siya’y “muling tumawid sakay ng bangka sa kabilang ibayo” (Marcos 5:21). Nagbalik Siya mula sa paglilingkod sa isang rehiyong Hentil; at ngayo’y muling nalilipat ang tanawin tungo sa isang Hudyong kaligiran. Pinagtitibay ni Marcos ang paglipat na ito sa paggawa ni Jesus para sa opisyal ng sinagoga, si Jairo. Pumasok ang mahalagang personalidad na ito sa eksena na may katulad na pananaw sa lalaking inalihan ng masamang espiritu sa Marcos 5:6: nagpatirapa siya sa harapan ni Jesus (Marcos 5:22). Ang pakiusap ni Jairo kay Jesus para sa kanyang anak na babae ay “ipatong Mo ang Iyong mga kamay sa kanya upang siya'y gumaling at mabuhay” (Marcos 5:23).

Sa sandaling iyon, ginambala ang kwento ng isang babaing wala nang pag-asa. Isaisip na kagagaling lang ni Jesus sa pagpapagaling sa isang lalaking inalihan ng isang lehiyon ng masasamang espiritu. At ngayo’y ibabaling Niya ang Kanyang mapagmahal na pansin sa isang maruming babae. Dahil sa kanyang karamdaman, siya’y karumal-dumal at nahiwalay sa relihiyosong buhay ng Israel. “Kung ang isang babae ay labasan ng dugo sa loob ng maraming araw sa hindi kapanahunan ng kanyang karumihan, o kung labasan ng dugo na lampas sa panahon ng kanyang karumihan; siya ay marumi sa buong panahon ng kanyang karumihan” (Levitico 15:25).

Idinagdag ng komentaristang si M. Eugene Boring ang isa pang dimensyon sa paghihirap sa kanyang karamdaman: “Dahil ipinagbabawal ang kasal sa isang nagdurusa ng pagdurugo at ito’y batayan para sa diborsyo, ayon sa pang-unawa ng kulturang kanyang kinabibilangan, hindi magampanan ng babae ang kanyang tungkulin bilang isang babae, ang magdala ng bagong buhay sa mundo bilang isang ina.” Dagdag pa rito, naghirap siya dahil ginugol na niya ang lahat niyang pera sa mga manggagamot na hindi naman nakatulong sa kanya. Idinagdag din ng komentarista, “Katulad ng ketongin ng 1:40, ang buhay niya’y talagang nabubuhay na patay, at ang pagpapagaling sa kanya’y pagpapanumbalik sa buhay. Katulad ng bata na naghihintay sa bahay ni Jairo, wala nang magagawa para sa kanya ang tao.”—Boring, Mark A Commentary (Louisville, KY/London: Westminster John Knox Press, 2006), pp. 159, 160. Sa huli, ipinanumbalik ni Jesus ang dalawang tao sa buhay: isang babaing, halos patay na sa pisikal at sa espirituwal (isipin ang buhay ng isang dinudugo sa loob ng 12 taon sa isang lipunan na may mga batas na nagririkomenda ng pagkahiwalay dahil sa kanyang kalagayan); at ang anak na babae ni Jairo, isang 12 taong gulang na babae na patay na.

Sa dalawang kalagayan, pumasok sa kwento ang paghawak na nakapagpapagaling. Hinawakan ng babae ang damit ni Jesus, at hinawakan ni Jesus ang kamay ng bata. Gayunpaman, sinusubukan ng may akda na ipaliwanag sa mga mambabasa na hindi ang paghipo mismo ang nagdala sa babae ng kagalingan. Bagkus, ang pananampalataya kapwa ng dinurugong babae at ni Jairo ang nagdala ng inaasam na resulta. Sa unang kaso, inaaliw ni Jesus ang babae, na sinasabi, “Anak, pinagaling ka ng pananampalataya mo” (Marcos 5:34). Sa ikalawang kaso, pinalakas ni Jesus ang loob ng ama ng bata, si Jairo, na magpatuloy sa paniniwala na muling bubuhayin ang kanyang anak na babae (Marcos 5:36).

### Ikatlong Bahagi: Aplikasyon sa Buhay

Inilalarawan ni Marcos, at gayundin ng tatlong iba pang manunulat ng Ebanghelyo, ang pagsalungat kay Jesus ng ilan sa mga tagapagturo at tagapangunang Judio sa sinagoga. Ngunit hindi napigilan ng pagsalungat na ito ang pakikisangkot ni Jesus sa sinagoga ni ang Kanyang gawain para sa mga tao sa Kanyang pamayanan. Halimbawa, ikinukwento ng Marcos 1:21 na si Jesus at ang Kanyang mga alagad ay “nagpunta . . . sa Capernaum. Nang araw ng Sabbath, kaagad Siyang pumasok sa sinagoga at nagturo.” Naganap sa sinagoga ang unang himala ni Jesus na naitala sa Ebanghelyo ni Marcos: “At bigla na lamang sa kanilang sinagoga ay may isang tao na may masamang espiritu” (Marcos 1:23). Pagkatapos, sa Marcos 5:22, naglingkod si Jesus sa “isa sa mga pinuno ng sinagoga.”

Kung minsa’y nahaharap tayo sa hindi pagkakasundo sa isa sa mga tagapanguna o ibang kaanib ng ating iglesia. Hanggang saan natin pinahihintulutan ang mga di-pagkakasundong ito na makaapekto sa ating paniniwala o kaugnayan sa ating pamayanan? Paano nakapagbibigay sa atin ng liwanag kung paano magpatuloy sa ganitong mga kalagayan?

Lumabas si Jesus sa Kanyang sariling pamayanan ng pananampalataya upang maabot ang mga tao mula sa mga pamayanang Hentil. Ano ang ginagawa natin upang maabot ang mga tao na nasa labas ng ating mga pader para sa kaharian ng Diyos? Isaisip sa inyong pagsagot ang Marcos 6:34: “Nakita Niya ang napakaraming tao at nahabag Siya sa kanila, sapagkat sila'y tulad sa mga tupa na walang pastol. At sila'y sinimulan Niyang turuan ng maraming bagay.”

` `