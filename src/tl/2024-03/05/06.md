---
title:  Kakaibang Uri ng Mesiyas
date:   01/08/2024
---

`Basahin ang Marcos 6:34-52. Ano ang suliranin na hinarap nina Jesus at ng Kanyang mga alagad, at paano ito nalutas?`

Pagkabalik ng mga alagad mula sa kanilang misyon, sumama sila kay Jesus sa isang malayong lugar sa silangang bahagi ng Dagat ng Galilea upang magpahinga. Ngunit dumating ang 5,000 tao sa lugar na nauna sa kanila. Nakita ni Jesus na sila’y tulad ng mga tupa na walang pastol. Tinuruan Niya nang buong araw ang mga ito.

Nang gumagabi na iminungkahi ng mga alagad na paalisin ang mga tao upang maghanap ng pagkain, ngunit sinabi ni Jesus na sila ang magpakain sa karamihan. Ipinapakita ng sumusunod na usapan (Marcos 6:35-38) na nag-iisip ang mga alagad sa paraang tao para malutas ang suliranin. Ngunit nilutas ni Jesus ang problema sa pamamagitan ng mahimalang pagpapakain sa karamihan gamit lamang ang limang tinapay at dalawang isda.

Umaayon ang mga katangian ng kwento sa kilalang konsepto ng Mesiyas noong panahon ni Jesus. Inaasahan na ang Mesiyas ay magpapalaya sa Israel mula sa kanyang mga kalaban at magdadala ng katuwiran at kapayapaan. Ang malaking bilang ng mga tao sa ilang ay maaaring magdala ng mga kaisipang militar na pag-aalsa (ihambing sa Juan 6:14; Gawa 21:38).

Pinalakas pa lalo ang kaisipang ito ng pagtukoy sa pagkakita ni Jesus sa mga tao na tulad ng mga “tupang walang pastol,” isang bahagyang pagsipi mula sa Bilang 27:17, kung saan hiniling ni Moises sa Diyos na magtalaga ng isang tagapanguna sa Israel pagkatapos niya. Lumalabas din sa ibang bahagi ng Lumang Tipan ang mga salitang ito tungkol sa pastol para sa bayan ng Diyos, na kadalasa’y nakaugnay sa kawalan ng tagapanguna o hari ng Israel (ihambing ang 1 Hari 22:17; 2 Cronica 18:16; Ezekiel 34:5, 6).

Ngunit hindi tinugon ni Jesus ang kanilang mga maling inaasahan. Sa halip, pinaalis Niya ang Kanyang mga alagad at pinaalis ang mga tao. At sa halip na pangunahan ang isang pag-aalsa laban sa Roma, ano ang ginawa Niya? Tumungo Siya sa isang bundok upang manalangin–hindi ito inaasahan ng mga tao.

Sa lugar ng kilalang pananaw sa Mesiyas bilang isang hari na magpapalaya sa Israel, dumating Siya upang palayain ang mga tao mula sa pagkaalipin sa kasalanan. Ang paglakad Niya sa tubig ay nagpakita sa mga alagad na Siya talaga ang Panginoon ng kalikasan. Ngunit hindi Siya dumating upang maghari kundi upang ibigay ang Kanyang buhay bilang pantubos para sa marami (Marcos 10:45).

`Ano ang dapat na sabihin sa atin ng kwentong ito kung bakit mahalaga ang wastong pagkaunawa ng propesiya? Kung ang isang maling pagkaunawa sa unang pagdating ni Cristo ay humantong sa kapahamakan para sa ilan, gaano pa kaya ang isang maling pagkaunawa para sa ilan tungkol sa Kanyang Pangalawang Pagdating?`