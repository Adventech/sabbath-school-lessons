---
title:  Nakasakay sa Rollercoaster Kasama si Jesus
date:   30/07/2024
---

`Basahin ang Marcos 5:21-24. Anong mga katangian ang nangingibabaw tungkol kay Jairo?`

Ang mga lider ng relihiyon katulad nina Jairo ay kadalasang hindi nakikipagkaibigan kay Jesus (tingnan ang Marcos 1:22; 3:2, 6; Lucas 13:14). Kaya’t marahil ay desperado siya. Nakikita ang pagkadesperadong ito sa pamamagitan ng kanyang pagpapatirapa sa harapan ni Jesus. Mauunawaan ang kanyang pagsusumamo ng sinumang magulang–mamamatay na ang kanyang anak na babae. Ngunit mayroon siyang pananampalataya na makakatulong si Jesus. Walang salita, umalis si Jesus kasama ng ama patungo sa kanyang tahanan.

`Basahin ang Marcos 5:25-34. Ano ang gumambala sa paglalakad patungo sa tahanan ni Jairo?`

Biglang lumipat ang kwento sa iba pang tagpo na pumupukaw sa pagkahabag–isang babae na dumanas na ng labingdalawang taon ng karamdaman. Ang kwentong ito ni Jairo at ng babae ang ikalawang Sandwich Story sa Marcos (tingnan sa Marcos 3:20-35, na tinalakay sa liksyon 3). Sa kwentong ito, ang di-magkatulad na mga tauhan, sina Jairo at ang babae, ay lumapit kay Jesus na humihingi ng tulong.

Lumapit galing sa likod ni Jesus ang babae at hinawakan ang kanyang damit. Agad-agad ay gumaling siya. Ngunit huminto si Jesus at nagtanong, “Sino ang humipo sa Aking damit?”

Ang babae na dati’y lubhang may karamdaman, ngayo’y biglaang gumaling. Ngunit natatakot siya na baka galit si Jesus sa nangyari. Isa iyong matinding pagsakay para sa kanyang mga damdamin. Ngunit ninanais ni Jesus na pagalingin, hindi lamang ang kanyang katawan kundi maging ang kanyang kaluluwa.

Pagkatapos ay balik kay Jairo (tingnan ang Marcos 5:35-43). Isa rin iyong matinding pagsakay ng mga damdamin para sa pinuno ng sinagoga. Walang pinahintulutan si Jesus na sumama sa Kanya at sa mga magulang maliban kina Pedro, Santiago, at Juan. Sinabi ni Jesus na hindi patay ang bata kundi natutulog lamang. Pinaalis niya ang lahat ng naglalamay at pumasok sa kwarto kung saan nakahiga ang patay na batang babae. Hinawakan siya sa kamay at sinabi, “Talitha cum.” Isinalin ni Marcos ang mga salitang ito na “Munting batang babae, sinasabi ko sa iyo, bumangon ka!” Ang talagang kahulugan ng Talitha ay “kordero,” at sa gayo’y isang kataga ng pagmamahal para sa isang bata sa tahanan. Ang utos na ilihim ang mga nangyari ay bahagi ng temang paghahayag/lihim na nasa buong Marcos at tumuturo kung sino si Jesus at iyon sa kalauna’y hindi maitatago.