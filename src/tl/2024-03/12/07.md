---
title:  Karagdagang Kaisipan
date:   20/09/2024
---

Basahin ang Ellen G. White, “Sa Bulwagan ng Hukuman ni Pilato,” “Ang Kalbaryo,” at “Naganap Na,” sa _Bukal ng Buhay_, pp. 1051-1119.

“Gustong-gusto ni Pilatong mailigtas si Jesus. Nguni't nakita niyang hindi niya ito magagawa, at mapananatili pa ang kaniyang tungkulin at karangalan. Sa halip na mawala ang kanyang kapangyarihang makasanlibutan, ay pinili pa niyang makitil ang buhay ng isang walang-kasalanan. Gaano nga karami ang sa ganito ring paraan ay nagsasakripisyo ng prinsipyo upang maiwasan lamang na mawalan ng isang bagay o upang huwag maghirap. Itinuturo ng budhi at ng tungkulin ang isang daan, itinuturo naman ng kapakinabangang pansarili ang ibang daan. Malakas ang agos sa maling direksyon, at siya na nakipagkompromiso sa kasamaan ay natangay sa makapal na kadiliman ng pagkakasala.”–Ellen G. White, _Bukal ng Buhay_, p. 1077.

“Kay Cristo na ating kahalili at katiyakan ay ipinasan ang kasalanan nating lahat. Itinuring Siyang isang mananalansang, upang matubos Niya tayo sa hatol ng kautusan. Dumadagan sa Kanyang puso ang bigat ng kasalanan ng bawa't anak ni Adan. Ang galit ng Diyos sa kasalanan, at ang kakila-kilabot na pagpapakita Niya ng di-pagkalugod dahil sa katampalasanan, ay lubos na lumigalig sa kaluluwa ng Kanyang Anak. Sa buong buhay ni Cristo ay itinanyag Niya sa sanlibutang nagkasala ang mabubuting balita ng kahabagan at ng nagpapatawad na pag-ibig ng Ama. Kaligtasan para sa pinakamamasama ang Kanyang paksa. Subali't ngayon sa kakila-kilabot na bigat ng kasalanang Kanyang pinapasan, ay hindi Niya makita ang nakikipagkasundong mukha ng Ama. Ang pagkakakubli sa Tagapagligtas ng mukha ng Diyos sa oras na ito ng matinding paghihirap ay tumimo sa Kanyang puso na may taglay na kalungkutang di-kailanman lubusang mauunawaan ng tao. Gayon na lamang kalaki ang paghihirap na ito na anupa't bahagya na Niyang naramdaman ang kirot o sakit sa Kanyang katawan.”–Ellen G. White, _Bukal ng Buhay_, p. 1099.

**Mga Tanong Para sa Talakayan**:

`Tingnan kung gaanong nasa sentro ang teyolohiya ng substitution kay Ellen G. White (at sa Biblia; tingnan, halimbawa, ang Isaias 53). Bakit ba mali ang anumang teyolohiya na nagpapababa sa panggitnang papel ng substitution at ng pagkamatay ni Cristo sa ating lugar, na binabayaran sa Kanyang sarili ang kabayaran para sa ating mga kasalanan?`

`Sino o ano si Barabas sa sanlibutan ngayon na hinihingi imbes na si Jesus?`

`Ano ang dapat na sabihin sa atin ng kwento ni Jose ng Arimatea tungkol sa hindi paghatol ayon sa panlabas na kaanyuan?`

`Repasuhin ang Daniel 9:24-27. Bakit dapat na magbigay ka ng pag-aaral sa Biblia sa bahaging ito ng Biblia sa sinumang humihiling sa iyo? Kaya mo ba ito?`