---
title:  Nilitis at Ipinako
date:   14/09/2024
---

### Basahin Para sa Pag-aaral sa Linggong Ito
Marcos 15; Lucas 13:1; Awit 22:18; Juan 20:24-29; 1:1-3; Daniel 9:24-27.

> <p>Talatang Sauluhin</p>
> “Nang ikatlo ng hapon ay sumigaw si Jesus nang may malakas na tinig, ‘Eloi, Eloi, lama sabacthani?’ na ang kahulugan ay, “Diyos Ko, Diyos Ko, bakit Mo Ako pinabayaan?’ ” (Marcos 15:34).

Ang Marcos 15 ang puso ng Salaysay ng Pagdurusa. Inilalahad nito ang paglilitis kay Jesus, ang pagkundina sa Kanya, ang Kanyang pagkapako sa krus, at pagkatapos ang Kanyang pagkamatay at libing. Ang mga pangyayari sa kabanatang ito ay inilalahad sa nakagugulat at malinaw na detalye, marahil ay dahil pinapabayaan ng may-akda na mangusap ang mga katunayan para sa kanilang sarili.

Sa buong kabanatang ito, may mahalagang bahagi ang kabalintunaan. Dahil dito, makakatulong na magkaroon ng malinaw na kahulugan kung ano ang kabalintunaan.

Madalas na naglalaman ang kabalintunaan ng tatlong bahagi: (1) Dalawang antas ng kahulugan, (2) ang dalawang antas ay magkasalungat sa isa’t isa, at (3) may hindi nakakakita sa kabalintunaan at hindi nakakakilala kung ano ang nangyayari at hindi nalalaman na siya ang magdurusa ng mga kahihinatnan.

Ang pag-aaral para sa linggong ito, mula sa katanungan ni Pilato, “Ikaw ba ang Hari ng mga Judio?” hanggang sa mga mapanlait na sundalo, hanggang sa tanda sa ibabaw ng krus, hanggang sa pangungutya ng mga lider ng relihiyon na “Iniligtas Niya ang iba; hindi Niya mailigtas ang Kanyang sarili,” hanggang sa hindi inaasahang pagdating ni Jose ng Arimatea ay puno ng masasakit na kabalintunaan na sa kabila nito’y naglalahad ng makapangyarihang mga katotohanan tungkol sa kamatayan ni Jesus at kung ano ang kahulugan nito.

_*Pag-aralan ang liksyon sa linggong ito bilang paghahanda sa Sabbath, Setyembre 21._