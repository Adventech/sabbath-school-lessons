---
title:  Pinagpahinga
date:   19/09/2024
---

`Basahin ang Marcos 15:42-47. Ano ang kahalagahan ng pamamagitan ni Jose ng Arimatea, lalo na dahil lahat ng mga alagad ni Jesus ay hindi makita?`

Pagkatapos ng lahat ng drama na iyon, mas maraming mga “pangkaraniwang bagay” ang susunod na mangyayari. Kailangang ilibing ang mga patay. Subalit ang ilang mga bagay sa sumusunod ay nakakaantig sa espirituwal, at ang iba ay lubhang mahalaga sa makasaysayang paraan.

Sa talatang ito, nagpakita si Jose ng Arimatea sa unang pagkakataon sa Ebanghelyo ni Marcos. Siya’y iginagalang na kaanib ng Sanhedrin at isa sa mga tinatawag na “urban elite.” Bilang mayaman at iginagalang na tao, may katayuan siya sa gobernador, na ipinapaliwanag kung bakit may lakas ng loob siyang lumapit kay Pilato at hingin ang katawan ni Jesus. Nakakaantig na detalye na ang isang kaanib ng konsilyo ay nagkaroon ng gayong pagmamalasakit sa paglibing kay Jesus. Samantala, nasaan ang mga pinagkakatiwalaang mga alagad ni Jesus sa lahat ng ito?

Ang isang detalyeng makasaysayan dito ay ang pagpapatunay ng kamatayan ni Jesus. Sinasabi ng Marcos 15:43 ang pakiusap ni Jose para sa katawan ni Jesus. Ngunit nagulat si Pilato na marinig na patay na si Jesus (Marcos 15:44). Kaya’t ipinatawag niya ang senturyong namamahala sa pagpako sa krus at itinanong kung patay na si Jesus. Pinatunayan ng senturyon na gayon nga.

Mahalaga ito dahil sa darating na pag-aangkin ng ilan na hindi namatay si Jesus doon sa krus kundi nahimatay lang. Tahasang sinasalungat ito ng patotoo ng senturyon sa gobernador na Romano. Alam ng mga Romano kung paano pumatay ng mga kriminal.

Nagdala si Jose ng telang lino upang ipambalot kay Jesus at inihiga ang Kanyang bangkay sa isang libingan na inukit mula sa bato. Sapat ang laki ng libingan upang pasukin (Marcos 16:5). Kasama si Jose, binanggit ng manunulat ng Ebanghelyo ang dalawang babae na nakakita sa lugar–sina Maria Magdalena, at Maria, ina ni Joses. Ang dalawang ito, kasama si Salome, ay pinanood ang pagpako sa krus mula sa malayo; pupunta silang tatlo sa libingan sa Linggo ng umaga upang, kanilang iniisip, tapusin ang kanilang gawain ng pagpahid kay Jesus (Marcos 16:1).

Bakit tinutukoy ang tatlong babaing ito? Sila ang magiging mga saksi sa libingang walang laman sa Marcos 16, kaya’t sila’y mahahalagang mga saksi sa pagkabuhay na mag-uli ni Jesus.

`Tunay na kabalintunaan na wala ang mga tagasunod ni Jesus samantalang ang isang kaanib ng Sanhedrin, iyong pangkat na humatol kay Jesus sa kamatayan, ay naging “bayani” rito. Paano natin matitiyak na sa mahalagang oras, hindi rin tayo mawawala?`