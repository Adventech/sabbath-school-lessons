---
title:  Pinabayaan ng Diyos
date:   18/09/2024
---

`Basahin ang Marcos 15:33-41. Ano ang tanging mga salita ni Jesus doon sa krus sa Marcos? Ano ang kahulugan sa kahulihan ng kamatayan ni Cristo para sa lahat sa atin?`

Inilalarawan ng Ebanghelyo ni Marcos ang krus na napakadilim na lugar, kapwa sa pisikal at sa espirituwal. Bumaba sa Kalbaryo ang kadilimang hindi natural mula sa halos tanghali noong Biyernes na iyon hanggang sa halos 3 n.h. “Nang dumating ang tanghaling tapat, nagdilim sa buong lupain hanggang sa ikatlo ng hapon” (Marcos 15:33).

Ang mga salita ni Jesus doon sa krus ay tinatawag na “Iyak ng Pagpapabaya” habang nananalangin, umiiyak Siya sa Diyos, na nagtatanong kung bakit Siya pinabayaan. Sinipi Niya ang Awit 22:1. Matatagpuan ang iba pang mga reperensya sa awit ding iyon sa Marcos 15:24 at 29, na nagpapakita na natutupad ang Kasulatan sa kamatayan ni Jesus.

Inuulat ang mga salita ni Jesus doon sa krus sa Aramaic kasama ang salin. Ang mga salitang “Diyos Ko, Diyos Ko” ay Eloi, Eloi sa talata (isang transliteration ng Aramaic na ‘elahi). Magiging madaling marinig na tinatawag ni Jesus si Elias (sa Aramaic ay ‘eliyyah na ang ibig sabihi’y “Ang aking Diyos ay si YHWH”). Ito ang pagkakamaling ginawa ng ilang nanonood.

Ang nagiging kapansin-pansin tungkol sa talatang ito ay ang kaugnayan nito sa bautismo ni Jesus, sa Marcos 1:9-11.

| Bautismo: Marcos 1:9-11 | Krus: Marcos 15:34-39 |
| --- | --- |
| Binautismuhan ni Juan si Jesus | Bautismo ni Jesus (ihambing sa Marcos 10:38) |
| Si Juan ay simbolo para kay Elias (tingnan sa Marcos 9:11-12) | Tinatawag si Elias |
| Nahati ang langit | Nahapak ang tabing |
| Espiritu (_pneuma_) | Namatay si Jesus (_expneō_) |
| Tinig ng Diyos “Minamahal na Anak” | Sinabi ng senturyon “Anak ng Diyos” |

Iminumungkahi ng mga pagkakaugnay na ito na kung paanong ang bautismo ni Jesus sa Marcos 1 ay pasimula ng Kanyang ministeryo, ayon sa propesiya sa Daniel 9:24-27, ang nagaganap sa Marcos 15 sa krus ay pagtatapos o layunin ng Kanyang ministeryo, habang namamatay Siya bilang kabayaran para sa marami (Marcos 10:45). Ang kamatayan ni Jesus sa krus ay tumutupad din sa bahagi ng propesiya ng Daniel ٩:٢٤-٢٧. Ang pagkahapak ng tabing ng templo (Marcos 15:38) ay tumuturo rin sa katuparan ng sistema ng mga pag-aalay, habang nagsasalubong ang type at antitype, at nagsisimula ang isang bagong yugto ng kasaysayan ng pagligtas.

`Sa kabila ng masamang balak ng sangkatauhan, natupad ang mga layunin ng Diyos. Paano ito makakatulong sa ating matutunan na anuman ang nangyayari sa ating paligid, maaari pa rin tayong magtiwala na sa huli ay mananaig ang kabutihan?`