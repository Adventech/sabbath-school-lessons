---
title:  “Mabuhay, Hari ng mga Judio!”
date:   16/09/2024
---

`Basahin ang Marcos 15:15–20. Ano ang ginawa ng mga sundalo kay Jesus, at ano ang kahalagahan nito?`

Ginamit ng mga Romano ang isang malupit na paraan ng paghampas upang ihanda ang mga bihag para patayin. Hinuhubaran ang mga biktima, iginagapos sa isang poste, at nilalatigo ng mga balat na panghampas na may nakataling mga piraso ng buto, bubog, bato, at pako.

Pagkatapos na latiguhin si Jesus, ang mga sundalong inutusang patayin Siya’y nagpatuloy sa pagdusta sa Kanya sa pamamagitan ng pagsusuot sa Kanya ng kasuotang kulay ube, paglalagay ng koronang tinik sa Kanyang ulo, at tinuya Siya na hari ng mga Judio. Ang pangkat ng mga sundalo ay tinatawag na isang batalyon, na sa kasong ito ay mula 200 hanggang 600 katao.

Ang kabalintunaan sa eksena ay hayag sa mambabasa dahil si Jesus ay talagang Hari, at ang mga salitang pantuya ng mga sundalo ay naghahayag ng katotohanang ito. Ang pagkilos na ito ng mga sundalo isang mapanlibak na imitasyon ng kung paano papurihan ng mga sundalo ang mga imperador ng Roma sa pamamagitan ng mga salitang, “Mabuhay, Cesar, Imperador!” Kaya’t mayroong ipinapahiwatig na paghahambing sa imperador.

Ang mga aksyon ng mga sundalo sa pagtuya kay Jesus ay “hinampas” Siya sa ulo ng isang tungkod, “dinuraan” Siya, at “lumuhod” sa patuyang parangal. Ang lahat ng tatlong aksyon na ito ay binanggit sa Griego sa imperfect tense. Sa kalagayang ito, ang pamanahon na ito ay may kaisipan na paulit-ulit na aksyon. Kaya’t patuloy nila Siyang hinahampas, patuloy nila Siyang dinuduraan, at patuloy silang lumuluhod sa Kanya sa patuyang parangal. Tahimik na tinanggap ni Jesus ang lahat ng ito, nang hindi sumasagot.

Ang pangkaraniwang sinusundan ng mga Romano sa pagpatay sa pamamagitan ng pagpako sa krus ay kasama ang pagpapabuhat sa krus nang hubad doon sa mga ipapako hanggang sa lugar kung saan siya papatayin. Ito, muli, ay upang hiyain nang lubos sa harapan ng mga tao.

Ngunit kinasusuklaman ng mga Judio ang kahubaran sa publiko. Binabanggit ng Marcos 15:20 na hinubad nila ang kasuotang ube at isinuot sa Kanya ang sarili Niyang mga kasuotan. Kaya’t tila ito’y pagpapaubaya na ginawa ng mga Romano sa mga Judio.

Isipin ang lahat ng kabalintunaan dito: ang kanilang pagyukod at pagbibigay ng karangalan kay Jesus bilang Hari, na lahat ay sa panunuya bagama’t si Jesus ay talagang hari, hindi lamang ng mga Judio kundi kanila ring Hari.

`Hindi alam ng mga lalaking ito ang kanilang ginagawa. Bakit hindi sila mapapawalang-sala dahil sa kanilang kawalang-alam sa Araw ng Paghuhukom?`