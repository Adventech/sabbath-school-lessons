---
title:  “Ikaw ba ang Hari ng mga Judio?”
date:   15/09/2024
---

`Basahin ang Marcos 15:1–15. Anong uri ng mga sitwasyong may kabalintunaan ang nagaganap dito?`

Si Pontio Pilato ay gobernador ng Judea mula A.D. 26-36. Hindi siya mabait na lider, at ang ilan sa kanyang mga aksyon ay nagdulot ng pagkabalisa sa mga naninirahan sa lupa (ihambing sa Lucas 13:1). Ang paglilitis ng mga Judio kay Jesus ay humantong sa hatol na kamatayan dahil sa pamumusong. Ngunit sa ilalim ng pangunguna ng mga Romano hindi maaaring pumatay ang mga Judio sa pangkaraniwang kalagayan, kaya’t dinala nila si Jesus kay Pilato para hatulan.

Ang akusasyon laban kay Jesus sa harapan ni Pilato ay hindi nabanggit, ngunit maaaring matiyak ang akusasyon batay sa maigsing tanong na ibinigay ni Pilato kay Jesus, “Ikaw ba ang Hari ng mga Judio?” (Marcos 15:2). Sa panahon ng Lumang Tipan, pinapahiran ng Israel ang mga hari nito; kaya’t hindi mahirap makita kung paanong ang salitang Mesiyas (“Ang Pinahiran”) ay maaaring pilipitin para sabihing inaangkin Niya ang paggalang bilang isang hari, kaya’t siya’y nasa pakikipagtunggali sa imperador. Ang akusasyong dinala sa harapan ng Sanhedrin ay pamumusong, samantalang sa harapan ng gobernador ito’y pag-aalsa, na maaaring humantong sa kamatayan.

Ang kabalintunaan ay si Jesus ay kapwa Mesiyas at Hari ng mga Judio. Ang mga hatol sa Kanya na pamumusong at pag-aalsa ay mali. Bagkus ay dapat Siyang tumanggap ng parangal at pagsamba. Ngunit kumilos pa rin si Jesus na parang hari. Ang Kanyang tugon kay Pilato na “Ikaw ang nagsasabi” (Marcos 15:2) ay maingat. Hindi Niya tinatanggihan o inaangkin ang titulo. Ang tugon na ito’y maaaring magmungkahi na Siya’y hari, ngunit ibang uri (ihambing sa Juan 18:33-38).

Ang Marcos 15:6 ay nagsisimula sa salaysay ng isang kaugalian na palayain ang isang bilanggo sa panahon ng Paskuwa. Sa Marcos 15:9, itinatanong ni Pilato kung nais nilang palayain ang “Hari ng mga Judio,” at bagama’t maaaaring binigkas niya ito na may kabalintunaan, sa totoo lang ay laban sa kanya ang kabalintunaan.

Naglalahad ang Marcos 15:9, 10 ng pagkaunawa at di-pagkaunawa. Nababatid ni Pilato na ibinigay ng mga lider ng relihiyon si Jesus dahil sa pag-iimbot, ngunit hindi niya nakikita na, sa pamamagitan ng pagtatanong sa karamihan, siya’y nahuhulog sa kamay ng mga lider ng relihiyon. Kinilos nila ang mga tao at hiniling na ipako Siya sa krus. Umurong si Pilato. Napakasamang paraan ng pagkamatay ang pagpako sa krus, lalo na para sa isang taong kanyang itinuturing na walang sala. Napakasakit ng kabalintunaan na ang isang paganong gobernador ay nagnanasang palayain ang Mesiyas, samantalang nais Siyang ipako sa krus ng mga lider ng relihiyon.

`Ano ang makakapigil sa iyo na sumunod sa karamihan kapag napakalaki ng panggigipit na gawin ito?`