---
title:  Ang Pagpapako sa Krus
date:   17/09/2024
---

`Basahin ang Marcos 15:21-38. Anong masasama at masasakit na kabalintunaan ang makikita sa mga talatang ito?`

Sa puntong ito sa Salaysay ng Pagdurusa, si Jesus ay isang tahimik na biktima, na kinukontrol ng mga taong disididong ipapatay Siya. Sa buong Ebanghelyo, hanggang sa Kanyang pagkahuli, Siya ang nasusunod sa mga gawain. Ngayon ay iba ang may ginagawa sa Kanya. Bagama’t Siya’y isang malakas na tagapagturong naglalakbay sa bawat lugar, ang pambubugbog na Kanyang tinanggap, ang kakulangan ng pagtulog at pagkain, ay ginupo Siya hanggang kailangang ibang tao ang bumuhat sa Kanyang krus.

Hinubad ang Kanyang mga kasuotan doon sa krus at naging pag-aari ng mga sundalo, na pinagsugalan kung magiging kaninong pag-aari ang mga ito (ihambing sa Awit 22:18). Ang pagpako sa krus ay paraan ng pagpatay na karaniwang hindi madugo. Ang mga pakong ginagamit upang ikabit ang isang tao sa krus (ihambing sa Juan 20:24-29) marahil ay pinapadaan sa pulso sa ibaba ng palad kung saan walang mga pangunahing ugat na dumadaan. (Kapwa sa Hebreo at sa Griego, ang salita para sa “kamay” ay maaaring tumukoy kapwa sa kamay o sa braso). Ang palad mismo ay walang sapat na istraktura upang dalhin ang bigat ng katawan doon sa krus. Ang median nerve ay dumadaan sa gitna ng braso at madudurog ng mga pako, na magdudulot ng labis na sakit paakyat sa braso. Mahirap ang paghinga. Upang makakuha ng buong hininga, kailangang tumulak ang mga biktima laban sa kanilang nakapakong mga paa at iunat ang kanilang mga bisig na muli’y magdudulot ng labis na sakit. Ang isa sa mga sanhi ng kamatayan ay ang kawalang kakayahang makahinga dahil sa pagod.

Tumanggap si Jesus ng labis na panglalait at pagdusta noong ipako Siya sa krus. Ang Ebanghelyo ng Marcos ay may temang pahayag/lihim kung saan si Jesus ay nananawagan na tumahimik tungkol sa kung sino Siya. Kaya’t ang mga titulo ni Cristo na tulad ng “Panginoon,” “Anak ng Diyos,” “Cristo” ay hindi madalas na lumalabas sa salaysay.

Nagbago ang elementong ito doon sa krus. Hindi Siya maaaring itago. Kabalintunaan na ang mga lider ng relihiyon ang gumagamit ng mga titulong ito upang tuyain si Jesus. Talagang kinukundina ng mga lalaking ito ang kanilang sarili!

Nangingibabaw ang isa sa kanilang mga sinabi sa panunuya. Nasa Marcos 15:31 ito kung saan sinasabi nila, “Iniligtas Niya ang iba; hindi Niya mailigtas ang Kanyang sarili.” Upang maidiin ang Kanyang kawalang-kakayanan doon sa krus, sinabi nila na talagang natulungan Niya ang iba (ang pandiwang Griego ay maaaring may kahulugan na “magligtas,” o “magpagaling,”). Kaya’t may kabalintunaan nilang inaamin na Siya ang Tagapagligtas. Umiibayo pa ang kabalintunaan–ang dahilan na hindi Niya magawa o ayaw Niyang gawin na iligtas ang Kanyang sarili ay dahil sa krus inililigtas Niya ang iba.

`Basahin ang Juan 1:1-3 at pagkatapos ay isipin kung ano ang sinasabi ng mga talatang ito sa atin tungkol kay Jesus na ipinapako sa krus dito sa Marcos. Paano natin pagbubulayan ang kahulugan ng kamatayan ni Cristo para sa atin?`