---
title:  Komento ng Guro
date:   20/09/2024
---

### Unang Bahagi: Pangkalahatang Ideya

Susing Talata: Marcos 15:26, 32, 43

Pokus sa Pag-aaral: Marcos 15.

**Panimula**: Inilalahad ng Marcos 15 ang tatlong susing tanawin na nakaugnay sa paglilitis kay Jesus, pagpako sa krus, at pagkabuhay na mag-uli. Ang tatlong kaganapang ito ay nagbibigay sa atin ng pananaw sa likas ng kaharian ng Diyos. Una, sinusuri ni Marcos ang papel na ginagampanan ng Sanhedrin sa paghatol kay Jesus. Sa kaganapang ito, ang mga pari at iba pang mga tagapanguna ay lumalabas na mga kalaban. (Iyong inilalarawan ng Biblia bilang konsilyo ay kinilala bilang Sanhedrin ng mga historyador noong kapanahunan ni Jesus.) Susunod, binibigyang lugar ni Marcos sa kanyang salaysay ang paglalarawan ng papel ni Pontio Pilato sa paglilitis at paghatol kay Jesus. Sa huli, isinasalaysay ni Marcos ang pagkilos ni Jose ng Arimatea, na naglagak kay Jesus sa libingan na para dapat sa kanya.

**Mga Tema ng Aralin**: Nahahati sa tatlo ang aralin para sa linggong ito:

1. Ang Sanhedrin at ang Paghatol kay Jesus. Sa bahaging ito, susuriin natin ang saloobin ng konsilyo at ng dakilang saserdote kay Jesus bago ang Kanyang pagkakapako sa krus.

2. Ang Pagsang-ayon ng Awtoridad na Romano sa Paghatol kay Jesus. Sa bahaging ito, tatalakayin natin ang papel ni Pontio Pilato sa paglilitis kay Jesus.

3. Si Jose ng Arimatea at ang Kaharian ng Diyos. Maigsing tinatalakay ni Marcos ang ginawa ni Jose ng Arimatea pagkatapos ng kamatayan ni Jesus.

### Ikalawang Bahagi: Komentaryo

**Hinatulan ng Sanhedrin at ng mga Pari**

Inilalarawan ng Marcos 14 ang aktibong gampanin ng mga pari at iba pang tagapanguna ng bansa sa paghuli kay Jesus (Marcos 14:1). Noong dumating si Judas upang makipag-ayos tungkol sa pagkakanulo, “Nang marinig nila ito, sila'y nagalak” (Marcos 14:11). Nagtulung-tulong ang mga pari, eskriba, at matatanda sa panukala na ipapatay si Jesus. Halata ang kanilang pagtutulungan noong nagsugo sila ng mga tao na may mga tabak at pamalo upang hulihin si Jesus (Marcos 14:43).

Hinuli si Jesus at pinaharap sa paglilitis. Noong una, naganap ang paglilitis sa lugar ng konsilyo. Inilalarawan ng Marcos 14:53-55 ang tanawin: “Dinala nila si Jesus sa pinakapunong pari at nagtipon ang lahat ng mga punong pari, matatanda at mga eskriba. . . . Ang mga punong pari naman at ang buong Sanhedrin ay naghahanap ng patotoo laban kay Jesus upang Siya'y ipapatay.” Tila ang punong pari ang siyang namumuno sa konsilyo, at siya ring pangunahing nagtatanong sa pagsusulit ni Jesus (Marcos 14:60, 61). Karagdagan pa, inilahad ng punong pari sa mga kaanib ng konsilyo ang mga argumento para hatulan si Jesus. Inilalarawan ni Marcos ang aksyong ito sa mga sumusunod na pananalita: “Tinanong Siyang muli ng pinakapunong pari at sinabi sa Kanya, ‘Ikaw ba ang Cristo, ang Anak ng Pinagpala?’ Sinabi ni Jesus, ‘Ako nga; at makikita ninyo ang Anak ng Tao na nakaupo sa kanan ng Makapangyarihan at dumarating na nasa mga alapaap ng langit.’ Pinunit ng pinakapunong pari ang kanyang damit at nagsabi, ‘Ano pang kailangan nating mga saksi? Narinig ninyo ang kanyang paglapastangan! Ano ang inyong pasiya?’ At hinatulan nilang lahat na Siya'y dapat mamatay” (Marcos 14:61-64). Kaya’t sa ganitong paraan sa konsilyong ito, na kinabibilangan ng mga nangungunang mga pinuno ng bansa, nahatulan si Jesus at nasentensyahang mamatay.

Kalaunan, sinubukan ng mga tagapanguna ng konsilyo na makakuha ng legal na kumpirmasyon sa napagkasunduang kahatulan. Upang magawa ito, sa isa pang pagpupulong, napagpasyahan na dalhin si Jesus kay Pontio Pilato bilang bahagi ng istratehiya na makakuha ng sentensyang kamatayan mula sa mga awtoridad na Romano. Ipinapakilala ni Marcos ang kapitulo 15 sa pamamagitan ng pagsasabing, “Kinaumagahan, nagsanggunian kaagad ang mga punong pari kasama ang matatanda at mga eskriba at ang buong Sanhedrin. Ginapos nila si Jesus, inilabas at ibinigay kay Pilato” (Marcos 15:1).

Ang Sanhedrin ang “pinakamataas na konsilyong hukuman . . . sa Judaismo na may 71 kaanib, na nasa Jerusalem. Malaki ang ginagampanan nito sa salaysay ng Paghihirap sa mga Ebanghelyo bilang siyang grupo na lumitis kay Jesus, at muli itong lumalabas sa Gawa bilang hukumang nagsiyasat at umusig sa lumalaking iglesiya Kristiyana.”—Philip Wesley Comfort and Walter A. Elwell, eds., Tyndale Bible Dictionary (Carol Stream, IL: Tyndale House Publishers, 2001), p. 1165. Bagama’t nasa ilalim ng pamamalakad ng pamahalaang Roma ang rehiyon ng Judea, para sa ilang usaping nasa ilalim ng rehiyon ng hurisdiksyon ng konsilyo, “umaasa ang mga Prokurador, tulad nina Pontio Pilato o Felix, sa mga hukuman o konsilyong Judio upang panghawakan ang maraming usaping administratibo.”—Green and McDonald, eds., The World of the New Testament: Cultural, Social, and Historical Contexts, p. 270. Gaya ng nabanggit sa itaas, noong unang siglo A.D., binubuo ang konsilyo ng mga pari, Fariseo, Saduceo, eskriba, at matatanda (Marcos 15:1; Gawa 23:1, 6). Ang papel ng mga pari, partikular na ang Pinunong Pari, ay nangingibabaw sa mga pagtitipon.

Batid ang pagkamuhi ng mga pari kay Jesus sa kanilang tugon sa ministeryo ni Jesus, partikular na sa Jerusalem. Batid ni Pilato na “dahil sa inggit ay ipinadakip Siya ng mga punong pari” (Marcos 15:10). Halatang-halata ang kanilang galit kay Jesus na sa mga sumusunod na talata ay mailalarawan ni Marcos na hinihingi nila kay Pilato ang sentensya ng kamatayan para kay Jesus: “Inudyukan ng mga punong pari ang taong-bayan na sa halip ay palayain niya si Barabas para sa kanila” (Marcos 15:11).

Noong napako si Cristo sa krus, ang mga pari (kasama ang mga eskriba) “ay nilibak Siya na sinasabi sa isa't isa, ‘Iniligtas Niya ang iba; hindi Niya mailigtas ang Kanyang sarili. Bumaba ngayon mula sa krus ang Cristo, ang Hari ng Israel upang aming makita at paniwalaan" (Marcos 15:31, 32). Malaking kabalintunaan na noong namamatay si Jesus doon sa krus, ang mga pari, sa kanilang di-mapigil na kasiyahan, ay sinabi na Siyang nakapako sa krus ay ang Cristo, ang Hari ng Israel! Bagama’t maraming beses na tinukoy si Cristo bilang hari sa kabanatang ito, si Pilato ang bumigkas nito nang pinakamalinaw. Ngunit maging ang mga lider ng bansang Israel ay nagsasabing Mesiyas at Hari ng Israel si Jesus, kahit pa sa pangungutya. Hindi nila alam na, sa pagkamatay ni Jesus, matitigil na ang pangangailangan na magbigay sila ng mga handog sa makalupang santwaryo. Sinasabi ng Marcos 15:37, “Si Jesus ay sumigaw nang malakas at nalagutan ng hininga,” at sa susunod na talata, itinatala ng Ebanghelyo na “ang tabing ng templo ay nahati sa dalawa, mula sa itaas hanggang sa ibaba” (Marcos 15:38).

Nakabukas na ngayon ang templo. Wala nang kabuluhan ang maghandog pa ng mga hayop na pag-aalay, sapagkat pinaslang na ang Kordero ng Diyos. Sinumang tumanggap sa sakripisyo ni Jesus ay maaaring maging bahagi ng Kanyang kaharian. Ang mga hangganan ng kaharian ay napalawak at umabot sa lahat ng mga bansa ang paanyaya na sumama.

**Nakamit ang Pagsang-ayon ng Roma sa Paglilitis ni Jesus**

Ang lunsod ng Jerusalem, kung saan naganap ang paglilitis at pagkakapako ni Cristo sa krus, ay nasa rehiyon ng Judea. Ilang taon sa nakalipas, kuntrolado ni Herod ang lugar, kasama ang rehiyon ng Galilea. Nagpatayo siya ng isang palasyo sa Jerusalem. Ngayon, sa panahon ni Jesus, nasa ilalim ng direktang pamamahala ng Imperyo ng Roma ang rehiyon ng Judea. Kaya’t itinuturing itong probinsya ng Roma, na may gobernador na pinipili ng Roma. Sa partikular na panahon na ito, si Pontio Pilato ang napiling gobernador.
Kaya’t sa harapan ni Pilato dinala ng mga pari si Jesus upang makakuha ng opisyal na hatol ng kamatayan. Sinasabi ng Ebanghelyo ni Marcos na ang mga pagkilos ni Pilato sa huli’y idinidikta ng kanyang pagnanasa na pagbigyan ang maraming tao na uhaw para sa dugo. Sa paglilitis ni Jesus, nag-alangan si Pilato kung susundin ang kanyang konsyensya o ang kanyang moral na kahinaan. Nahihirapan siyang palayain si Jesus, kahit wala siyang makitang dahilan upang hatulan Siya. Inilalarawan ni Marcos ang kanyang suliranin sa bersikulo 12-15 ng ika-15 kapitulo ng kanyang ebanghelyo. Pagkatapos na imbestigahan si Jesus, walang mahanap na dahilan si Pilato para hatulan Siya. Pagkatapos ay tinanong niya ang mga pari, “Ano ngayon ang nais ninyong gawin ko sa tinatawag ninyong Hari ng mga Judio?” (Marcos 15:12). Pagkatapos sa Marcos 15:14, noong sumisigaw ang mga pari, “ ‘Ipako Siya sa krus.’ Sumagot si Pilato, ‘Bakit, anong kasamaan ang Kanyang ginawa?’ Subalit sila'y lalong nagsigawan, ‘Ipako Siya sa krus.’ ” At sa wakas, sa Marcos 15:15, binibigyan tayo ni Marcos ng sulyap sa puso ng gobernador na Romano at ang dahilan kung bakit sinintensyahan niya si Jesus ng kamatayan sa pamamagitan ng pagpako sa krus. “At sa pagnanais ni Pilato na bigyang-kasiyahan ang taong-bayan, pinalaya si Barabas para sa kanila. Pagkatapos na ipahagupit si Jesus, Siya'y ibinigay niya upang ipako sa krus” (Marcos 15:15).

Kataka-taka, si Pilato, at hindi ang mga lider ng mga Judio, ang tumutukoy ng ilang beses sa kaharian ng Diyos sa kanyang pagkilala kay Jesus bilang Hari ng mga Judio. Dinala ni Jesus ang posibilidad ng kaharian ng Diyos sa Kanyang bansa, ngunit tinanggihan ng mga lider ng bansa ang paanyaya. Kinilala ng sekular na gobernador si Jesus bilang Hari, at pinayagan ni Jesus ang Kanyang sarili na tawagin nang gayon. Mula sa pananaw ni Pilato, namatay si Jesus bilang “Hari ng mga Hudyo.” Ayon sa Ebanghelyo ni Juan, “Sumulat din si Pilato ng isang pamagat, at inilagay sa itaas ng krus. At ang nakasulat ay ‘Jesus na Taga-Nazaret, ang Hari ng mga Judio’” (Juan 19:19).

Linawin natin na hindi nakikilala ni Pilato ang espirituwal na dimensyon ng kaharian ng Diyos sa kanyang pagtukoy kay Jesus bilang Hari ng mga Judio. Sinabi ni Pilato kay Jesus, “Ayaw Mong makipag-usap sa akin? Hindi Mo ba alam na ako'y may kapangyarihang Ikaw ay pakawalan at may kapangyarihang Ikaw ay ipako sa krus?” (Juan 19:10). Agad na inilagay ni Jesus sa tamang pananaw ang mga bagay-bagay para kay Pilato. “Sumagot si Jesus sa kanya, ‘Hindi ka magkakaroon ng anumang kapangyarihan laban sa Akin malibang ito'y ibinigay sa iyo mula sa itaas” (Juan 19:11). Sa madaling sabi, sinabi ni Jesus kay Pilato, Hindi lamang Ako hari ng mga Judio, kundi Ako rin ay nangingibabaw sa lahat ng mga kapangyarihan at kaharian sa lupa, kasama ang sa iyo. Ang kahalagahan ng mga nakagugulat na mga salitang ito’y nag-apoy sa pag-iisip ni Pilato na anupa’t “sinikap ni Pilato na Siya'y pakawalan” (Juan 19:12). Gayunpaman, nalilimitahan ang pagkaunawa ni Pilato sa kaharian ng Diyos ng kanyang pananaw na walang hari na higit na mataas kay Cesar (tingnan sa Juan 19:12, 15), na, siyempre, ay titulo para sa imperador ng Roma.

Binabanggit ni Ellen G. White kung bakit pinahintulutan ni Pilato na mapako sa krus si Jesus. “Sumuko si Pilato sa mga hinihingi ng magulong karamihan. Upang huwag mawala ang kaniyang katungkulan, ay ibinigay niya si Jesus upang maipako sa krus. Datapwa't sa kabila ng lahat niyang mga pag-iingat, ang bagay mismong kinatatakutan niyang mangyari ay dumating sa kaniya. Hinubad sa kaniya ang kaniyang mga karangalan, ibinaba siya sa kaniyang mataas na tungkulin, at sa tindi ng kaniyang sama ng loob at pagkapahiya, hindi nagtagal pagkatapos ng pagpapako sa krus ay tinapos niya ang kanyang sariling buhay.”—_Bukal ng Buhay_, p. 1078.

**Si Jose at ang Kaharian ng Diyos**

Samantalang hindi kinilala ng mga lider ng relihiyon ang awtoridad ni Jesus o ang Kanyang kaharian, at samantalang nililimitahan ang pananaw ni Pilato tungkol sa pagkahari ni Jesus ng kanyang sariling paganong pananaw, may isa naniniwala, at tumatanggap, sa kaharian na ipinangaral ni Jesus: si Jose ng Arimatea, isang kilalang kaanib ng Sanhedrin. Sinasabi ng Ebanghelyo ni Marcos na “[siya’y] naghihintay rin ng kaharian ng Diyos ay may katapangang pumunta kay Pilato at hiningi ang bangkay ni Jesus” (Marcos 15:43). May makapangyarihang epekto ang pangangaral ni Jesus sa buhay ng nangungunang kaanib na ito ng lipunan ng Israel. Nagsisimula nang magbunga ang mga gawa ni Jesus. Nagtatapos ang kabanata sa mga pagkilos ng lider na ito ng mga Judio, isang lalaking nakatagpo kay Jesus bilang hari ng kanyang buhay at ng lahat ng kanyng pag-aari. Tinanggap ni Jose ng Arimatea ang lahat ng pananagutan at gastusin para sa paglilibing ni Jesus. Samantalang malayo ang karamihan sa mga alagad, at itinakwil ng bansa ang kaharian, may isang tao, si Jose ng Arimatea, na nakakilala na “naganap na ang panahon at malapit na ang kaharian ng Diyos” (Marcos 1:15).

### Ikatlong Bahagi: Aplikasyon sa Buhay

Malapit nang mahikayat si Pilato na palayain si Jesus mula sa paghatol ng pagpako sa krus. Ngunit sumigaw ang mga tao, “Kung pakakawalan mo ang taong ito ay hindi ka kaibigan ni Cesar” (Juan 19:12). Tanungin ang iyong mga mag-aaral, Anong mga prinsipyo at/o mga salik ang bumubuo at nag-uudyok sa ating mga pag-iisip at pagpapasya sa buhay ngayon?

` `