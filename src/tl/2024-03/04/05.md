---
title:  Ilawan at Panukat
date:   24/07/2024
---

`Basahin ang Marcos 4:21-23. Ano ang tanging pagdidiin ni Jesus sa talinghaga ng ilawan?`

Ang bahay sa bahaging iyon ng sanlibutan noong kapanahunan ni Jesus ay magkakaiba sa laki at paraan ng paggawa, na depende sa lugar at sa yaman. Sumusunod sa tularang Griyego ang mga bahay na itinatayo sa palibot ng looban ngunit may iba-ibang antas ng pagiging makabago. O maaaring nagsasalita si Jesus tungkol sa mas maliliit na bahay ng mga magsasaka. Malaking bahay o maliit na bahay, ang usapin ay ang prinsipyo: darating ang araw na mailalahad ang katotohanan tungkol kay Jesus.

Dalawang tanong ang itinatanong ni Jesus sa Macos 4:21. Umaasa para sa negatibong tugon ang una–“Hindi naman inilalabas ang ilawan upang ilagay sa ilalim ng takalan, hindi ba?” Ang ikalawang katanungan ay umaasa ng positibong tugon–“Inilalabas ito upang ilagay sa lalagyan ng ilawan, hindi ba?” Nagbibigay si Jesus ng kakatwang tanawin upang idiin ang Kanyang punto. Ang mga ilawan ay para magbigay ng liwanag, kung hindi’y nawawala ang kanilang layunin. Ipinapaliwanag ng Marcos 4:22 ang talinghaga sa pamamagitan ng pagtukoy sa pagsiwalat sa publiko ng mga lihim. Sinumang na-hack na ang email o kompyuter ay alam na ang tungkol sa pagsiwalat sa publiko ng mga lihim! Ngunit ang pinapakahulugan ni Jesus dito ay ang ebanghelyo.

`Basahin ang Marcos 4:24, 25. Anong aral ang idinidiin ni Jesus sa talinghaga ng panukat?`

Sa maraming lugar sa mundo, ang sariwang mga gulay ay ibinebenta sa mga pamilihang bukas. May gamit ang mga nagbebenta para sukatin ang produktong kanilang ibinibenta. Pangkaraniwan na dagdagan ng nagbebenta para matulungan ang bumibili na maramdamang hindi siya nadadaya. Nagpapatuloy si Jesus sa pagturing ng mga magagaling magbenta upang gumawa ng punto tungkol sa pagiging bukas sa katotohanan. Kung ang isang tao’y bukas at sumusunod sa liwanag, siya’y makakatanggap ng higit pa. Ngunit kung tatanggihan niya ang liwanag, maging iyong nasa kanya ay mawawala.

`Paano natin matututunan nang mas mabuti ang prinsipyo na sa panukat na ginagamit natin, doon din tayo susukatin? Isipin ninyo ito sa lahat ng inyong pakikitungo sa ibang tao.`