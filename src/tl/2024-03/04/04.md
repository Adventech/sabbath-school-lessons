---
title:  Ang Dahilan para sa mga Talinghaga
date:   23/07/2024
---

`Basahin ang Marcos 4:10-12. Bakit nagturo si Jesus sa pamamagitan ng mga talinghaga?`

Ang mababaw na pagbabasa ng mga talatang ito ay nagbibigay ng impresyon na nagturo si Jesus sa pamamagitan ng mga talinghaga upang panatilihin sa kadiliman ang mga tagalabas. Ngunit hindi angkop ang pananaw na ito sa pagkilos ni Jesus sa ibang bahagi ng Marcos. Sa Marcos 3:5, 6, nagdadalamhati si Jesus dahil sa katigasan ng puso ng mga tagapanguna ng relihiyon. Sa Marcos 3:22-30, siniseryoso ni Jesus ang mga argumento ng mga escriba at ipinapaliwanag nang detalyado kung bakit sila nagkakamali. Sa Marcos 12:1-12 nauunawaan ng mga tagapanguna ng relihiyon na tungkol sa kanila ang talinghaga ng mga magsasakang umuupa. Sa totoo lang itoâ€™y babala kung saan hahantong ang kanilang balak laban sa Kanya, at sa masasamang kahihinatnan. Kung wala Siyang pagmamalasakit para sa kanila, hindi na sana Siya nagbigay ng babala sa kanila. Kaugnay dito, ang mga salita ni Jesus dito sa Marcos 4 ay nangangailangan ng mas malapitang pagsusuri upang makilala ang Kanyang punto. Nagbibigay Siya ng paraphrase ng Isaias 6:9, 10.

`Basahin ang Isaias 6:1-13. Ano ang nangyayari kay Isaias dito, at ano ang mensahe na ibinigay sa kanya upang dalhin sa Israel?`

Nakakita si Isaias ng pangitain ng Diyos na nasa templo at nanlupaypay siya sa kaluwalhatian ng Diyos at sa kanyang sariling karumihan. Nilinis siya ng Diyos at inaatasan siyang magdala ng nakakagulat na mensahe. Katulad ni Marcos, tila hindi ito kaugnay sa ibang bahagi ng Isaias kung saan may malaking kaaliwan para sa bayan ng Diyos.

Sa Isaias 6, nakasadya ang mensahe na gulatin ang bayan upang magising upang bumaling sila mula sa kanilang mga daang masasama. Sa Marcos, ang susi para maunawaan ang mga salita ni Jesus ay matatagpuan sa Marcos 3:35. Upang maunawaan ang mga salita at turo ni Jesus, kailangang tuparin ang kalooban ng Diyos (Marcos 3:35). Dinadala nito ang taong iyon sa pamilya ni Jesus. Silang nagpasya na si Jesus ay inaalihan ng diyablo ay hindi makikinig.

Ang punto ng pagsipi ni Jesus mula sa Isaias 6 ay hindi ang pagpapanatili ng Diyos na nasa labas ang mga tao, kundi ang kanilang sariling mga iniisip at katigasan ng puso ang pumipigil sa kanila mula sa pagtanggap sa nakapagliligtas na katotohanan.

Ang katotohanang ito ang nangingibabaw na konsepto sa talinghaga ng manghahasik. Ang bawat isa ay pumipili kung anong uri ng lupa siya. Nagpapasya ang lahat para sa kanilang sarili kung magpapasakop sila kay Jesus o hindi. Sa huli, bawat isa sa atin ay pumipili.