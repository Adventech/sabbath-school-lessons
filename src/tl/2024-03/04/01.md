---
title:  Mga Talinghaga
date:   20/07/2024
---

### Basahin Para sa Pag-aaral sa Linggong Ito
Marcos 4:1–34; Santiago 1:21; Isaias 6:1-13; Awit 104:12; Daniel 4:10-12.

> <p>Talatang Sauluhin</p>
> “At sinabi Niya sa kanila, ‘Pag-ingatan ninyo kung ano ang inyong pinapakinggan: sa panukat na inyong isinusukat, kayo'y susukatin; at higit pa ang sa inyo'y ibibigay. Sapagkat ang mayroon ay lalo pang bibigyan; at ang wala, pati na ang nasa kanya ay kukunin pa’ ” (Marcos 4:24, 25).

Ang aralin para sa linggong ito ay tungkol sa mga talinghaga sa Marcos 4. Ang Ebanghelyo ng Marcos ay may pinakakakaunting talinghaga sa mga Ebanghelyong Sinoptiko (Mateo, Marcos, at Lucas).

Sa loob ng maraming taon nagtatalo ang mga iskolar sa kahulugan at interpretasyon ng mga talinghaga ni Jesus: Paano sila bigyang-kahulugan, ano ang kanilang kahulugan, bakit sila ginamit ni Jesus, anong mga aralin ang nilalayon nilang ilahad, at kung gaano kaliteral sila dapat tanggapin, o kung sila’y puro alegorya, at iba pa.

Malinaw na hindi natin malulutas ang lahat ng mga usaping ito sa pag-aaral sa linggong ito. Bagkus, titingnan natin sila at, sa pamamagitan ng biyaya ng Diyos, ay tatanggap ng pagkaunawa sa mga punto na ginawa ni Jesus sa pamamagitan ng mga talinghagang ito.

Mayroon lamang limang talinghaga ang Marcos 4–ang manghahasik, ang ilawan, ang panukat, ang lumalaking binhi, at ang buto ng mustasa. Umiikot sa talinghaga ng manghahasik ang malaking bahagi ng kabanata. Unang isinasalaysay ang talinghagang ito, na sinusundan ng dahilan para sa mga talinghaga, at pagkatapos ay ang interpretasyon ng talinghaga. Ang tatlong-hakbang na gabay na ito ang magiging sentro ng pag-aaral sa Linggo, Lunes, at Martes. Pagkatapos ang iba pang mga talinghaga ay magiging paksa ng pag-aaral sa Miyerkules at Huwebes.

_*Pag-aralan ang liksyon sa linggong ito bilang paghahanda sa Sabbath, Hulyo 27._