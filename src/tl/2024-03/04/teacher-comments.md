---
title:  Komento ng Guro
date:   26/07/2024
---

### Unang Bahagi: Pangkalahatang Ideya

Mga Susing Talata: Marcos 1:15; 4:11, 26, 30

Pokus ng Pag-aaral: Daniel 7:27; 9:25-27; Marcos 1:15; 4:11-32.

**Panimula**: Habang pinag-aaralan natin ang mga talinghaga ni Jesus sa Marcos 4, ating pansinin ang isang mahalagang tema: ang kaharian ng Diyos. Ipinakilala ang temang ito sa Marcos 1:14, 15: “Pumunta si Jesus sa Galilea na ipinangangaral ang ebanghelyo ng Diyos, na sinasabi, ‘Naganap na ang panahon at malapit na ang kaharian ng Diyos.’” Ano ang kahalagahan ng kaharian ng Diyos, ayon sa pagkakalahad sa Marcos? Ang paghahanap sa kasagutan sa tanong na ito ang siyang pangunahing paksa ng talakayan para sa linggong ito. Ang pagkaunawa sa temang ito at sa kahalagahan nito ay makakatulong sa ating maunawaan nang higit na mabuti ang mga talinghaga ni Jesus.

**Mga Tema ng Aralin**: Ang pag-aaral sa linggong ito ay magrerepaso sa dalawang tema ng kaganapan ng panahon at ng kaharian ng Diyos sa mga piling bahagi ng Ebanghelyo ng Marcos. Kasama sa ating aralin ang dalawang bahagi:

1. Ang pagtukoy sa kaharian ng Diyos sa aklat ng Daniel. Sa bahaging ito, pag-aaralan natin ang isang posibleng kaligiran para sa ekspresyon sa Marcos 1:15, “Naganap na ang panahon.”

2. Ang kaharian ng Diyos sa Ebanghelyo ng Marcos. Kasama sa bahaging ito ang isang pagsusuri ng kaligiran ng ekspresyong “kaharian ng Diyos” sa Marcos 1 at 4.

### Ikalawang Bahagi: Komentaryo

Ang kaisipan ng kaharian ng Diyos ay ginawang hayag mula pa sa panimula ng Marcos. Sinasabi ng Marcos 1:15, “Naganap na ang panahon at malapit na ang kaharian ng Diyos.” Ang iba pang reperensya na may kaugnayan sa kaharian ng Diyos ay Marcos 4:11, 26, 30; 9:1, 47; 10:14, 15, 23, 24, 25; 12:34; at 14:25. Samakatuwid, ang kaharian ng Diyos ay isang paulit-ulit na tema sa Ebanghelyo ni Marcos.

**Ang Pagtukoy sa “Kaharian ng Diyos” sa Aklat ng Daniel**

Ang pangitain ng Daniel 7 ay hayagang inilalahad ang tema ng kaharian ng Diyos. Ang Anak ng Tao, ayon sa Daniel 7:13, 14, ay tumatanggap ng kaharian—iba sa mga makalupang kaharian na inilahad sa simula ng kabanata—na “hindi mawawasak” (bersikulo 14). Ang makalangit na pangitaing ito ay kapwa tungkol sa Anak ng Tao at sa kaharian. Higit pa rito, ito’y nakaugnay sa makalupang tanawin kung saan nagkaroon ng paghahari ang “maliit na sungay” sa lupa at lalo na sa ibabaw ng mga banal ng Panginoon, na pagkatapos nito’y lalapit ang Anak ng Tao sa Matanda ng mga Araw para sa paghuhukom. Sinasabi ng Daniel 7:26, “Ang hukuman ay uupo sa paghatol, at ang kanyang kapangyarihan ay aalisin.” Kaya’t ang kapangyarihang mang-uusig laban sa mga banal ay mawawalan ng paghahari. Kumakatawan ang tanawing ito sa Daniel sa simula ng malaking pagbabago sa kasaysayan ng panukala ng kaligtasan, na inilalarawan ang pagbabangong puri sa bayan ng Diyos at ang pagwawakas ng paghahari ng maliit na sungay. Pagkatapos, “ang kaharian, ang kapangyarihan, at ang kadakilaan ng mga kaharian sa silong ng buong langit ay ibibigay sa bayan ng mga banal ng Kataas-taasan. Ang Kanyang kaharian ay magiging walang hanggang kaharian” (Daniel 7:27).

Ating bigyang pansin ang mahalagang implikasyon ng mga darating na pangyayaring ito. Una, mawawalan ng awtoridad ang maliit na sungay sa mga banal. Una, mawawalan ng kapangyarihan ang munting sungay sa mga banal. Ikalawa, ang kahatulan ay nangangahulugan ng pagbibigay-katwiran sa bayan ng Diyos, sa mga banal. Ang kaharian ng Diyos ay hindi kahariang nakabukod, na masusumpungan lamang sa makalangit na mga dako. Kasama sa kaharian ng Diyos ang mga banal; sa ibang salita, sila ang bayan ng kaharian ng Diyos.

Ang katanungan ay, Paano nagiging totoo para sa mga tao ang kaharian ng Diyos, gaya kina Daniel, Marcos, at sa atin? Tinutulungan tayo ni Daniel na sagutin ang katanungang ito sa pamamagitan ng pagbibigay liwanag sa ating pag-unawa tungkol sa pangunahing aspeto ng tiyak na pagtatatag ng kaharian ng Diyos. Ang pangunahing aspetong ito ay ang pakikialam ng Mesiyas na Pinuno (Daniel 9:25). Inilalarawan ito ni Daniel sa wakas ng propesiya tungkol sa 70 sanlinggo, “ang Mesiyas ay mahihiwalay” (Daniel 9:26). “At Siya'y gagawa ng isang matibay na tipan sa marami sa loob ng isang linggo, at sa kalagitnaan ng sanlinggo ay Kanyang patitigilin ang handog at ang alay” (Daniel 9:27). Ipinatigil ni Jesus ang pag-aalay ng mga Levita dahil Siya ang naging alay. Sa gayon binili ang bayan ng kaharian sa pamamagitan ng dugo ng Mesiyas (1 Pedro 1:18, 19). Idinadagdag din ni Pedro ang isang mahalagang punto sa banal na time line noong sinabi niya tungkol kay Jesus, “Siya ay itinalaga na nang una bago itinatag ang sanlibutan, ngunit inihayag sa mga huling panahon dahil sa inyo” (1 Pedro 1:20). Ang ekspresyong “[Siya’y] inihayag sa mga huling panahon” ay nagbibigay sa atin ng mahalagang pananaw sa pag-unawa sa Marcos 1:15, na atin nang babalingan sa susunod na bahagi.

**Ang Kaharian ng Diyos sa Ebanghelyo ni Marcos**

Sinasabi ng Marcos 1:14, 15 na “Pagkatapos madakip si Juan, pumunta si Jesus sa Galilea na ipinangangaral ang ebanghelyo ng Diyos, na sinasabi, ‘Naganap na ang panahon at malapit na ang kaharian ng Diyos.’ ” Nagbibigay ang mga talatang ito ng maraming mahahalagang elemento para ating pagbulayan. Una, ang diwa ng pangangaral ni Jesus ay ang kaharian ng Diyos. Hayagang tinutukoy ang kaharian ng Diyos sa Mateo 4:23: “At nilibot ni Jesus ang buong Galilea, na. . . . ipinangangaral ang ebanghelyo ng kaharian.” Ikalawa, ang nilalaman ng Kanyang paglalahad ay kumikiling sa eskatolohiya—“naganap na ang panahon.” Anong panahon ang tinutukoy ni Marcos dito. Ito marahil ay ang panahon ng huling linggo sa propesiyang 70-sanlinggo ng Daniel 9.

Sa Marcos 1, hindi hayagang binibigyang kahulugan ng may-akda kung ano ang kaharian ng Diyos, sa halip, nagbibigay sa atin ng mahahalagang mga pananaw, sa Marcos 4 at sa mga sumusunod na mga kabanata, tungkol sa likas ng kaharian. Gayundin, ipinahahayag ni Marcos ang kaharian ng Diyos sa kaligiran ng panahon ng propesiya. Marahil dahil dito, nakilala ang Ebanghelyo ng Marcos bilang “ebanghelyo ng panahong naganap.” (tingnan sa _Mark: The Evangelist of Fulfilled Time_, ed., Merling Alomia, Joel Leiva, Juan Millanao, [Lima: Ediciones Theologika, 2003].)

Paano natin dapat na unawain ang ekspresyong “malapit na ang kaharian ng Diyos”? Nagbibigay sa atin ng mga pahiwatig ang lengwaheng Griego na ginamit ni Marcos sa kanyang ebanghelyo. Ang Marcos 1:15, “Naganap na ang panahon at malapit na ang kaharian ng Diyos,” ay “peplērōtai ho kairos kai ēngiken hē basileia tou theou” sa Griego. Ang pangatnig na kai ay kadalasang nakikilala bilang elementong nagdudugtong sa dalawang salita o sugnay, at ang pangkaraniwang salin ay “at” sa ganitong mga pagkakataon. Gayunpaman, maaari ring kumilos ang kai bilang explicative particle, na kadalasang tinatawag na epexegetical kai. Ito’y nangangahulugang “isang salita o sugnay na idinudugtong sa pamamagitan ng kai na kasama ang isa pang salita o sugnay, upang ipaliwanag kung ano ang nauuna rito.” Kaya’t maaaring isalin ang kai na “ibig sabihin.” (Tingnan ang Danker, et al., _A Greek-English Lexicon of the New Testament and Other Early Christian Literature_, p. 495).

Kaya’t kung ang kai sa Marcos 1:15 ay ginamit sa paraang epexegetical, maaaring basahin ang pangungusap na “Naganap ang panahon; ibig sabihin, malapit na ang kaharian ng Diyos.”

Sa ibang salita, ang pagdating ng kaharian ng Diyos ay nangangahulugan ng kaganapan ng panahon na binanggit ni Daniel. Sa ganitong kalagayan, kinakatawan ni Jesu-Cristo ang kaharian ng Diyos, at ang ganitong salin ay tugma sa praktikal na pananaw ng Marcos. Sa Marcos 1, ang kaharian ng Diyos ay siyang kaharian ni Jesu-Cristo, na dumating ayon sa banal na adyenda ng propesiya na ihayag ang mabuting balita tungkol sa kaharian ng Diyos. Kaya’t ipinapahiwatig ng kaharian ng Diyos ang pagtubos at pagpapanumbalik ng sangkatauhan. Tinanong si Jesus ng mga Fariseo kung kailan darating ang kaharian ng Diyos, at tumugon Siya na “ang kaharian ng Diyos ay nasa inyo” (Lucas 17:21). Tila pinapanigan din ni Pablo ang ganitong pananaw noong isinulat niya, “Subalit nang dumating ang ganap na kapanahunan, isinugo ng Diyos ang Kanyang Anak, . . . upang tubusin ang mga nasa ilalim ng kautusan, upang matanggap natin ang pagkupkop bilang mga anak” (Galacia 4:4, 5).

Namanhik si Jesus sa Kanyang mga alagad na maniwala sa ebanghelyo—ang ebanghelyo tungkol sa kaharian—at magsisi. Ang pandiwang metanoeo, karagdagan pa sa kahulugan na “magsisi,” ay nangangahulugan din ng “mahikayat,” at ito’y “kailangan para maranasan ang Paghahari ng Diyos.”—Danker et al., A Greek-English Lexicon of the New Testament and Other Early Christian Literature, p. 640. Ang lahat tungkol sa pahayag ni Jesus ay nakasentro sa puntong ito. Inaanyayahan ang mga tao na maniwala at tanggapin ang ebanghelyo ng kaharian. Ito’y una sa Kanyang ministeryo. Halimbawa, hinimok ni Jesus ang Kanyang mga alagad, “Pumunta tayo sa iba pang mga karatig-bayan upang Ako'y makapangaral din naman doon, sapagkat dahil dito Ako'y naparito” (Marcos 1:38).

Kailangang basahin natin ang mga talinghaga ng Marcos 4 at sa nalalabing bahagi ng aklat ng Marcos sa loob ng kaligirang ito. Ibig sabihin, kailangang basahin natin sila bilang pagbibigay liwanag sa “hiwaga ng kaharian ng Diyos” (Marcos 4:11). Ipinapahiwatig ng pangngalang Griego na mysterion “ang nilalaman niyong hindi pa nakilala noon ngunit inilahad sa isang grupong malapit o limitadong kalipunan—‘lihim.’ ”—Johannes P. Louw and Eugene Albert Nida, eds., Greek-English Lexicon of the New Testament: Based on Semanti Domains (New York: United Bible Societies, 1989), p. 345. Ang “mga lihim ng kaharian ng kalangitan” ay nalahad sa pagdating ni Jesus (Mateo 13:11). Si Jesus mismo ang naglilinaw na walang hiwaga sa Kanyang mensahe: “Walang bagay na nakatago na hindi ihahayag; o walang nalilihim na hindi ilalantad sa liwanag” (Marcos 4:22).

Ang “mga lihim” na ito ng kaharian (na hindi na lihim dahil sila’y inilahad na) ay hindi mauunawaan ng lahat ng tao. Naikalat sa lahat ng uri ng lupa ang ebanghelyo, ang binhi, ngunit sa kasamaang-palad, hindi lahat ng lupa ay nagbibigay ng magkakatulad na bunga (Marcos 4:3-20). Katulad ng proseso ng paglaki ng isang halaman ang espirituwal na paglago sa kaharian ng Diyos: “Ang lupa mismo ang nagpapasibol sa halaman, una ang usbong, saka ang uhay, pagkatapos ay ang uhay na hitik sa butil” (Marcos 4:28). Kasama sa paglagong ito ang pag-ani ng mga bunga: “Ngunit kapag hinog na ang bunga, agad niyang kinukuha ang karit, sapagkat dumating na ang pag-aani” (Marcos 4:29). Mahihiwatig sa kaisipang ito ang sumusunod na kaisipan: bago tipunin ni Cristo na magkakasama ang bayan para sa Kanyang kaharian sa huling pag-aani sa wakas ng kapanahunan, kailangan muna Niyang ihasik ang binhi—ang ebanghelyo—sa lupa (Marcos 4:26). Tila maliit ang kaharian ng Diyos sa simula; tila walang halaga ang binhi nito. “Ngunit kapag ito'y naihasik ay tumutubo, nagiging mas malaki kaysa lahat ng mga halaman, at nagsasanga ng malalaki” (Marcos 4:32).

Ang katuparan ng panahong nabigkas ni Marcos sa kanyang ebanghelyo ay nagsimula noong dumating ang kaharian sa katauhan ni Jesu-Cristo sa Kanyang unang pagdating. Si Cristong nagkatawang-tao ay siyang pinaka-diwa ng ebanghelyo—ang mabuting balita. Sa bawat bayan na tatanggap sa Kanya, dumating si Jesus upang ipangaral ang tungkol sa kahariang iyon. Dumating Siya upang ihasik ang binhing iyon sa lupa ng bawat puso. Bagama’t maliit sa simula, magiging dakila ang kaharian sa wakas.

Hinimok ni Jesus ang mga tao na tanggapin ang kaharian sa kanilang kasalukuyang kalagayan: “Tunay na sinasabi Ko sa inyo, ang sinumang hindi tumanggap sa kaharian ng Diyos na tulad sa isang maliit na bata, ay hindi makakapasok doon” (Marcos 10:15). Sa ibang salita, hinihimok ng Tagapagligtas ang mga tao sa Kanyang kapanahunan at gayundin sa atin na mamuhay sa kaharian bilang karanasang pang-kasalukuyan. Gayunpaman, ipinapalagay ni Jesu-Cristo ang wakas ng kapanahunan bilang darating pa lamang: “Katotohanang sinasabi Ko sa inyo, hindi na Ako iinom mula sa bunga ng ubas, hanggang sa araw na iyon na inumin Kong panibago sa kaharian ng Diyos” (Marcos 14:25). Batid ng eskatolohiya ni Marcos ang katunayan na ang “wakas ng kapanahunan” ay sa hinaharap pa. Ngunit nais na idiin ni Marcos ang kaharian at ang unang yugto nito, o ang kasalukyang karanasan nito, sa Kanyang sariling panahon.

### Ikatlong Bahagi: Aplikasyon sa Buhay

Sinasabi ni Ellen G. White, “Lahat ng mga napasakop sa kaharian ni Cristo, wika niya [ni Juan Bautista], ay dapat magpakita ng kanilang pananampalataya at pagsisisi. Ang kabaitan, katapatan, at pananampalataya ay makikita sa kanilang kabuhayan. Mangaglilingkod sila sa mga nangangailangan, at mangagdadala ng kanilang mga handog sa Diyos. Ipagsasanggalang nila ang mga kaawa-awa, at ipakikita nilang sila'y uliran sa kabaitan at kahabagan. Sa ganyan ipakikita ng mga sumusunod kay Cristo na ang Espiritu Santo ay may kapangyarihang bumago ng kabuhayan. Sa pang-araw-araw na kabuhayan ay mahahayag ang katarungan, kahabagan, at pag-ibig ng Diyos. Kung hindi gayon ay matutulad lamang sila sa ipa na ipinalalamon sa apoy.”—_Bukal ng Buhay_, p. 124.

Hilingin ang mga kaanib ng klase na tumugon sa mga sumusunod na katanungan habang isinasaisip ang sipi sa itaas:

1. Paano mo nararanasan ang kaharian ngayon?

2. Ano ang reaksyon ng mga tao sa unang pagdating ni Jesus?

3. Paano tutugon ang mga tao sa kaisipan ng Kanyang ikalawang pagdating?

4. Sa liwanag ng paghahambing na ito, hilingin ang mga kaanib ng iyong klase na tumugon sa susunod na katanungan: Gaano kahalaga ang kaharian ng Diyos sa iyong personal na pangangaral ng ebanghelyo?

` `