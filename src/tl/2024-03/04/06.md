---
title:  Mga Talinghaga ng Lumalaking Binhi
date:   25/07/2024
---

`Basahin ang Marcos 4:26-29. Ano ang pangunahing pokus ng talinghagang ito?`

Ang pinakamalaking bahagi ng Marcos ay may kaugnayan sa Mateo o sa Lucas o sa kanilang dalawa. Ngunit hindi iyon totoo para sa talinghagang ito. Matatagpuan lamang ito sa Marcos. Ang proseso ng paglaki ang pokus ng talinghagang ito. Sinasabi ni Jesus na ganito sa kaharian ng Diyos. May bahagi ang mga tao, ngunit ang tunay na paglago ay gawain ng Diyos. Hindi ito walang hanggang proseso. Biglang nagtatapos ang kwento sa pagkahinog ng butil. Gayundin, ang pagbabalik ni Cristo sa ikalawa ay biglang magdadala ng wakas sa kasaysayan ng ating sanlibutan.

`Basahin ang Marcos 4:30-32. Ano ang mahalagang diin ng talinghaga ng buto ng mustasa?`

Idinidiin ng talinghaga kung paanong ang napakaliit ay lumalaki sa isang bagay na napakalaki. Kadalasang 1 hanggang 2 milimetro sa diametro (0.039 hanggang 0.079 na pulgada) ang mga buto ng mustasa. Ang halamang inilalarawan dito marahil ay iyong black mustard (Brassica nigra) na may maliliit na binhi (higit sa 700 binhi sa isang gramo). Samantalang hindi ito ang pinakamaliit na binhi sa mundo, napakaliit nila, lalo na kung ihahambing sa halamang tumutubo mula sa kanila, na maaaring lumaki hanggang 3 metro (10 talampakan) sa taas. Sinabi ni Jesus na nagpupugad nga ang mga ibon sa mga sanga ng halamang mustasa. Ang huling reperensyang ito’y tumutukoy sa Awit 104:12, na nakaugnay din sa Daniel 4:10-12. Ang Awit 104 ay nagsasalita tungkol sa kapangyarihan ng Diyos sa paglikha ng sanlibutan, at ang Daniel 4 ay kumakatawan kay Nabucodonosor bilang isang malaking punungkahoy na sa ilalim nito ang buong sanlibutan ay nakakakuha ng lilim at pagkain.

Ang puntong ginagawa ni Jesus ay ang kaharian ng Diyos, na nagsimula na napakaliit, ay magiging malaki at dakila. Maaaring minaliit ng mga tao noong Kanyang kapanahunan ang maalikabok na naglalakbay na mangangaral mula sa Galilea kasama ang Kanyang mga alagad, ngunit ipinakita ng panahon na nagpapatuloy sa paglawak sa buong mundo ang Kanyang kaharian ng biyaya.

> <p></p>
> “At ang magandang balitang ito ng kaharian ay ipahahayag sa buong daigdig bilang patotoo sa lahat ng mga bansa; at pagkatapos ay darating ang wakas” (Mateo 24:14).

`Isipin kung ano ang kalagayan ng iglesia noong ginawa ni Jesus ang hulang iyon. Bakit ito kapansin-pansing hula na nakapagpapatibay pa nga ng pananampalataya (para sa atin)?`