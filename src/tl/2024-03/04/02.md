---
title:  Ang Talinghaga ng Manghahasik
date:   21/07/2024
---

`Basahin ang Marcos 4:1–9. Ano ang likas ng iba’t ibang lupa, at ano ang nangyayari sa binhi na nahuhulog sa kanila?`

Kapag binabasa ang mga talinghaga ni Jesus sa mga Ebanghelyo, madalas na gusto ng mga tao na lumukso agad sa interpretasyon na ibinibigay ni Jesus. Kung tutuusin, hindi ba’t iyon ang punto ng mga kwentong ito–na magturo ng espirituwal na katotohanan para sa buhay Kristiyano? Oo, pero kung minsan, maliban sa mga maiigsing komento na tulad ng “Ang kaharian ng Diyos ay gaya ng,” o “Ang may pandinig ay makinig,” hindi ipinapaliwanag ni Jesus ang talinghaga.

Dahil dito, makabubuting maghinayhinay, at suriin lamang ang mismong kwento upang makuha ang tinutungong direksyon ng mga iba’t ibang katangian sa pagsasalaysay. Ang paggawa nito sa talinghaga ng manghahasik ay naglalabas ng iba’t ibang kaisipan. Ang binhi ay magkakatulad sa bawat pagkakataon ngunit nahuhulog sa apat na iba’t ibang uri ng lupa. Malaki ang impluwensya ng uri ng lupa sa kahihinatnan ng binhi. Imbes na isang tuluy-tuloy na kwento, ang talinghaga ay apat na magkakaibang kwento na ikinukwento hanggang katapusan sa bawat pagkakataon. Ang haba ng panahon ng pagtatapos ng kwento ay humahaba sa bawat sumusunod na kwento.

Ang binhing nahulog sa tabi ng daan ay agad na kinain ng mga ibon. “At nangyari, sa kanyang paghahasik, ang ilang binhi ay nahulog sa tabi ng daan at nagdatingan ang mga ibon at kinain ito” (Marcos 4:4).

Ang binhing nahulog sa batuhan ay gumugugol ng ilang araw o linggo para marating ang bigo nitong kahihinatnan, na kasama ang pagkasunog sa araw.

Ang binhing nahulog sa tinikan ay mas matagal para marating ang walang bunga nitong wakas, dahil sinakal ng mga tinik.

Ang binhing nahulog sa mabuting lupa ay pinakamatagal sa lahat, marahil dahil ang buong panahon ng pagtubo ang tinutukoy, na siyang normal para sa pananim.

Ang tatlo sa mga kwento ay tungkol sa kabiguan; tanging ang huli ang tungkol sa tagumpay, isang masaganang pagtatanim. Ang haba ng mga kwento, ang pahaba nang pahabang panahon para sa bawat sumusunod na kwento, at ang katotohanan na isa lamang sa mga kwento ang tungkol sa tagumpay, ay tumuturong lahat sa panganib ng kabiguan ngunit masaganang kahihinatnan ng tagumpay.

Tila tumuturo ang talinghaga sa halaga ng pagiging alagad at mga panganib na kasangkot dito, ngunit gayundin sa mayamang gantimpala sa pagsunod kay Jesus.

`Ano ang ilan sa mga espirituwal na aral na matututunan natin mula sa kalikasan?`