---
title:  Ang Interpretasyon ni Jesus
date:   22/07/2024
---

Natapos na ni Jesus ang talinghaga, na walang paliwanag na agad na binigay. Sang-ayon sa talata (Marcos 4:1), binanggit ito ni Jesus sa harap ng “napakaraming tao.” Pagkatapos lamang nito, kasama ang mas maliit na grupo (Marcos 4:10) Niya ipinaliwanag ang kahulugan ng talinghaga.

`Basahin ang Marcos 4:13–20. Paano binigyang-kahulugan ni Jesus ang talinghaga ng manghahasik?`

Binibigyang-kahulugan ni Jesus ang talinghaga sa pamamagitan ng pagkilala sa mga bagay na nasa labas ng kwento na kinakatawanan ng ilang mga detalye sa kwento. Ipinapakita ng interpretasyon na ang kwento ay maluwag na alegorya na tumutukoy sa tunay na karanasan, na wala namang kailangang reperensya para sa bawat detalye.

Kinikilala ni Jesus ang binhi bilang “ang salita.” Tinutukoy nito ang Salita ng Diyos, lalo na iyong ipinangaral ni Jesus. Sinasabi ng Santiago 1:21, “Kaya't alisin ninyo ang lahat ng karumihan at ang nalalabing kasamaan, at tanggapin ninyo na may kaamuan ang salitang itinanim, na may kapangyarihang magligtas ng inyong mga kaluluwa.”

Ang iba’t ibang uri ng lupa ay iba’t ibang uri ng tagapakinig. Sa interpretasyon ni Jesus, lahat ay nakakarinig sa Salita; ibig sabihin, ang lahat ng uri ng lupa ay tinamnan ng binhi. Ngunit ang pagtanggap ay magkakaiba. Matigas ang lupa sa tabi ng daan, at ninanakaw ng mga ibon ang binhi. Iniuugnay ito ni Jesus sa pag-alis ni Satanas sa katotohanan. Mababaw lamang ang lupa sa batuhan. Iniuugnay ito ni Jesus sa mga taong may mababaw na pagtatalaga; hindi nila binilang ang halaga ng pagiging alagad. Sinasakal ng lupang may mga tinik ang mga binhing itinanim dito. Ipinapaliwanag na tinutukoy nito ang mga kaabalahan ng buhay at mga kayamanan na sinasakal ang Salita. Ngunit ang mabuting lupa ay tumutukoy sa kanila na nakakarinig sa Salita at tumatanggap dito, upang lumaki ito at magbunga ng masaganang ani.

Ang pinakamahabang paliwanag ay para doon sa batuhan at sa matinik na lupa. Sa paglalarawan sa mga tagapakinig na tinutukoy ng batuhan, tinutukoy ni Jesus ang mga magkasalungat na elemento–tinanggap nila ang Salita na may kasiyahan ngunit naging mga panandaling alagad lamang. Sa pagdating ng pag-uusig, nawawala sila. Kabaliktad ang mga tagapakibig na angkop sa matinik na lupa. Hindi sila nawawala dahil sa mahihirap na panahon kundi dahil sa mabubuting panahon–nasa mga bagay sa sanlibutan ang kanilang pokus imbes na sa kaharian ng Diyos. Umiikot sa maibibigay ng sanlibutan ang kanilang pagmamalasakit.

Isipin ninyo ang sarili ninyong buhay. Naroon ba ang mga katangian ng tabi ng daan, batuhan, o matinik na lupa na gumagapang patungo sa inyong karanasan? Maaari itong mangyari sa paraang higit na banayad kaysa sa inyong inaasahan. Anong pagpili ang magagawa ninyo upang baguhin ito, kung kailangan?