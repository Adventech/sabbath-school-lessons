---
title:  Karagdagang Kaisipan
date:   12/07/2024
---

Basahin ang Ellen G. White, “Sa Capernaum” at “Maaaring Malinis Mo Ako,” pp. 335-367, sa _Bukal ng Buhay_.

Anong larawan ni Jesus ang inilalahad ni Marcos? May kapangyarihan si Jesus na tumawag ng mga alagad, at sila’y tumutugon. Siya’y banal na taliwas sa mga karumaldumal na espiritu sa ilalim ni Satanas. Nagaganap ang isang malaking digmaan sa pagitan ng mabuti at masama, at may higit na kapangyarihan si Jesus kaysa sa mga demonyo. Nahabag si Jesus sa mga may sakit at tinutulungan sila, na hinahawakan sila kung kailan tila walang ibang gagawa nito.

“Sinalita ni Jesus sa sinagoga ang tungkol sa kahariang itatatag Niya kaya Siya naparito, at ang tungkol sa Kanyang layunin na palayain ang mga bihag ni Satanas. Bigla Siyang ginambala ng isang tiling nakatatakot. Isang baliw ang dumaluhong buhat sa gitna ng mga tao, na sumisigaw, ‘Pabayaan Mo kami; anong pakialam namin sa Iyo, Ikaw na Jesus na taga-Nazareth? Ikaw ba'y naparito upang puksain kami? Nakikilala ko Ikaw kung sino Ka; ang Banal ng Diyos.’

“Bigla na ngayong nagkagulo at nagsigawan. Ang pansin ng mga tao ay naalis kay Kristo, at hindi pinansin ang mga sinasabi Niya. Ito ang layon ni Satanas kaya nito dinala sa sinagoga ang kanyang biktima. Datapwa't sinaway ni Jesus ang demonyo, na sinasabi, ‘Tumahimik ka, at lumabas ka sa kanya.’ At nang mailugmok na siya ng diyablo sa gitna nila, ay lumabas siya sa kaniya, at hindi siya sinaktan. . . . Siya na gumapi kay Satanas sa ilang ng tukso ay muling napaharap nang mukhaan sa Kanyang kaaway. Iniubos ng demonyo ang buo niyang kapangyarihan upang mapanatili niyang supil ang kanyang biktima. Ang pagkatalo niya rito ay nangangahulugang pagbibigay ng tagumpay kay Jesus. . . . Nguni't nagsalitang may kapangyarihan ang Tagapagligtas, at pinalaya ang bihag”—Ellen G. White, _Bukal ng Buhay_, pp. 340, 341.

Samantala, nagpatuloy ang ating Panginoon sa abalang paglilingkod, na palipat-lipat ng lugar, halos palaging nakikisalamuha sa mga tao. Paano Siya nagpanatili ng mahinahon at matibay na pamamaraan ng pagmiministeryo at pakikitungo sa mga tao? Walang pagdududang nagmumula ito sa Kanyang pang-araw-araw na karanasan sa pananalangin.

Pag-isipan ninyo kung ano ang maaaring maging maayos na iskedyul para sa iyo tungkol sa oras ng panalangin at pag-aaral ng Kasulatan. Hanapin mo kung ano ang angkop para sa iyo, at gumugol ka ng oras upang magkaroon ng mapayapang diwa, na ginagabayan ng Espiritu at ng Salita ng Diyos.

**Mga Tanong Para sa Talakayan**:

`Pag-usapan sa klase ang tungkol sa usapin ng panalangin at kung bakit napakahalaga nito sa buhay Kristiyano. Ano ang ilan sa mga tanong ng mga tao tungkol sa layunin at bisa ng panalangin?`

`Sa klase, pag-usapan ang mga pangyayari kung kailan pinakamabuti, sa ilang pagkakataon, na huwag magsalita ng labis tungkol sa ating pananampalataya. Kailan iyon matalinong gawin at magagawa ba natin ito na hindi itinatatwa ang ating pagsaksi?`

`Sino ang mga “ketongin” sa iyong kultura ngayon? Paano sila maaabot at “mahahawakan” ng iyong iglesia upang dalhin ang ebanghelyo sa kanila?`