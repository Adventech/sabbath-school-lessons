---
title:  Komento ng Guro
date:   12/07/2024
---

### Unang Bahagi: Pangkalahatang Ideya

Susing Talata: Marcos 1:16-45; 5:19

Pokus ng Pag-aaral: Marcos 1.

**Panimula**: Sa Ebanghelyo ni Marcos, sinimulan ni Jesus ang Kanyang ministeryo sa lupa bilang kamanggagawa ng Ama. Malinaw na ipinapakita ni Marcos mula sa simula ng kanyang ulat na si Jesus ay “anak ng Diyos” at kumakatawan sa Kanya bilang “banal ng Diyos.” Sa katayuan ng Anak ng Diyos, ipinangaral ni Jesus ang “ebanghelyo ng Diyos.” Pinagkalooban ng mga makalangit na pagkakakilanlan na ito, nagsimula si Jesus ng napakaaktibong ministeryo sa lupa, tulad ng inilalarawan sa unang kabanata ng Marcos.

**Mga Tema ng Aralin**: Tinatalakay sa aralin para sa linggong ito ang ilang aspeto ng ministeryo ni Jesus na nakatala sa Marcos 1:

1. Ang ministeryo ni Jesus na katulong ang Ama;

2. Ang misyon ni Jesus mula sa Capernaum hanggang sa buong rehiyon ng Galilea;

3. Ang buhay panalangin ni Jesus;

4. Ang Kanyang awtoridad;

5. Ang Kanyang pagharap sa mga demonyo.

### Ikalawang Bahagi: Komentaryo

**Ministeryo ni Jesus sa Pakikipagtulungan sa Ama**

Binubuo ng komprehensibong paghahayag ng ebanghelyo ang buhay at ministeryo ni Jesu-Cristo. Si Jesus ang buhay na pagsasakatawan ng mabuting balita para sa buong sangkatauhan. May malinaw na kaisipan si Jesus tungkol sa Kanyang misyon dito sa lupa; ito’y ang maabot ng ebanghelyo ng Diyos ang lahat ng tao mula sa lahat ng rehiyon. “Pumunta tayo sa iba pang mga karatig-bayan upang Ako'y makapangaral din naman doon, sapagkat dahil dito Ako'y naparito” (Marcos 1:38). Sa ganito’y nagsagawa si Jesus ng aktibong pang-araw-araw na ministeryo, ayon kay Marcos.

Nakatutuwang pansinin na paulit-ulit na inilarawan ni Marcos hindi lamang ang mga aksyon ni Jesus kundi pati ang aktibong papel ng Diyos sa ministeryo ng Kanyang Anak. Gumagawang magkasama ang Ama at ang Anak (Juan 5:19). Gayon din ang kaso sa Marcos 5:19: “Ngunit tumanggi Siya [Jesus] at sinabi sa kanya, ‘Umuwi ka sa iyong mga kaibigan at ibalita mo sa kanila ang lahat ng ginawa ng Panginoon para sa iyo at kung paanong kinaawaan ka Niya.’ ” “Inilalarawan ni Marcos ang Diyos bilang Siyang kumikilos sa pitumpu’t limang pagkakataon. Ang hayagang pagkilos ng Diyos ay makikita kasama ang tatlumpu’t limang paggamit ng mga pandiwa.”—Paul L. Danove, _The Rhetoric of Characterization of God, Jesus, and Jesus’ Disciples in the Gospel of Mark_ (New York/London: T & T Clark, 2005), p. 30. Ginagamit ni Marcos ang ekspresyong “Diyos” o “Panginoon” (kurios) upang tukuyin ang Ama, o sinisipi ang kasulatan kapag tinutukoy ang Diyos Ama bilang siyang kumikilos sa isang aksyon. Maaaring matagpuan ang mga halimbawa ng ganitong paggamit sa Marcos 5:19; 9:37; 10:6; 11:25; at 13:19, 20.

**Mula Capernaum Hanggang sa Buong Rehiyon ng Galilea**

Nanirahan si Jesus sa Capernaum, ayon sa Marcos 2:1 (tingnan din ang Mateo 4:13). Dito’y itinatag ni Jesus ang Kanyang punong himpilan para sa malaking bahagi ng Kanyang pampublikong ministeryo. Sa Mateo 9:1, tinatawag ang Capernaum na “Kanyang sariling bayan.” (Tingnan din ang R. H. Mounce, “Capernaum,” The International Standard Bible Encyclopedia [Grand Rapids, MI: William B. Eerdmans, 1979-1988], p. 609).

Nagsisimula ang araw ni Jesus ng napakaaga, ayon sa mababasa natin sa Marcos 1:35: “Nang madaling-araw, habang madilim pa, pagbangon ni Jesus.” Inilalarawan ni Marcos na nagpalipat-lipat si Jesus sa rehiyon ng Galilea (Marcos 1:14, 39). Malinaw na ang mga nakapalibot na lugar katabi ng Capernaum, hanggang sa Dagat ng Galilea (Marcos 1:16) at ang mga katabing bayan (Marcos 1:38), ay mga lugar na madalas puntahan ni Jesus; ngunit gumawa Siya sa buong rehiyon ng Galilea (Marcos 1:39), kasama ang malayu-layong mga lugar na hindi matao sa labas ng lunsod (Marcos 1:45).

Sa Capernaum, dinalaw ni Jesus ang mga sinagoga sa lunsod na ito (Marcos 1:21) at marami pang ibang sinagogang natatag sa rehiyon (Marcos 1:39) upang magturo at mangaral. Gayundin kapag nagpupunta Siya sa Jerusalem, araw-raw na nagtutungo si Jesus sa templo upang magturo (Marcos 14:49). Inihayag Niya ang ebanghelyo ng Diyos (Marcos 1:14). Karagdagan pa rito, pinagaling Niya silang nagdurusa sa pag-iisip at katawan: “Ang buong lunsod ay nagkatipon sa may pintuan. At nagpagaling Siya ng maraming iba't ibang may karamdaman at nagpalayas siya ng maraming demonyo.”

**Si Jesus, Isang Taong Mapanalanginin**

Inilalarawan si Jesus sa Ebanghelyo ni Marcos na nagsasagawa ng sunud-sunod na aksyon. Idinidiin ni Marcos ang ministeryo ni Jesus bilang sunud-sunod na pangyayari na nagaganap agad pagkatapos ng naunang kaganapan. Ang pang-abay na Griego na euthus—na isinasalin bilang “agad, bigla”—ay matatagpuan sa 51 na talata sa apat na Ebanghelyo at 41 beses sa Marcos (Marcos 1:21, 28; 6:45, 50; at 14:43, kasama ang iba pa; tingnan ang Danker, et al., A Greek-English Lexicon of the New Testament and Other Early Christian Literature, p. 406). Malinaw na ang ulat ni Marcos ay ebanghelyong kumikilos. Gayunpaman, bagama’t ang diin ni Marcos ay nasa isang aktibong Jesus na abala sa Kanyang ministeryo, idinidiin din ni Marcos ang ministeryo ni Jesus na umiikot sa buhay ng panalangin.

Ang panalangin ay susing elemento sa karanasan ni Jesus bilang tao at pangunahing prayoridad sa Kanyang ministeryo (Marcos 1:35). Bagama’t ang pang-araw-araw na kabuhayan ni Jesus ay puno ng maraming gawain, hindi pinagpipilian lamang ang pakikipagniig sa Kanyang Ama sa anumang kalagayan. Sa simula ng kanyang Ebanghelyo, idiniin ni Marcos ang karanasan ni Jesus sa panalangin. Binanggit din ni Marcos ang karanasan ni Jesus sa panalangin habang hinaharap Niya ang mga espiritu ng mga demonyo sa Kanyang ministeryo (Marcos 9:29) at sa huling mga araw ng Kanyang gawain sa lupa (Marcos 14:32-38).

**Ang Awtoridad ni Jesus**

Ang unang tala tungkol sa awtoridad ni Jesus ay matatagpuan sa Marcos 1:22: “Namangha sila sa Kanyang aral, sapagkat sila'y tinuturuan Niyang tulad sa isang may awtoridad at hindi gaya ng mga eskriba.”

Sa kanyang komentaryo tungkol sa Marcos, binanggit ni M. Eugene na “para sa Judaismo at naunang Kristiyanismo, ang Diyos ang may pinakamataas na awtoridad; ang isyu ay kung paano dinadala ang awtoridad ng Diyos. Sa Judaismo, nasa Torah ang awtoridad ng Diyos, na kailangang bigyang kahulugan sa pamamagitan ng debate at pagboto ng mga kwalipikadong mga iskolar. Para kay Marcos, ang awtoridad ng Diyos ay nasa salita ni Jesus, na payak na bumibigkas.”—Boring, Mark: A Commentary, (Louisville, KY: Westminster John Knox Press, 2006), p. 63. Ipinapaliwanag ng kaisipan na ito ang pagmamalasakit ng mga pinunong Judio noong tinatanong nila si Jesus: “lumapit sa Kanya ang mga punong pari, ang mga eskriba, at ang matatanda. Sinabi nila sa Kanya, ‘Sa anong awtoridad Mo ginagawa ang mga bagay na ito? O sino ang nagbigay sa Iyo ng awtoridad na gawin ang mga bagay na ito?’” (Marcos 11:27. 28).

Karagdagan pa rito, kailangan nating isaisip na bihasa ang mga escriba sa letra ng kautusan, ngunit tila hindi sila kailanman nabago ng diwa nito. Kaya’t hindi nila nagawang isakabuhayan ito, pangatawanan ito, at ipakita sa kanilang mga buhay ang praktikal na dimensyon ng ebanghelyo (Marcos 1:22). Kailangan nating bigyang-pansin ang usapan sa pagitan nina Jesus at ilang mga Judio sa Juan 5. “Sinasaliksik ninyo ang mga kasulatan sapagkat iniisip ninyo na sa mga iyon ay mayroon kayong buhay na walang hanggan; at iyon ang nagpapatotoo tungkol sa Akin. . . . Subalit nalalaman Ko na ang pag-ibig ng Diyos ay wala sa inyo” (Juan 5:39, 42). Kumikilos si Jesus, ang Pinunong Tagapagturo at Dakilang Halimbawa, mula sa mababaw na pag-ayon sa mga letra lamang ng kautusan tungo sa tiyak na buhay na paglalahad ng katotohanan ng Biblia.

Tinutulungan tayo ng Marcos 1:27 na higit na maunawaan ang isyu na nakapalibot sa awtoridad ni Jesus. Sinasabi ng talatang ito, “nagtanungan sila sa isa't isa, na sinasabi, ‘Ano ito? Isang bagong aral! May kapangyarihan Siyang mag-utos maging sa masasamang espiritu at Siya'y kanilang sinusunod.’ ” Ipinapakita ng may akda na iniuugnay ng mga tao ang turo ni Jesus sa awtoridad, isang awtoridad na nakaugnay sa hayag na pamamaraan sa mga aksyon. Iniuugnay at pinapatunayan ni Marcos ang awtoridad ni Jesus sa mga himalang Kanyang isinasagawa. Sa ibang salita, inihahayag ng awtoridad ni Jesus ang exousia; ibig sabihin, ito’y kapwa “karunungan at kapangyarihan” (Danker, et al., A Greek-English Lexicon of the New Testament and Other Early Christian Literature. p. 353). Para kay Marcos, kasama sa paghahayag ng mabuting balita ni Jesus ang mga himala.

**Si Jesus at ang mga Demonyo**

Kapansin-pansin sa Marcos ang paghaharap ni Jesus at ng mga demonyo. Itinatala ng Ebanghelyo ang mga pwersang maka-demonyo na humamon sa ministeryo ni Jesus (Marcos 1:34, 39; 3:15, 22; 6:13; 7:26, 29, 30; 9:38; 16:9, 17). Inilalarawan ang mga kapangyarihang ito bilang masasama o maruming mga espiritu (Marcos 1:23, 26 patuloy; 3:11, 30; 5:2, 8, 13; 6:7; 7:25; 9:25). Inilalarawan ni Marcos ang mga taong pinahihirapan ng mga demonyong ito na inaalihan ng demonyo (Marcos 1:32; 5:15, 18). Wala nang iba pang Ebanghelyo ang nagpopokus sa napakaraming reperensya sa mga pwersa ng kasamaan.

Tatlong aspeto ng mga enkwentro ni Jesus sa mga pwersa ng kasamaan ang mahalagang pansinin dito:

Naroon ang kasamaan sa simula pa lamang ng ministeryo ni Jesus (Marcos 1:23). Sa katunayan ang unang himala ni Jesus, ayon kay Marcos, ay ang pagpapalayas ng masamang espiritu mula sa isang lalaki sa loob ng sinagoga sa Capernaum (Marcos 1:25).

Nakikilala ng mga demonyo iyong hindi nakilala ng mga pinuno tungkol kay Jesus at sa Kanyang pagkakakilanlan. Sinabi ng mga demonyo na si Jesus ay siyang “Banal ng Diyos” (Marcos 1:24), “Anak ng Diyos” (Marcos 3:11), at “Anak ng Kataas-taasang Diyos” (Marcos 5:7).

Palaging nagagapi ni Jesus ang mga demonyo. Iniuulat ni Marcos na sinabi ng mga demonyo, “Naparito Ka ba upang kami'y puksain?” (Marcos 1:24). Sa ibang pagkakataon, “nagpapatirapa sa Kanyang harapan” ang mga demonyo” (Marcos 3:11). Pinalayas ni Jesus ang mga demonyo palabas sa mga taong kanilang sinasakop, kahit na gaano karami ang mga maruruming espiritu na naninirahan sa taong inaalihan (Marcos 5:9; 16:9).

Pansinin ang malalim na pag-aaral na orihinal na nasulat sa Kastila, tungkol sa pagpapalaya sa tao sa sinagoga na inaalihan ng demonyo: “May kapangyarihan si Jesus dahil Siya’y Anak ng Diyos, iyong Pinahiran ng Diyos, na puno ng Banal na Espiritu. Ginagawa ng mga salita ni Jesus na mabisa ang paghahari ng Diyos; nilalabanan ng masamang espiritu ang paghaharing iyon at nilalabanan si Jesus, samantalang nilalapastangan ang banal na lugar ng sinagoga. . . . Maaaring umangal ang mga demonyo, ngunit hindi nila mapipigilan ang paghahari ng Diyos na mabilis na kumalat sa pamamagitan ng nagpapalayang kapangyarihan ng Salita ni Jesus.”—Ricardo Aguilar, “La liberacion de un poseido en una sinagoga (Mc 1, 21b-28)” in Reflexiones Biblicas Para un Mundo en Crisis, ed. Javier Quezada (Mexico: Mission Nosotros A. C., 2010), pp. 190-193.

Si Jesus, na Siyang dumating upang itatag ang kaharian ng Diyos (Marcos 1:15), ay higit na mataas sa lahat ng mga espiritung maka-demonyo. “Ang Kanyang kapangyarihan ay walang hanggang kapangyarihan” (Daniel 7:14). Kasama sa Kanyang kapangyarihan ang pangingibabaw sa mga makalupang kapangyarihan at gayundin sa mga espirituwal na kapangyarihan. Sa Ebanghelyo ni Marcos, tinatagurian si Satanas bilang gaping kalaban.

### Ikatlong Bahagi: Aplikasyon sa Buhay

Eksaktong inilalarawan ni Ellen G. White ang aktibong ministeryo ni Jesus. Isinulat niya: Ang kabuhayan ng Tagapagligtas, noong Siya’y narito sa ibabaw ng lupa ay hindi isang pagpapaginhawa at pagmamahal sa sarili, kundi Siya’y gumagawang may kasipagan at katapatan sa ikaliligtas ng nawaglit na mga tao. Mula roon sa sabsaban ng hayop hanggang sa Kalbaryo ay tinunton Niya ang landas ng pagkakait sa sarili, at hindi Niya sinikap na makawala sa mabigat na gawain, mahihirap na paglalakbay, at nakapanghihinang pag-aalaala at paggawa.”—White, Paglapit kay Cristo, p. 107. Pagkatapos ay idinagdag niya, “Kaya nga’t yaong mga kabahagi ng biyaya ni Cristo ay magiging laan sa anumang pagsasakripisiyo upang ang mga iba na pinagkamatayan Niya ay makabahagi ng kaloob na buhat sa langit. Gagawin nila ang lahat nilang makakaya upang lalong mapabuti ang sanlibutan sa pamamagitan ng kanilang paninirahan dito.”—Paglapit kay Cristo, p. 108.

Sa malaking pagkakataon, ang mga kaanib ng inyong klase ay mga mananampalataya na sangkot din sa isang partikular na ministeryo sa iglesia. Hilingan mo silang pagbulayan at pag-usapan ang mga sumusunod na katanungan:

Puno ng pagtanggi sa sarili ang buong buhay ni Jesus, mula sa pagiging sanggol hanggang sa krus. Mayroon ba sa ating nagsagawa na ng ministeryo na nangailangan ng labis na pagsasakripisyo? Talakayin.

Paano natin isasakabuhayan ang ebanghelyo sa ating pang-araw-araw na buhay?

` `