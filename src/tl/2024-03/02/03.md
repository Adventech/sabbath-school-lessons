---
title:  Isang Di-malilimutang Serbisyo sa Pagsamba
date:   08/07/2024
---

`Basahin ang Marcos 1:21–28. Anong hindi malilimutang karanasan ang naganap sa sinagoga sa Capernaum, at anong mga espirituwal na katotohanan ang ating maaaring makuha mula sa kuwentong ito?`

Karamihan sa mga Kristiyano ay may mga hindi malilimutang mga sandali sa kanilang paglalakbay Kristiyano—ang pagpapasyang sumunod kay Jesus; ang araw ng kanilang bautismo; isang makapangyarihang sermon kung saan kanilang lubos na nadama ang presensya ng Diyos. Ang ilan sa mga sandaling ito ay maaaring hindi lamang di-malilimutan kundi nagbabago rin ng buhay.

Ganito rin ang maaaring nangyari para sa ilang mga tao sa Capernaum nang Sabbath na inilarawan sa Marcos 1. “Namangha sila sa Kanyang aral, sapagkat sila’y tinuturuan Niyang tulad sa isang may awtoridad at hindi gaya ng mga eskriba” (Marcos 1:22). Habang nagtuturo si Jesus, isang lalaking inaalihan ng demonyo, na walang alinlangang naapektuhan ng kapangyarihan ng turo ni Jesus, ay sumigaw, na nagsasabi, “Anong pakialam mo sa amin, Jesus ng Nazaret? Naparito Ka ba upang kami’y puksain? Alam ko kung sino Ka, ang Banal ng Diyos” (Marcos 1:24), at pinalayas ni Jesus ang demonyo.

Isipin ang mga implikasyon ng mga salitang ito mula sa demonyo.

Una, kinikilala ng demonyo si Jesus bilang “ang Banal ng Diyos.” Kinikilala niya na si Jesus ay ang banal na sugo ng Diyos, na kaiba sa mga marumi at di-banal na hukbo ni Satanas. Inaasahan natin ang mga bagay at mga indibiduwal na banal sa isang lugar ng pagsamba, hindi mga marurumi at di-banal na mga bagay. Kaya’t sa kuwentong ito, may malinaw na pagkakaiba sa pagitan ng mga puwersa ng kabutihan at mga puwersa ng kasamaan. Makikita natin dito ang katotohanan ng malaking tunggalian. Maaaring hindi pa kilala ng mga tao kung sino si Jesus, ngunit tiyak na kilala Siya ng demonyo at ipinahayag ito nang pampubliko.

Pagkatapos, ang utos na lumabas mula sa lalaki ay ating mauunawaan, pero bakit may utos na “Tumahimik ka”? Simula rito sa Marcos, lumilitaw ang isang kamangha-manghang tema: ang panawagan ni Jesus na manahimik tungkol sa kung sino Siya. Tinatawag ito ng mga iskolar na “Mesiyanikong Sekreto.”

Ang panawagan ni Jesus na manahimik ay makatwiran dahil sa mga pulitikal na konteksto patungkol sa mga inaasahan sa Mesiyas noong Kanyang panahon. Mapanganib na maging isang mesiyas. Gayunpaman, kasama ng mga panawagan para sa katahimikan, ang mga malinaw na pagpapakita ng tunay na pagkakakilanlan ni Jesus. Sa paglipas ng panahon, magiging malinaw na hindi maaaring itago ang pagkakakilanlan ni Jesus, at ang katotohanan kung sino Siya ay magiging sentro ng ebanghelyo. Hindi lamang dapat makilala ng mga tao kung sino si Jesus, kundi kinakailangan ding magpasya kung paano sila tutugon sa Kanyang pagdating at kung ano ang ibig sabihin nito para sa kanila.

`Sa pagsusumikap na magpatotoo sa iba, kailan mainam na hindi ipahayag ang lahat ng ating paniniwala tungkol sa “pangkasalukuyang katotohanan”?`