---
title:  Mga Karagdagang Paglilingkod sa Sabbath
date:   09/07/2024
---

`Basahin ang Marcos 1:29–34. Paano tinulungan ni Jesus ang pamilya ni Pedro, at anong mga espirituwal na liksyon ang ating maaaring makuha mula sa kuwentong ito?`

Pagkatapos ng kamangha-manghang serbisyo sa sinagoga, nagpahinga si Jesus kasama ang Kanyang maliit na grupo ng mga alagad (sina Pedro, Andres, Santiago, at Juan) sa tahanan ni Pedro, upang gugulin ang natitirang bahagi ng araw ng Sabbath sa magiliw na hapunan at pagsasama-sama.

Ngunit may pagkabahala sa eksena: ang biyenang babae ni Pedro ay may lagnat, na noon ay nangangahulugang ikaw ay gagaling o kung hindi’y mamamatay. Iniulat nila kay Jesus ang karamdaman, at kinuha Niya ang kamay ng biyenang babae ni Pedro at itinayo siya. Agad siyang nagsimulang maglingkod sa kanilang mga pangangailangan. Anong makapangyarihang halimbawa ito ng prinsipyong ang mga taong iniligtas at pinagaling ni Jesus ay maglilingkod sa iba bilang bunga nito!

Sa kabuuan ng Marcos madalas na nagpapagaling si Jesus sa pamamagitan ng paghawak sa taong may sakit (tingnan sa Marcos 1:41; 5:41), bagama’t sa ibang pagkakataon ay hindi nabanggit ang paghipo (tingnan sa Marcos 2:1-12; 3:1-6; 5:7-13).

Hindi pa tapos sa paglilingkod si Jesus noong araw na iyon. Pagkalubog ng araw, marami ang dumating sa bahay ni Pedro para sa kagalingan, walang pagdududa na mula sa pagkakita sa naganap sa sinagoga noong araw na iyon o sa pagkarinig tungkol dito. Ang katotohanang hindi sinabi ng manunulat ng Ebanghelyo sa kanyang mga mambabasa na nagpaantala ang mga tao dahil sa mga oras ng Sabbath ay nagpapakita na inaasahan niyang alam ng kanyang mga mambabasa ang tungkol sa Sabbath. Ang katangiang ito ay kasuwato sa pagiging mangingilin ng Sabbath ng kanyang mga mambabasa.

Sinasabi ni Marcos na nagtipon ang buong lunsod sa pinto noong gabing iyon (Marcos 1:33). Mahaba rin siguro ang oras na kinailangan para matulungan ni Jesus ang lahat ng mga taong iyon.

“Matagal silang nagdatingan at nag-alisan; sapagkat walang nakakaalam kung sa kinabukasan ay kasama pa rin nila ang Manggagamot. Hindi pa nasaksihan sa Capernaum ang isang araw na katulad nito. Puno ang hangin ng tinig ng tagumpay at mga sigaw ng paglaya. Masaya ang Tagapagligtas sa kasiyahan na Kanyang pinukaw. Habang minamasdan Niya ang paghihirap nilang lumalapit sa Kanya, naantig ang Kanyang puso sa pagkahabag, at nagalak Siya sa Kanyang kapangyarihan na ipanumbalik sila sa kalusugan at kasiyahan.

“Hindi tumigil si Jesus sa Kaniyang paggawa hanggang sa ang kahuli-hulihang maysakit ay nalunasan. Malalim na ang gabi nang magsialis ang karamihan, at minsan pang naghari ang katahimikan sa tahanan ni Simon. Lumipas na ang mahabang maghapon ng paggawa, at kinailangan ni Jesus na mamahinga. Datapwa't samantalang ang lungsod ay nagugupiling pa sa mahimbing na pagkakatulog, ang Tagapagligtas ay “bumangon nang matagal pa bago mag-umaga, ... at lumabas, at nagtungo sa isang ilang na pook, at doo'y nanalangin.”—Ellen G. White, _Bukal ng Buhay_, p. 347.