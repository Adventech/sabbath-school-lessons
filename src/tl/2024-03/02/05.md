---
title:  Ang Lihim ng Ministeryo ni Jesus
date:   10/07/2024
---

`Basahin ang Marcos 1:35-39. Anong mga mahahalagang mga aral ang makukuha mula sa ginawa ni Jesus dito?`

Bumangon si Jesus bago sumikat ang araw at nagtungo sa isang tahimik at walang taong lugar upang manalangin. Idinidiin ng Marcos 1:35 ang panalangin bilang pokus ng pagkilos ni Jesus. Ang ibang mga anyo ng pananalita sa pangungusap ay nakabuod―Siya ay bumangon, lumabas, nagtungo (lahat ay nasa pamanahong aorist sa Griego, na nagpapakita ng gawaing natapos na). Ngunit ang pandiwang “nanalangin” ay nasa pamanahong imperfect, isang anyong ginagamit upang magpahayag, lalo na dito, ng isang prosesong nagpapatuloy. Siya’y nananalangin, nagpatuloy Siya sa pananalangin. Idinidiin din ng talata kung gaano kaaga noong lumabas si Jesus, na nagpapahiwatig na ang kanyang panahon para sa pananalangin ay mahaba.

Sa mga Ebanghelyo, nakilala natin si Jesus bilang isang taong mapanalanginin (tingnan sa Mateo 14:23; Marcos 6:46; Juan 17). Tila isa ito sa mga susing lihim sa kapangyarihan ng ministeryo ni Jesus.

`Basahin ang Lucas 6:12. Ano ang itinuturo nito tungkol sa buhay pananalangin ni Jesus?`

Ang maraming mga Kristiyano ay may mga takdang oras para sa panalangin. Ang gawaing ito’y mabuti at matuwid, ngunit maaari rin itong maging nakagawian lamang, halos ginagawa nang hindi pinag-iisipan. Ang isang paraan ng pagtakas sa lumang kaayusan ay ang paminsan-minsang pagbabago ng oras ng panalangin o ang manalangin nang mas matagal kaysa sa nakasanayan. Ang punto ay ang hindi pagkukulong sa iyong sarili sa isang pormula na hindi na mababago. Hindi sinamahan nina Pedro at ng kanyang mga kasamahan si Jesus sa dakong panalanginan. Marahil ay alam nila ang lugar, dahil nakita nila Siya. Ang sinabi nila na ang lahat ay naghahanap kay Jesus ay nagmumungkahing sinundan Niya ang kawili-wiling karanasan noong nakalipas na araw ng mas higit pang pagpapagaling at pagtuturo. Nakapagtatakang tumanggi si Jesus at itinuro ang mas malawak na larangan ng paglilingkod sa ibang mga lugar. “Sinabi Niya sa kanila, ‘Pumunta tayo sa iba pang mga karatig-bayan upang Ako'y makapangaral din naman doon, sapagkat dahil dito Ako'y naparito’ ” (Marcos 1:38).

`Kung si Jesus mismo ay nangailangang gumugol ng malaking oras sa panalangin, gaano pa kaya tayo, at gaano karaming oras ba ang kailangan nating gugulin sa panalangin? Ano ang sinasabi sa atin ng halimbawa ni Jesus?`