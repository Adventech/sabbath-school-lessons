---
title:  “Sumunod Kayo sa Akin”
date:   07/07/2024
---

`Basahin ang Marcos 1:16–20. Sinu-sino ang mga lalaking tinawag ni Jesus bilang mga alagad, at ano ang kanilang tugon?`

Walang gaanong naitala na mga salita ni Jesus sa Marcos 1. Gayunpaman, sa Marcos 1:17 ay makikita ang Kanyang mga sinabi sa dalawang mangingisda, sina Simon, na magiging kilala bilang “Pedro,” at ang kanyang kapatid na si Andres. Ang dalawang lalaki ay naroroon sa pampang ng Dagat ng Galilea na naghuhulog ng lambat.

Walang nabanggit na bangka o iba pang kagamitan sa pangingisda, na maaaring magpahiwatig na ang dalawang lalaki ay hindi mayaman sa pananalapi. Sa Marcos 1:19, 20, sina Santiago at Juan ay nasa isang bangka kasama ang kanilang ama at mga alipin, na nagpapahiwatig na mas maayos ang kanilang kalagayang pinansyal kaysa kay Pedro at Andres. Sinasabi ni Lucas na may bangka si Pedro at sa katunayan, sina Santiago at Juan ay mga kasama ni Pedro at Andres (tingnan ang Lucas 5:1–11). Ngunit maaaring ipinakikita ng Ebanghelyo ni Marcos ang isang pagkakaiba sa pagitan ng dalawang pangkat ng magkapatid na ito, at upang ipakita ang pagkakaibang iyon, tinawag ni Jesus sa pagiging mga alagad kapwa ang mga may mas kaunting yaman at ang mga mayroong higit.

Ang pagtawag ni Jesus sa mga lalaking ito ay simple, tuwiran, at propetiko. Tinatawag Niya silang sumunod sa Kanya; ibig sabihin, ang maging mga alagad Niya. Ipinakikita Niya na kung tutugon sila sa Kanyang tawag, Siya’y gagawa upang gawin silang mga mamamalakaya ng mga tao.

`Isipin kung bakit agad-agad (Marcos 1:16–20) na iiwan ng mga lalaking ito ang lahat at susunod kay Jesus.`

Ang Ebanghelyo ni Juan ay nagbibigay ng mas detalyadong paglalarawan (tingnan ang Juan 1:29–42). Tila baga ang magkapatid ay mga tagasunod ni Juan Bautista at narinig ang kanyang pahayag na si Jesus ay “ang Kordero ng Diyos, na nag-aalis ng kasalanan ng sanlibutan” (Juan 1:29). Nakatagpo nila si Jesus at gumugol ng panahon na kasama Siya malapit sa Ilog Jordan. Bilang resulta, ang kanilang pagtanggap sa panawagan ni Jesus sa ministeryo ay hindi basta-basta o libangan lamang. Maingat nilang pinag-isipan ito.

Ngunit bakit hindi nagbigay ng mas maraming detalye si Marcos? Marahil, ito ay upang bigyang-diin ang kapangyarihan ni Jesus. Nanawagan Siya, at ang mga mangingisda ay tumugon, at ang kanilang mga buhay, at mismong ang buong mundo, ay hindi na kailanman gaya ng dati.

`Anong mga bagay ang tinawagan kang isuko upang sumunod kay Jesus? (Isipin ang magiging implikasyon ng iyong sagot, lalo na kung wala kang maisip na anumang bagay.)`