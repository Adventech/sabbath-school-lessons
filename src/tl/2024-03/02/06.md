---
title:  Kaya Mo bang Mag-ingat ng Sekreto?
date:   11/07/2024
---

`Basahin ang Marcos 1:40-45. Ano ang itinuturo nito sa atin tungkol kay Jesus at kung paano Siya nakitungo sa mga nasa laylayan ng lipunan?`

Ang ketong ayon sa pagkakalarawan sa talatang ito, at sa buong Lumang Tipan din, ay hindi lamang tumutukoy sa kilala ngayon bilang Hansen’s disease (tunay na ketong). Ang salita sa Biblia ay higit na mabuting isalin bilang isang “kinakatakutang sakit sa balat” at maaaring kasama rin ang ibang mga sakit sa balat. Maaaring dumating ang Hansen’s disease sa Ancient Near East noong ikatlong siglo B. C. (tingnan sa David P. Wright at Richard N. Jones, “Leprosy,” The Anchor Bible Dictionary, tomo 4 [New York: Doubleday, 1992], pp. 277-282). Kaya’t ang ketonging tinutukoy sa talata ay marahil may Hansen’s disease, bagama’t hindi tayo nakatitiyak kung ano talaga ang sakit ng lalaki, maliban sa ito’y masama.

Nananampalataya ang ketongin na kaya siyang pagalingin ni Jesus. Ayon sa Levitico 13, ang isang ketongin ay karumal-dumal at kailangang umiwas sa ibang tao (tingnan sa Levitico 13:45, 46).

Ngunit nakilos si Jesus ng pagkahabag sa lalaki at hinawakan siya. “Dahil sa awa, iniunat ni Jesus ang Kanyang kamay, hinipo ang ketongin at sinabi sa kanya, ‘Gusto ko, maging malinis ka’ ” (Marcos 1:41). Dapat ay naging marumi si Jesus dahil dito hanggang sa kinagabihan, kung kailan kailangan Siyang maligo upang muling maging malinis (ihambing ito sa Levitico 13-15). Ngunit malinaw na sinasabi ni Marcos na ang paghipo ni Jesus sa lalaking may sakit ay siyang naglinis sa kanya mula sa kanyang ketong. Kaya’t hindi narumihan si Jesus sa pamamagitan ng paghipo sa lalaki.

Pinapunta ni Jesus ang lalaki sa pari na sinabihang mag-alay ng iniutos ni Moises para sa ganitong mga kaso sa Levitico 14. Sa buong Ebanghelyo ng Marcos, tumatayo si Jesus bilang tagapagtanggol at tagapag-ingat ng itinuro ni Moises (tingnan sa Marcos 7:10; 10:3, 4; 12:26, 29-31). Taliwas ang pananaw na ito sa mga tagapanguna ng relihiyon, na sa mga talata sa Marcos 7, 10, at 12 ay sinisira ang orihinal na layunin ng mga turong ibinigay sa pamamagitan ni Moises. Ipinapaliwanag ng mga detalyeng ito ang utos ni Jesus na manahimik ang lalaki sa Marcos 1:44. Kung sasabihin niya na pinagaling siya ni Jesus, maaaring maimpluwensyahan ang pagpapasya ng pari dahil sa pagtatangi laban kay Jesus.

Ngunit tila hindi ito nauunawaan ng pinagaling na ketongin, at sa pagsuway sa utos ni Jesus, ikinalat niya ang balita, na dahil dito’y naging imposible kay Jesus na pumasok sa mga bayan nang hayagan para sa Kanyang ministeryo.

`Paano tayo maaaring maging maingat na huwag gawin ang mga bagay na makakapigil sa pagpapangalat ng ebanghelyo, gaano man kabuti ang ating mga layunin?`