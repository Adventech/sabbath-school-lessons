---
title:  Mula sa Loob Palabas
date:   03/08/2024
---

### Basahin Para sa Pag-aaral sa Linggong Ito
Marcos 7; Isaias 29:13; Exodo 20:12; Marcos 8:11-21.

> <p>Talatang Sauluhin</p>
> “Walang anumang nasa labas ng tao na pagpasok sa kanya ay nakapagpaparumi sa kanya kundi ang mga bagay na lumalabas sa tao ang nakapagpaparumi sa tao” (Marcos 7:15).

Ang aralin para sa linggong ito’y Marcos 7 at ang unang kalahati ng Marcos 8. Sa simula ng Marcos 7, si Jesus ay pumukaw ng kontrobersya sa pamamagitan ng Kanyang pagtanggi sa tradisyong pangrelihiyon. Gayunpaman, ginawa Niya ito sa paraang kapansin-pansing sumusuporta sa isang bagay na may malalim na kaugnayan sa buhay Kristiyano ngayon.

Pagkatapos ay naglahad si Jesus ng isang palaisipan na nagbubukas ng pintuan sa tunay na pagkaunawa kung tungkol saan talaga ang pananampalataya.

Pagkatapos nito’y nagtungo Siya sa Tiro at Sidon at nakatagpo ang isang babae na siyang tanging tao sa mga Ebanghelyo na nanalo sa pangangatwiran kay Jesus. Ang Kanyang pakikipagtagpo sa babae ay hindi karaniwan, at sa ilalim nito’y may ilang lihim na pakikipagtalastasan na nakuha ng babae, at dahil sa kanyang pananampalataya ay pinagbigyan ni Jesus ang kanyang kahilingan.

Ang Marcos 7, kasama ng isa pang pagpapagaling, ay naghahayag ng mahalagang katotohanan na, gaano man kahanga-hangang mga himala, ang mga ito lamang ay kadalasang hindi sapat upang buksan ang mga puso sa katotohanan. Kung tutuusin, ano ang kabutihang naidulot ng mga himala para sa mga lider ng relihiyon na determinadong tanggihan si Jesus?

Sa Marcos 8 tinitingnan ng pag-aaral ang kahalagahan ng tinapay bilang simbolo ng mga turo at tradisyon. Ang mga kuwentong ito ay naglalaman ng magagandang aral tungkol sa kahulugan at pagsasagawa ng buhay pangrelihiyon.

_*Pag-aralan ang liksyon sa linggong ito bilang paghahanda sa Sabbath, Agosto 10._