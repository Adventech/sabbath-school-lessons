---
title:  Karagdagang Kaisipan
date:   09/08/2024
---

Basahin ang Ellen G. White, “Ang Sali’t Saling Sabi,” “Iginiba ang mga Hadlang,” at “Ang Tunay na Tanda,” sa _Bukal ng Buhay_, pp. 559-584.

“Sa mga tagasunod ng ating Panginoon ngayon, gaya rin nang una, kaylaganap nga ng tuso at mapandayang kasalanang ito! Kaydalas na ang paglilingkod natin kay Cristo, at ang pakikisama natin sa isa't isa, ay nadudungisan ng lihim na pagnanasang itaas ang sarili! Gaano kabilis ang pag-iisip ng pagpupuri sa sarili, at ang pagnanasa sa pag-apruba ng tao! Ang pag-ibig sa sarili, ang pagnanasa sa isang mas madaling daan kaysa sa itinakda ng Diyos ang humahantong sa pagpapalit ng mga tuntunin ng Diyos sa mga teorya at tradisyon ng tao. Sa Kaniyang sariling mga alagad ay sinabi ang babala ng mga salita ni Kristo, ‘Mag-ingat kayo at iwasan ninyo ang lebadura ng mga Fariseo.’

Ang relihiyon ni Kristo ay ang pagkamatapat. Ang pagsusumikap para sa ikararangal ng Diyos ay siyang adhikaing itinatanim ng Espiritu Santo sa puso ng tao; at ang mabisang paggawa lamang ng Espiritu ang makapagtatanim ng adhikaing ito. Kapangyarihan lamang ng Diyos ang makapapawi ng pagkamakasarili at ng pagpapaimbabaw. Ang ganitong pagbabago ay tanda ng Kanyang paggawa. Kapag ang pananampalatayang tinatanggap natin ay pumapatay ng kasakiman at pagkukunwari, kapag ito'y umaakay sa atin na hanapin ang ikaluluwalhati ng Diyos at hindi ang sariling atin, malalaman nga natin na ito'y natutumpak. ‘Ama, luwalhatiin Mo ang Iyong pangalan’ (Juan 12:28), iyan ang diwa ng buhay ni Cristo, at kung susundan natin Siya, ito rin ang magiging diwa ng ating buhay. Inuutusan Niya tayong ‘lumakad, na gaya ng inilakad Niya,’ at ‘sa ganito'y nalalaman natin na Siya'y ating nakikilala, kung tinutupad natin ang Kaniyang mga utos’ (1 Juan 2:6, 3).”–Ellen G. White, _Bukal ng Buhay_, pp. 583, 584.

**Mga Tanong Para sa Talakayan**:

`Anong mga Kristiyanong gawain ang natagpuan mong nakatutulong sa iyo na panatilihing malinis ang iyong puso?`

`Sino ang mga taong “marurumi” sa inyong pamayanan? Ano ang maaari mong gawin upang madala sila sa ebanghelyo?`

`Pag-isipan bilang isang klase kung ano ang magagawa ninyo upang magbahagi ng ebanghelyo sa mga simpleng pamamaraan sa inyong mga kapitbahay?`

`Basahin ang Marcos 8:1-10, ang pagpapakain sa 4,000. Ano ang kaibahang magagawa nito sa interpretasyon ng talatang ito kung ang karamihan sa mga naroon marahil ay mga Hentil? Bakit hindi mahalaga ang kaibahang ito?`