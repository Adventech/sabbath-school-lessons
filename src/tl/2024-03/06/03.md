---
title:  Malilinis na Kamay o Malinis na Puso?
date:   05/08/2024
---

`Basahin ang Marcos 7:14–19. Ano ang pakahulugan ni Jesus sa palaisipan sa Marcos 7:15?`

Ang mga salita ni Jesus sa talatang ito’y naging palaisipan para sa maraming tao habang kanilang iniisip ang kaugnayan nito sa mga turo ng Levitico 11 tungkol sa malilinis at hindi malilinis na pagkain. Inaalis na ba ni Jesus ang mga ganitong pagtatangi? Nagkakamali ba ang mga Seventh-day Adventist sa pagtuturo na ang mga kaanib na kumakain ng laman ay dapat lamang na kumuha sa listahan ng mga malilinis na hayop?

Una, magiging kakatwa kung biglang aalisin ni Jesus ang mga turo ni Moises sa Marcos 7:14-19 samantalang katatapos lamang Niyang ipagtanggol si Moises laban sa tradisyon sa Marcos 7:6-13. Ikalawa, ang mismong tradisyon na itinataguyod ng mga Fariseo ay walang batayan sa turo ng Lumang Tipan; samantala, ang mga batas sa pagkain ay mayroon. Ikatlo, ang ipinapakahulugan ng Marcos 7:19 kapag sinasabi nitong nilinis ni Jesus ang lahat ng pagkain ay hindi tumutukoy sa pag-alis ng mga batas sa pagkain, kundi sa tradisyon ng pagiging madumi dahil sa paghipo. Isang halimbawa nito ang maling kaisipan na maaari kang maging marumi sa pamamagitan ng pakikipag-ugnayan sa mga Hentil at maaari ka ring marumihan sa paghipo sa pagkain na kanilang hinawakan.

`Basahin ang Marcos 7:20-23. Ano ang sinabi ni Jesus na nagpaparumi sa isang tao?`

Sa Marcos 7:19 sinabi ni Jesus na ang pagkain ay hindi pumapasok sa puso kundi sa tiyan at pagkatapos ay lumalabas sa pamamagitan ng bituka. Ngunit sa Marcos 7:21-23, sinabi Niya na ang kasamaan ay nagmumula sa loob ng puso, sa gitna ng pagkatao ng isang tao. Inilalarawan niya ang mga bisyo na nagsisimula sa masasamang kaisipan at pagkatapos ay nagtatapos sa masasamang mga gawa.

Kapag ang pagtukoy sa ikalimang utos sa Marcos 7:10 ay kasama sa listahan ng bisyo, ang bawat utos ng ikalawang tapyas ng Sampung Utos ay naroroon. Dagdag pa, tinutukoy ni Jesus ang walang kabuluhang pagsamba, sa Marcos 7:7, ang pagsira sa kung ano ang nasa puso ng unang apat na utos ng Sampung Utos. Kaya, si Jesus ay tumatayo bilang isang tagapagtanggol ng Kautusan ng Diyos sa buong talatang ito.

`Maaaring mayroon kang tamang teyolohiya, ngunit sino ang ganap na nagtataglay at nagmamay-ari ng iyong puso?`