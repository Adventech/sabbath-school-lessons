---
title:  Komento ng Guro
date:   09/08/2024
---

### Unang Bahagi: Pangkalahatang Ideya

Mga Susing Talata: Marcos 7:6-8; 7:33-37

Pokus ng Pag-aaral: Marcos 7.

**Panimula**: Sa panahon ng Kanyang pagmiministeryo, itinaas ni Jesus ang Kasulatan bilang pahayag mula sa Diyos, na madalas na sumisipi mula sa Lumang Tipan. Bagama’t alam ng mga tagapagturo ng Israel nang napakabuti ang Kasulatang Hebreo, mas higit na nangingibabaw ang tradisyon ng tao kaysa mga turo ng Biblia. Sa pagsasaisip ng ganitong kaligiran, rerepasuhin ng ating aralin ang mga piling talakayan sa pagitan ni Jesus at ng mga Fariseo.

**Mga Tema ng Aralin**: Tinatalakay sa aralin para sa linggong ito ang tatlong bahagi, ayon sa pagkakabalangkas sa Marcos 7:6-8. (Tinatalakay ng ikatlong bahagi ang paksa ng Paglalang, ayon sa pagkakalahad sa salaysay ng pagpapagaling sa lalaking bingi). Ang tatlong mga bahagi ay ang mga sumusunod:

1. Sinusuri ng unang bahagi ang konteksto sa Lumang Tipan ng Marcos 7:6-8 at tumitingin sa reperensya sa Isaias 29:13, ayon sa pagkakasipi sa Marcos.

2. Isinasaalang-alang ng ikalawang bahagi ang mga tradisyon. Sa liwanag ng Marcos 7:6-8, ihahambing at pag-iibahin natin ang tradisyon ng mga matatanda sa mga tagubilin ng Diyos sa Kasulatan.

3. Ang ikatlong bahagi, gaya nang nauna nang natala, ay tungkol sa salaysay ng pagpapagaling sa lalaking bingi sa Marcos 7:33-37. Tatalakayin natin ang mga paraan kung saan ang ilang elemento ng tema ng Paglalang ay ipinapahiwatig sa pagpapagaling na ito.

### Ikalawang Bahagi: Komentaryo

**Ang Konteksto ng Marcos 7:6-8 sa Lumang Tipan**

Naharap ang bayan ng Diyos sa ika-pitong siglo B. C. sa kritikal na sandali sa kanilang pangrelihiyong karanasan. Malinaw na inilalarawan ang karanasang ito sa Isaias 1: “Tinalikuran nila ang PANGINOON, hinamak nila ang Banal ng Israel, sila'y lubusang naligaw” (Isaias 1:4). Kaya’t tinanong sila ng Panginoon, “Ano sa Akin ang dami ng inyong mga handog?” (Isaias 1:11). Walang saysay ang lumapit at sumamba sa Diyos sa ilalim ng maskara ng pormalidad. Kaya’t nagsasalita ang Panginoon sa Kanyang bayan sa pamamagitan ng Kanyang propeta, at itinatala ng propeta ang mga salitang ito sa mga talatang ito ng tula:

“Huwag na kayong magdala ng mga walang kabuluhang alay; ang insenso ay karumaldumal sa Akin. Ang bagong buwan, ang Sabbath, at ang pagtawag ng mga kapulungan — hindi Ko na matiis ang kasamaan at ang banal na pagpupulong” (Isaias 1:13).

Sinasabi ba ng mga talatang ito na laban sa sistema ng paghahandog ang Panginoon, ayon sa itinakda para sa pamayanang Israelita sa pamamagitan ni Moises? Siyempre hindi. Ang sinasalungat ng Panginoon ay relihiyong paimbabaw, puno ng pakitang-tao at hungkag sa tunay na pagkatakot sa Panginoon (ihambing sa Isaias 1:16, 17). Ang pangrelihiyong konteksto ng Isaias 29:13, na ipinahihiwatig ni Marcos sa kapitulo 7, ay tila katulad. Ipinapakita ng isang malapitang pagsusuri ng Isaias 29:13 ang isang magandang chiasmus. Nasa ibaba ang pagsasalin ng may akda:

A. Ang bayang ito ay lumalapit sa pamamagitan ng kanilang bibig
	B. At pinapupurihan Ako ng kanilang labi
		C. Samantalang malayo ang kanilang puso sa Akin
	B1. At ang kanilang takot sa Akin
A1. Ay utos ng mga tao na natutuhan sa pamamagitan ng pagsasaulo.

Ano ang problema ng mga mananambang Israelita, ayon sa nakasulat sa talatang ito? Hindi ang kanilang mga salita sa pagsamba ang mismong problema; sa halip, ang kanilang mga salitang ibinaba sa pormal na pag-uulit. Ano ang dahilan ng ganitong kalagayan? Ang kanilang mga puso (ang kanilang pag-iisip) ay malayo sa tunay na debosyon sa Panginoon. Kaya’t ang kanilang mga salita ay walang kabuluhan.

Maaaring makatulong sa ating pag-unawa nito ang sinabi ni J. Alec Motyer, “Habang sinusuri ng Panginoon ang kanilang pagsamba, ang tanging nakikita Niya’y pagsunod sa mga alituntunin ng tao. Hindi sa minamaliit ng Panginoon ang paggamit ng mga salita; ngunit ang mga salitang walang puso ay walang kabuluhan; at ang pagsamba ay hindi pagsamba (Marcos 7:6-8) malibang ito’y nakasalig at tumutugon sa inihayag ng Diyos.”—Motyer, _Isaiah: An Introduction and Commentary, vol. 20 of Tyndale Old Testament Commentaries_ (Downers Grove, IL: InterVarsity Press, 1999), pp. 215, 216.

Sa pagbubuod, ang bayan ng Israel, ang sariling bayan ng Diyos, ay nabubuhay sa isang paghahati ng kanilang relihiyon. Pinanatili nila ang pormalidad sa pagsamba, subalit hindi sila nabubuhay ayon sa mga prinsipyo sa kasulatan na itinuro sa kanila at madalas na inuulit sa kanila. Ang pagsamba, kasama ang lahat ng elemento nito, ay walang kabuluhan kapag walang pagsunod. Hindi laban ang Diyos sa wastong pagdiriwang sa pagsamba; dumating ang galit Niya dahil sa mabigat na pormalidad sa kanilang pagsamba. (Tingnan ang Teofilo Correa, “El Contexto Veterotestamentario de Marcos 7:6-7,” in _Marcos: El Evangelista del “Tiempo Cumplido.” Leyendo el evangelio de Marcos: su mensaje en el pasado y en la actualidad_. Ed. Merling Alomia, Joel Leiva, and Juan Millanao [Ediciones Theologika, 2003], p.129.)

**Mga Tradisyon sa Liwanag ng Marcos 7:6-8**

Si Marcos, sa kanyang alusyon sa Isaias, ay sumusunod sa teksto ng Septuagint, isang saling Griego ng Bibliang Hebreo (Lumang Tipan). Dahil ang mga tagapakinig ni Marcos ay mga Hentil, magiging mas pamilyar sa kanila ang bersyong Griego. Sa pagsunod sa Septuagint, tinutukoy ni Marcos ang paksa ng pagsambang walang kabuluhan, na may pagdiin sa kaisipan ng mga alituntunin ng mga tao. Isinasalin ang Marcos 7:6, 7 sa sumusunod na paraan: “Iginagalang Ako ng bayang ito ng kanilang mga labi, subalit ang kanilang puso ay malayo sa Akin. At walang kabuluhan ang pagsamba nila sa Akin, na itinuturo bilang aral ang mga utos ng mga tao.”

Ang mga talatang ito mismo ang nagbibigay ng konteksto para sa salaysay sa Marcos 7. Idinidiin ng salaysay ang paghaharap sa pagitan ng mga Fariseo at eskriba; ang paksang pinagtatalunan ay tungkol sa paghuhugas ng kamay. Sa Marcos 7:3, 4, si Marcos mismo ang nagbigay ng detalye sa salaysay tungkol sa pagtatalong ito. “Sapagkat ang mga Fariseo at ang lahat ng mga Judio ay hindi kumakain malibang makapaghugas na mabuti ng mga kamay, na sinusunod ang tradisyon ng matatanda” (Marcos 7:3). Tila ang mga tagubilin sa paghuhugas ng kamay na tumutukoy sa pari sa paglilingkod sa santwaryo ay ipinatupad ng mga matatanda sa lahat ng tao. Kaya’t kinakailangang sumunod ang mga tao sa tradisyong iyon. Katulad ng binabanggit ni C. S. Mann: “Ang pinagtatalunan dito’y hindi ang kautusan ni Moises, kundi tradisyong sinasalin sa pamamagitan ng salita o nasusulat na tinanggap mula sa matandang kapanahunan at pinararangalan dahil sa katandaan nito.”—Mann. “Mark, A New Translation With Introduction and Commentary,” The Anchor Bible, (New York/London: Doubleday, 1986), vol. 27, p. 312.

Kinukundina ni Jesus ang pabigat na ito na ipinatong ng mga pari sa mga tao. Dahil dito, tinawag Niya ang mga Fariseo at escriba na mga mapagkunwari (Marcos 7:6). Gayunpaman, hinihigitan ni Marcos sa kanyang salaysay ang payak na pagtanggi sa tradisyon ng tao: Sinasaway ni Jesus ang mga tagapagturo ng Israel sa paratang na ang kanilang mga tradisyon ay nagdulot ng anino sa Salita ng Diyos. Tinuligsa ni Jesus ang mga tagapagturong relihiyoso dahil ayon sa paratang ni Jesus na, “Iniwan ninyo ang utos ng Diyos at inyong pinanghahawakan ang tradisyon ng mga tao” (Marcos 7:9). Sa Marcos 7:13, nagdadalamhati si Jesus dahil sa maling gawain na ito na bunga ng gawa ng mga tagapagturo ng Israel. Kaya’t ito ang ipinaratang sa kanila ni Jesus: inyong “pinawawalang kabuluhan ang salita ng Diyos sa pamamagitan ng tradisyon na inyong ipinamana.”

Sa pagbubuod, kapwa sa henerasyon nina Isaias, noong ikapitong siglo B. C., at sa henerasyon ni Marcos, noong unang siglo A. D., walang kabuluhan ang pagsamba ng bayan ng Diyos dahil sa kanilang maling pagdidiin at sa mapagpaimbabaw na pananaw ng kanilang mga puso. Sa ilang paraan, may pananagutan ang mga Fariseo at eskriba para sa kalagayang ito dahil, bilang mga pinuno, ginagamit nila ang kanilang malaking impluwensya sa mga tao para itaguyod ang tradisyon ng tao sa ibabaw ng banal na pahayag at itaas ang mga tagubilin ng tao sa mga utos ng Diyos. Dito, sa pamamagitan ng pahiwatig, inaanyayahan ni Cristo ang Kanyang bayan na bumalik sa Kasulatan at sa daan nito ng katarungan at kahabagan. Inihahayag din ni Cristo ang espirituwalidad na higit sa panlabas at pormal na relihiyon. Bagkus, itinataguyod ni Cristo ang espirituwal na karanasan na nakasalig sa isang pagpapasyang may kamalayan at debosyon na maglingkod sa Diyos na may tapat na puso sa liwanag ng inihayag ng Diyos.

**Ang Gawain ng Pagpapagaling sa Isang Lalaking Bingi**

Madalas na tinutukoy ng mga may akda ng Biblia ang ibang bahagi ng Kasulatan sa pagbuo ng kanilang mga akda. Maaaring kasama sa mga alusyong ito ang hayag na pagsipi, gaya sa Marcos 1:2, 3, kung saan sumisipi si Marcos mula sa Isaias 40:3, o sa kaso ng Marcos 7:6, 7, kung saan sumisipi siya mula sa Isaias 29:13. Malinaw na may natatanging interes si Marcos sa mga sulat ni Isaias. Maliban pa sa mga direktang pagsipi, tinutukoy din ng mga manunulat ng Biblia (na hindi sinisipi) ang iba pang mga sulat. Sa ibang mga kaso, maaaring mahinuha ng mambabasa ang ilang impluwensya (sa antas ng tema) mula sa mas naunang pinagkunan. Kaya’t maaari nating ipaglaban na may alusyon sa tema ng Paglalang na makikita sa salaysay ng pagpapagaling sa lalaking bingi sa Marcos 7:31-37.

Upang lalo pang masuri ang kaisipang ito, talakayin natin ang Genesis 2:7, na nagsasabing, “At nilalang ng PANGINOONG Diyos ang tao mula sa alabok ng lupa, at hiningahan ang mga butas ng kanyang ilong ng hininga ng buhay; at ang tao ay naging buhay na kaluluwa” (ihambing sa Isaias 43:7).

Inilalarawan ng Genesis ang paglalang ng unang tao sa ating planeta. Ang salitang nilalang ay nagmula sa pandiwang Hebreo na ysr, na nangangahulugan ding “tabasin, buuin, ihugis” (tingnan ang David Clines, The Dictionary of Classical Hebrew [Sheffield: Sheffield Academic Press, 1998], vol. IV, p. 269). Ginagamit ng may-akda ng Genesis ang pandiwang ito upang ilarawan ang gawain ng isang Manlalalang na binubuo, o isang magpapalayok na hinuhugis, ang Kanyang nilalalang. Hindi maitatanggi ang gamit ng paghipo sa larawan ng Manlalalang na inilalagay ang Kanyang kamay sa bagay upang hugisin mula rito ang unang tao. Dagdag pa rito, inilalarawan ng sumusunod na pangungusap sa Genesis 2:7 ang bahagi sa proseso na ginagawang buhay at may kamalayan ang materyales na walang buhay. Nagbibigay ang Panginoon ng hininga ng buhay sa luwad. Kanyang “hiningahan ang mga butas ng kanyang ilong.”

Gayundin, sa Marcos 7 mayroon tayong alusyon sa paggawa kay Adan. Sa kalagayan ng lalaking bingi, na nahihirapan magsalita (Marcos 7:32), kumikilos si Jesus sa pamamagitan ng paggamit sa Kanyang sariling mga kamay at bibig bilang paraan ng pagpapagaling. Sa ganito’y sinisikap ni Jesus na “muling hugisin,” ang Kanyang nilalang, na Kanyang ginagawa sa pamamagitan ng paglalagay ng Kanyang mga daliri sa tainga ng lalaki. Pagkatapos ay dumura Siya at hinipo ang dila ng lalaki ng Kanyang laway, at sa pag-utos ng Kanyang salita, muling nalalang ang lalaki. Sa sandaling iyon, ang lalaki’y naging isang bagong tao. “Agad nabuksan ang kanyang mga tainga, nakalag ang tali ng kanyang dila, at siya'y nakapagsalita nang malinaw” (Marcos 7:35).

Gayunpaman, hindi lamang ang mga paglalarawan sa itaas ang tanging dahilan na maaari nating ipalagay ang ugnayan sa pagitan ng pagpapagaling ni Jesus sa lalaking bingi at sa tema ng Paglalang. Nagmumula sa Marcos 7:37 ang karagdagang mga ebidensyang sumusuporta. Namangha ang mga tao kay Jesus dahil “Mabuti ang pagkagawa Niya sa lahat ng mga bagay; Kanya pang ginagawang makarinig ang bingi at pinapagsasalita ang pipi.” Sa iisang talatang ito, dalawang beses na ginamit ni Marcos ang pandiwang Griego na poieo, na maaaring isalin na “lumalang, gumawa.” Kapansin-pansin na ang pandiwa ring ito ang ginamit ng Septuagint upang isalin ang pandiwang Hebreo na bara', o “lumalang,” mula sa Genesis 1.

Kaya’t ang Maylalang ng sansinukob ay dumating sa lupa upang ipanumbalik ang nilalang, na sinira ni Satanas. Ayon sa Marcos, dumating si Jesus upang simulan ang Kanyang gawain ng muling paglalang sa pamamagitan ng mabuting “pagkagawa Niya sa lahat ng mga bagay.” Walang alinlangan, ang ganitong gawain ay kaganapan ng propesiya tungkol sa Mesiyas, muli mula sa Isaias.

> <p></p>
> “Inyong sabihin sa kanila na may matatakuting puso,
> <p></p>
> ‘Kayo'y magpakatapang, huwag kayong matakot!
> <p></p>
> Narito tingnan mo, ang inyong Diyos ay darating na may paghihiganti,
> <p></p>
> Na may ganti ng Diyos.
> <p></p>
> Siya'y darating at ililigtas kayo.
> <p></p>
> Kung magkagayo'y mamumulat ang mga mata ng bulag,
> <p></p>
> At ang mga tainga ng bingi ay mabubuksan;
> <p></p>
> Kung magkagayo'y lulukso ang pilay na parang usa,
> <p></p>
> At ang dila ng pipi ay aawit sa kagalakan” (Isaias 35:4-6).

### Ikatlong Bahagi: Aplikasyon sa Buhay

Bakit hiniling ni Jesus sa ilang taong Kanyang pinagaling na huwag sabihin kaninuman ang tungkol sa Kanyang gawain o sa Kanyang ministeryo ng pagpapagaling? “Inutusan naman sila ni Jesus na huwag nilang sabihin ito kaninuman; ngunit habang lalo niyang ipinagbabawal sa kanila, lalo namang masigasig nilang ipinamamalita ito” (Marcos 7:36). Ihambing ang Marcos 7:36 sa Marcos 8:30; 5:43 at 1:44, 45. Bakit sa palagay ninyo baliktad ang ginawa ng mga tao sa hinihiling ni Jesus?

Kaugnay sa tradisyon ng tao, makikilala mo ba ang anumang “tradisyon” na pinapalitan ang Banal na Kasulatan sa inyong pamayanan? Ang Banal na Kasulatan ba’y siya pa ring ating gabay habang pinangungunahan natin ang ating pamayanan ng pananampalataya sa kasalukuyan? Ano ang kahulugan ng talatang “ang kanilang puso ay malayo sa Akin” (Marcos 7:6)?

` `