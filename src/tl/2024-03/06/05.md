---
title:  Pilipit ang Dila
date:   07/08/2024
---

`Basahin ang Marcos 7:31-37. Sino ang dinala kay Jesus, at ano ang ginawa ni Jesus para sa kanya?`

Hindi dumaan si Jesus ang pinakamalapit na daanan pabalik sa Galilea mula sa rehiyon ng Tiro at Sidon. Tila nagtungo si Jesus sa hilaga mula sa lugar ng Tiro, paakyat sa rehiyon ng Sidon, pagkatapos ay papasok at pababa na dumadaan sa gitna ng lugar na nasa hilagang-silangan ng Dagat ng Galilea, at sa wakas ay dumating malapit sa dagat mismo. Iyon ay isang paikot-ikot na ruta, marahil ay upang magkaroon ng karagdagan pang panahon upang maturuan Niya ang Kaniyang mga alagad.

Hindi sinasabi ng talata kung sino talaga ang nagdala sa lalaki kay Jesus, ngunit madaling makita ang kanyang problema–hindi siya nakakarinig at nahihirapan magsalita. Ang kawalan ng pandinig ay naghihiwalay sa mga tao mula sa kanilang kapaligiran, at napakahirap para sa mga lubusang hindi nakakarinig ang matutong magsalita. Maaaring matagal na ang problema ng lalaking ito.

Nauunawaan ni Jesus ang kalagayan ng lalaki at dinala siya sa isang tabi nang sarilinan. Kataka-taka ang paraan ng pagpapagaling ng Panginoon sa lalaki, lalo na para sa mga makabagong mambabasa. Inilagay Niya ang Kanyang daliri sa tainga ng lalaki, dumura, hinipo ang Kanyang dila at bumuntong hininga. Hinawakan ni Jesus ang mga apektadong bahagi na Kanyang pagagalingin, ngunit bakit Siya bumuntong hininga? “Napabuntunghininga Siya nang sumagi sa Kaniyang isip ang mga taingang nakapinid sa katotohanan, at ang mga dilang ayaw kumilala sa Manunubos.”–Ellen G. White, _Bukal ng Buhay_, p. 574.

Mahimalang ipinanumbalik ni Jesus ang pandinig ng lalaki at binigyang kakayanan siyang magsalita nang malinaw. Inilalarawan ng Kanyang buntong hininga ang mga hangganan na inilagay ng Diyos sa Kanyang sarili ukol sa kalayaan sa pagpili ng tao. Hindi Niya pipilitin ang kalooban. Ang lahat ng tao ay malaya na piliin kung sino ang gusto nilang manguna sa kanilang buhay–ang Prinsipe ng Buhay o ang prinsipe ng kadiliman. Maaaring buksan ni Jesus ang mga binging tainga ngunit hindi Niya pipilitin ang mga pusong hindi naniniwala na kilalanin ang Kanyang pagiging Mesiyas.

Ang maigsing kwentong ito’y naglalarawan kung ano ang magagawa ng Diyos para sa kanila na kusang bumabaling sa Kanya. Marahil ay nakaranas ka ng pagdadalawang-isip sa pagbabahagi ng iyong pananampalataya, na parang napipilipit ang iyong dila kung ano ang sasabihin. Nag-aalok ang himalang ito ng lakas ng loob na kayang buksan ng Panginoong Jesus ang iyong pandinig upang maging sensitibo sa mga pangangailangan ng iba at magbahagi ng handang salita upang palakasin sila sa kanilang paglalakbay.

`Ano ang gagawin mo sa mga kaloob na ibinigay sa iyo ukol sa pakikinig at pagsasalita, sapagkat ang mga ito’y talagang mga regalo? Paano mo sila ginagamit?`