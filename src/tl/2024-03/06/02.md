---
title:  Mga Tradisyon ng Tao Laban sa mga Utos ng Diyos
date:   04/08/2024
---

`Basahin ang Marcos 7:1–13. Anong mahahalagang katotohanan ang inilalahad dito?`

Maaari nating mailarawan sa ating isip ang mga batang pinag-aaralan ang talatang ito sa Paaralang Sabado at umuuwi upang sabihin sa kanilang mga nanay na hindi nila kailangang maghugas ng kanilang kamay bago kumain dahil sinabi ito ni Jesus. Ngunit hindi tungkol sa paghuhugas ng kamay ang kwentong ito.

Noong panahon ni Jesus, marami sa lupaing iyon ang lubos na nag-iingat sa ritwal na pang-kalinisan. Sa panahon sa pagitan ng mga tipan, ang kaisipan ng paghuhugas ng kamay upang manatiling dalisay para sa ritwal ay umaabot sa mga pangkaraniwang tao, bagama’t sa Lumang Tipan ang mga tuntuning ito’y para lamang sa mga pari (Exodo 30:17-21). Sa pagsunod sa konseptong ito, umangal ang mga lider ng relihiyon kay Jesus tungkol sa Kanyang mga alagad.

Hindi tuwirang sinagot ni Jesus ang katanungang itinanong sa Kanya. Bagkus, ipinagtanggol Niya ang Kanyang mga alagad sa pamamagitan ng dalawang paraan ng pagtugon. Una, sinipi Niya ang matitinding salita ni Isaias na sinasaway ang bayang nagpaparangal sa Diyos sa kanilang salita, ngunit ang kanilang mga puso ay malayo sa Kanya (Isaias 29:13). Nagpapatuloy ang sipi mula sa Isaias sa pagkundina sa paglalagay ng mga tradisyon ng tao sa lugar ng mga banal na utos.

Ang ikalawang bahagi ng tugon ni Jesus ay naglalaro sa sipi mula sa Isaias. Binanggit ng Panginoon ang utos na parangalan ang mga magulang (Exodo 20:12); ibig sabihin nito’y alagaan sila sa kanilang katandaan, at pinag-iiba ito sa tradisyong pangrelihiyon kung saan ang isang tao ay maaaring magbigay ng isang bagay sa Diyos (regalo, corban) at gamitin pa rin ito para sa sarili, ngunit hindi ito ipagagamit sa matatandang magulang na nangangailangan. Isipin ninyo ang maaaring maging usapan, “Pasensya na, tatay. Gusto ko sanang tulungan kita, kaya lang naibigay ko sa templo ang pera.”

Ang ganitong uri ng pagpapaimbabaw ang lubusang tinutuligsa ni Jesus. Inilalagay nila ang tradisyon ng tao sa ibabaw ng Salita ng Diyos at sa paggawa nito sila’y nagkakasala.

Kaya’t ano ang tugon sa tanong ng mga Fariseo? Ipinapahiwatig ng tugon ni Jesus na hindi nakakakumbinsi ang kanilang pagdidiin sa paglilinis ng kamay bilang kailangan upang ang isang tao’y maging kasang-ayon sa kalooban ng Diyos. Bagkus, malinaw na sinusuportahan ng Kanyang tugon ang pangingibabaw ng mga utos ng Diyos laban sa tradisyon ng tao. (Tingnan din ang Marcos 1:44; 7:10, 11; 10:3-8; 12:26, 29-31).

`Maaari kayang mayroon tayong mga tradisyon na salungat sa mga pamantayan ng kautusan ng Diyos? Kung gayon, anu-ano ang mga ito?`