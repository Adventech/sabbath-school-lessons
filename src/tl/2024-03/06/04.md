---
title:  Mga Mumo Para sa mga Aso
date:   06/08/2024
---

`Basahin ang Marcos 7:24-30. Anong mahahalagang aral ang matatagpuan sa kwentong ito?`

Kasunod ng mga mahirap na talata sa pag-aaral kahapon, ang kwento sa talatang ito’y naglalabas din ng mga nakakabahalang katanungan. Bakit malupit ang pagtugon ni Jesus sa babaing ito, na tinatawag siyang isang aso?

Hindi Niya ito malinaw na ipinaliliwanag, subalit ang dalawang katangian ng Kanyang tugon sa kaniya ay nagpapahiwatig kung ano ang itinuturo Niya. Sa Marcos 7:27, sinabi Niyang hayaan mo “munang” mapakain mga bata. Kung may “muna” tila lohikal na magkakaroon ng “ikalawa.” Ang isa pang katangian ay ang paggamit ni Jesus ng isang diminutive form ng salitang aso, na hindi nangangahulugang mga tuta kundi, sa konteksto, mga aso na pinapayagan sa loob ng bahay na kabaligtaran sa mga aso sa kalye. Pinulot ng babae ang dalawang puntong ito sa kanyang tugon kay Jesus, na tumutulong na ipaliwanag ang kanyang tugon.

Medyo tahasan ang tugon ng babae. Sumagot siya: “Panginoon, kahit na ang mga aso sa ilalim ng hapag ay kumakain ng mga nalaglag na pagkain ng mga anak” (Marcos 7:28).

Paano naisip ng babaing ito ang kanyang sagot kay Jesus? Tiyak na itinulak siya ng pagmamahal sa kanyang anak na babae. Ngunit pinalakas din ni Jesus ang kanyang loob. Sinabi Niya “muna,” na nagpapahiwatig na maaaring magkaroon ng susunod. Higit pa rito, ipinahiwatig Niya na ang babae ay isang aso sa ilalim ng hapag, kaya’t siya’y nasa paanan ni Jesus na nagsusumamo para sa kanyang anak. Kaya’t inangkin niya ang karapatan ng aso sa pagkain na nahulog sa lapag.

Ipinapakita ng tugon ng babae ang kanyang pananampalataya. Ang pagtawag sa makapangyarihang himala ng pagpapagaling sa kanyang anak mula sa malayo bilang isang “mumo” ay parehong nagpapahiwatig na napakadakila ng kapangyarihan ni Jesus (Kung ang gayong himala ay pagkaing nahulog, ano na ang buong tinapay?) at ang pagbibigay ng ipinapakiusap ng babae ay maliit na bagay lamang para kay Jesus. Nakilos si Jesus at pinagbigyan ang kanyang kahilingan.

“Sa pamamagitan ng Kaniyang mga pakikitungo sa babae, ipinapakita Niya na siya (ang babae) na itinuturing na itinakwil mula sa Israel ay hindi na taga-ibanglupa ngayon, kundi isang anak sa sambahayan ng Diyos. Bilang isang anak ay karapatan nito na makibahagi sa mga kaloob ng Ama.”–Ellen G. White, _Bukal ng Buhay_, p. 570.

`Bakit labis na salungat sa turo ni Jesus ang pagtatangi laban sa ibang lahi o nasyonalidad? Paano maaalis sa atin ang kasamaang ito?`