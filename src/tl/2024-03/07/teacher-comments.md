---
title:  Komento ng Guro
date:   16/08/2024
---

### Unang Bahagi: Pangkalahatang Ideya

Mga Susing Talata: Marcos 8:31-33, 38; 9:1, 7

Pokus ng Pag-aaral: Marcos 8:27-38; 9:1-8.

**Panimula**: Nangingibabaw na paksa sa Marcos ang kaharian ng Diyos. Inaangkin ni Jesus na kinakatawanan Niya ang kaharian ng Diyos. Dumating ang Tagapagligtas upang ipanumbalik ang Kanyang bayan sa kahariang ito. Kaya’t ang lahat ng bagay sa Kanyang adyenda sa lupa ay patungo sa pagtataguyod sa panukalang pagtubos ng Diyos. Walang makapagpapabaling kay Cristo mula sa Kanyang misyon. Ganap na itinalaga Niya ang Kanyang sarili rito. Sa pagpapatibay sa gawain ni Jesus sa lupa, ang Ama, sa naganap na pagbabagong-anyo ni Cristo, ay muling inanunsyo ang pagiging Anak ni Jesus at nananawagan sa Kanyang mga tagasunod na sundin ang Kanyang Anak.

**Mga Tema ng Aralin**: Tinatalakay ng aralin para sa linggong ito ang dalawang paksa:

1. Ang pagiging pangunahin ng misyon ni Jesus sa liwanag ng panukalang pagtubos ng Diyos.

2. Ang kaluwalhatian ng kaharian ng Diyos, ayon sa pagkakadiin sa Marcos 9:1, at ayon sa kaganapan ng Pagbabagong-anyo.

### Ikalawang Bahagi: Komentaryo

**Ang Pagkauna ni Jesus**

Sa kanyang ebanghelyo, nagbigay si Marcos ng malaking pansin sa mga gawa ni Jesus para sa mga tao. Halimbawa, maaaring inilalarawan ni Marcos ang pakikipag-usap ni Jesus sa karamihan o sa iisang tao. Palaging naroon sa kwento ang mga alagad ni Jesus, ngunit wala silang mahalagang papel sa maraming pagkakataon. Gayunpaman, ang Marcos 8:27-33 ay isang pericope o bahagi ng salaysay, kung saan may malapit na pag-uusap sa pagitan ni Jesus at ng Kanyang mga alagad. Nagbubukas ang eksena sa pakikipag-usap ni Jesus sa lahat ng mga alagad. Pagkatapos, sa huli, magpopokus ang usapan sa iisang alagad, si Pedro.

Nagsimula ang usapan sa tanong ni Jesus tungkol sa Kanyang pagkakakilanlan. Sinabi ng ilang mga alagad na may pagkakaiba ng opinyon sa mga tao tungkol sa kung sino si Jesus at kung ano ang Kanyang misyon. Ang iba sa mga alagad ni Jesus ay kinikilala si Jesus na nauugnay sa gawain ni Juan Bautista o sa ibang mga propeta. Hindi ipinapahiwatig ng katanungan ni Jesus na hindi Niya alam kung sino Siya? Bagkus, nais Niyang idiin ang layunin ng Kanyang buhay sa lupa at gusto Niyang maunawaan ng Kanyang mga alagad ang Kanyang misyon mula sa sarili Niyang bibig. Dahil dito, pagkatapos ng unang sagot ni Pedro na “Ikaw ang Cristo” (Marcos 8:29), sinimulan ni Jesus na ilahad ang ilang hinaharap na pangyayari sa Kanyang paglalakbay. Kinilala ni Pedro si Jesus bilang ho Christos, ang Cristo (na may pamanggit na pantukoy), ang Mesiyas, ang Pinahiran. (Tingnan ang danker, et al., A Greek-English Lexicon of the New Testament and Other Early Christian Literature, p. 1091.) Angkop ang pagiging Mesiyas ni Jesus sa eskatolohikal na pananaw ng ebanghelyo: Siya ang Pinili na isinugo ng Diyos upang tubusin ang Israel. Pagkatapos na pagtibayin ang pagkakakilanlan ni Jesus bilang Mesiyas, binabalangkas ni Marcos ang mga detalye tungkol sa misyon ni Jesus bilang Mesiyas, na idinidiin na, “pinasimulan Niyang ituro sa kanila na ang Anak ng Tao ay kinakailangang magdusa ng maraming bagay at itakuwil ng matatanda, ng mga punong pari, at ng mga eskriba, at patayin at pagkaraan ng tatlong araw ay muling mabubuhay” (Marcos 8:31). Nais ni Jesus na ganap na mabatid ng Kanyang mga alagad ang Kanyang buhay sa lupa. Magdurusa Siya sa panahon ng Kanyang pagmiministeryo, mamamatay, at pagkatapos ay mabubuhay na mag-uli.

Ipinapakilala ng Marcos 8:32, 33 ang isang sarilinang usapan sa pagitan nina Pedro at Jesus. Ayon kay Marcos, nagsimula si Pedrong sawayin si Jesus. Ngunit higit na mahusay ang salita ni Mateo tungkol sa pananaw ni Pedro tungkol sa layunin ni Jesus: “Huwag nawang itulot ng Diyos, Panginoon! Hindi kailanman mangyayari ito sa Iyo” (Mateo 16:22). Kamangha-manghang napakahigpit ng tugon ni Jesus, “Umalis ka diyan Satanas! Sapagkat hindi mo iniisip ang mga bagay na ukol sa Diyos, kundi ang mga bagay na ukol sa tao” (Marcos 8:33). Bakit tumugon si Jesus kay Pedro sa ganitong paraan? Dahil sa payak na dahilan na sinaling ni Pedro ang pinakamahalagang aspeto ng Kanyang buhay at ministeryo: ang panukalang pagtubos ng Diyos. Hindi pinahihintulutan ni Jesus ang sinuman na gambalain ang panukala ng Diyos, kahit na ang paggambalang ito’y nararamtan ng “mabubuting” layunin. Pinahintulutan ni Jesus ang mga tao na makipagtalo sa Kanya nang palaban. Tiniis Niya ang mga insulto. Hindi Siya umaangal nang masaktan. Ngunit isang bagay ang hindi pinahintulutan ni Jesus: ang paghadlang, o sadyang pagpigil sa panukala ng Ama para sa Kanyang buhay.

Ang plano ng Ama ang nag-uudyok kay Jesus; ito ang dahilan para sa Kanyang buhay. Higit na mahalaga ang panukala ng Ama para sa Kanyang buhay kaysa sa pisikal na pagkain: “Ang pagkain Ko ay ang gawin ang kalooban ng nagsugo sa Akin” (Juan 4:34; ihambing sa Marcos 6:31). Ang umaalalay sa buhay ni Jesus ay ang panukala ng Diyos; maliban dito, ang lahat ng mga bagay ay pangalawa lamang. Ang buhay ni Jesus ay ganap na isinuko sa kalooban ng Diyos. Sa katulad na paraan, maaaring angkinin ng mga tagasunod ni Jesus na talagang sa Kanya kapag ipinamuhay niya ang isang buhay na naka-sentro sa Diyos at naka-pokus sa Kanyang panukala para sa kanilang katubusan.

**Silang Makakasilay sa Kaluwalhatian ng Kaharian ng Diyos**

“Katotohanang sinasabi Ko sa inyo, may ilan sa nakatayo rito na hindi makakatikim ng kamatayan, hanggang sa makita nila ang kaharian ng Diyos na dumarating na may kapangyarihan” (Marcos 9:1).

Kailangang basahin ang talatang ito sa liwanag ng mga huling talata ng Marcos 8. Kung saan nagsasalita si Jesus tungkol sa halaga ng pagiging alagad. Nilinaw ni Jesus na, “ang sinumang ikinahihiya Ako at ang Aking mga salita sa mapangalunya at makasalanang salinlahing ito ay ikahihiya rin naman siya ng Anak ng Tao, pagdating Niyang nasa kaluwalhatian ng Kanyang Ama na kasama ng mga banal na anghel” (Marcos 8:38). Sa pericope na ito, may dalawang kapanahunan na tinutukoy si Jesus: ang kapanahunan ng kasalukuyang henerasyon at ang kapanahunan ng henerasyon na aabutang buhay sa lupa sa panahon ng pagbabalik ni Jesus. Ang Kanyang pagbabagong-anyo sa Marcos 9:2-7 ay maliit ngunit tumpak na paglalarawan ng pangunahing pangyayari sa Kanyang hinaharap na pagluwalhati. Si Pedro, na naroon, ay tila nauunawaan ang kaganapang ito sa gayong paraan. Tingnan ang 2 Pedro 1:16: “Sapagkat kami ay hindi sumunod sa mga kathang-isip na ginawang may katusuhan nang aming ipaalam sa inyo ang kapangyarihan at pagdating ng ating Panginoong Jesu-Cristo, kundi kami ay mga saksing nakakita ng Kanyang kadakilaan.” Tungkol sa kanila na “hindi makakatikim ng kamatayan, sinasabi ng The Seventh-day Adventist Commentary, “Mahalaga na itinala ng lahat ng tatlong Ebanghelyong Sinoptiko ang salaysay ng Pagbabagong-anyo pagkatapos ng hulang ito. . . . At dagdag pa rito binabanggit ng tatlo na naganap ang Pagbabagong-anyo halos isang linggo pagkatapos ng pagbigkas na ito, na ipinapahiwatig na ang pangyayari ang siyang kaganapan ng hula. Tila inaalis ng ugnayan sa pagitan ng dalawang bahagi na may iba pang tinutukoy si Jesus maliban sa Pagbabagong-anyo, na maliit na pagpapakita ng kaharian ng kaluwalhatian.”—The SDA Bible Commentary, vol. 5, p. 436.

Dagdag pa, maaaring sabihin na tinutukoy ni Marcos ang kaganapang eskatolohikal ng maluwalhating araw ng ikalawang pagdating ni Jesus, kung saan tatanggap ng huling kagantihan na kamatayan ang “ilan sa nakatayo rito” (Marcos 9:1). Ang kamatayan sa pagkakataong ito ay tumutukoy sa ikalawang kamatayan. Kaya’t ang mga matuwid ay hindi masasama sa Marcos 9:1. Gayunpaman, upang maunawaan ang talata sa kontekstong ito, kailangang kunin ang ekspresyong “kamatayan” na tumutukoy, sa paraang simboliko, sa “ikalawang kamatayan.”

Ang isa pang interpretasyon ng Marcos 9:1 ay nagmumula sa pagkaunawa sa ekspresyong “makita.” Maaaring isalin ang Griegong eidon sa higit na ganap na paraan na pinapakahulugan ito na “tumingin, maranasan ang isang bagay, magpakita ng interes sa isang bagay.”—Danker, et al., A Greek-English Lexicon of the New Testament and Other Early Christian Literature, pp. 279, 280. Sa pananaw na ito, ang pangako ng Marcos 9:1 ay maaaring makasama ang ibang kaganapan dagdag pa sa kaganapan ng pagbabagong-anyo. At maaaring kabilang din dito ang ibang tao maliban kina Pedro, Santiago, at Juan na tanging nakakita sa pagbabagong-anyo ni Jesus.

Maaaring makatulong dito ang isang komento ni R. Alan Cole: “Ang talata [Marcos 9:1] ay kailangang tumukoy sa pagbabagong-anyo na agad na sumusunod, na tila makatuwiran; o sa mga darating pang kaganapan, na nasa loob pa ng isang lifespan ng tao, gaya ng tagumpay ni Cristo sa krus, na pinatunayan ng pagkabuhay na mag-uli (Colosas 2:15); o sa pagdating ng Espiritu; o sa darating pa na pagbibigay ng mga pagpapala ng kaharian sa mga Hentil.”—Cole, Mark:An Introduction and Commentary, vol. 2 of Tyndale New Testament Commentaries (Downers Grove, IL: InterVarsity Press, 1989), pp. 213, 214.

Ang isa pang mahalagang detalye na kailangang bigyang-pansin sa Marcos 9:1 ay ang pandiwang erchomai, na isinasalin na “dumarating” sa sugnay na “ang kaharian ng Diyos na dumarating na may kapangyarihan.” Ipinapahiwatig ng pandiwang ito na dumating na ang kaharian. Ang pag-unawang ito ay ayon sa mensahe ng Marcos na “malapit na ang kaharian ng Diyos” (Marcos 1:15). Muli, ang pangunahing paksa dito ay kaharian ng Diyos. Ang marubdob na pag-asa ni Jesus na ang ilan sa mga nakatayo sa paligid Niya ay mauunawaan, o malalaman, ang gawain ng Kanyang kaharian bago dumating ang araw ng Kanyang kamatayan.

Walang pagdududa na ang kaganapan ng Pagbabagong-anyo, at iba pang kaganapan na sumusunod, gaya ng pagkapako sa krus ni Cristo at pagkabuhay na mag-uli, ay mga mahalagang pangyayari na sinasadya upang subukan at palakasin ang pananampalataya ng mga alagad. Tila umaangkop ang kaisipan na ito sa pananaw ni Ellen G. White: “Nananalig ang mga alagad na si Moises at si Elias ay mga isinugo upang ipagsanggalang ang kanilang Panginoon, at upang itatag ang Kanyang kapangyarihan bilang Hari. Nguni't bago ang korona ay ang krus muna. Ang paksa ng pakikipag-usap nila kay Jesus ay hindi ang pagpapasinaya sa pag-upo ni Cristo bilang hari, kundi ang pagkamatay Niya na magaganap sa Jerusalem.”—_Bukal ng Buhay_, pp. 604, 605.

Ang Pagbabagong-anyo, sa paraang matalinghaga, ay “paunang tingin” ng dakilang kaganapan sa wakas ng kapanahunan: ang Ikalawang Pagdating. Napuno ng pagkamangha ang mga alagad sa ganito kaluwalhating kaganapan. Sa kanilang paningin, nagpakita sina Moises at Elias at nakipag-usap kay Jesus (Marcos 9:4). Ayon kay Ellen G. White, kapwa kinakatawanan nina Moises at Elias ang mga tinubos. Kinakatawanan ni Elias silang hindi makakatikim ng kamatayan, at kinakatawanan naman ni Moises silang magbabangon mula sa alabok. “Sa bundok ay ipinakita ang kahawig ng dumarating na kaharian ng kaluwalhatian—si Cristo ang Hari, si Moises ang kumakatawan sa mga banal na nabuhay na mag-uli, at si Elias ay kumakatawan sa kanila na tinangay sa langit.”—_Bukal ng Buhay_, p. 603.

May mahalagang papel na gagampanan ang Pagbabagong-anyo sa salaysay ng Ebanghelyo ni Marcos. Tiniyak ng kaganapang ito ang pagiging Anak ng Diyos ni Jesu-Cristo. Inilahad ng Diyos Ama ang isang sulyap sa kontekso ng Kanyang kaharian. Pagkatapos ay nabuo ang isang ulap at nililiman ang kaluwalhatian ng Diyos. Nagsalita ang Ama mula sa ulap, na sinasalangsang ang mapusok na payo ni Pedro. Ayon sa pagkakasabi ni Marcos: “May isang tinig na nanggaling sa ulap, ‘Ito ang Aking Anak, ang Minamahal; Siya ang inyong pakinggan!’” (Marcos 9:7). Inilalarawan ng kwentong ito ang kahalagahan ng ating pagkilala kay Jesus bilang Anak ng Diyos. Itinuturo rin sa atin ng salaysay ang importansya ng ating pagsunod sa Kanya kaysa sa makilala lamang Siya. Sa Biblia, ang pakikinig ay singkahulugan ng pagsunod. Ang ganitong pagsunod, o pakikinig, ay may kasamang araw-araw na pagpapasakop kay Jesu-Cristo. Sa ganito’y kasunod ng ating pagkakilala sa Kanya ang pagsunod.

Sa mga bahagi ng Ebanghelyo ni Marcos na ating napag-aralan, idinidiin ng may akda ang pagkakakilanlan ni Jesus bilang Mesiyas at nagbibigay ng malalaking tanda ng kapangyarihan at kaluwalhatian ng Kanyang kaharian. Inihahayag ni Suzanne W. Henderson nang napakabuti ang kaisipang ito noong isinulat niya, “Malinaw na pinapanday ng ikalawang ebanghelista ang pagkakakilanlang iyon sa apoy ng misyon ni Jesus bilang Mesiyas: magbigay ng paunang pagtawag pansin sa ganap na tagumpay ng Diyos laban sa mga kapangyarihan ng kasalukuyang masamang kapanahunan.”—Henderson, Christology and Discipleship in the Gospel of Mark (Cambridge University Press, 2006). p. 4.

### Ikatlong Bahagi: Aplikasyon sa Buhay

Labis na kamangha-mangha ang Pagbabagong-anyo na anupa’t natakot ang mga alagad dito (Marcos 9:6). Anyayahan ang inyong mga mag-aaral na tumigil sandali at isipin ang tungkol sa ikalawang pagdating ni Jesus. Ano ang mga una ninyong naiisip? Hilingin na kusang magbahagi sa klase ng ilan sa kanilang mga naiisip.

Ano ang mangyayari sa mga matuwid na patay sa Ikalawang Pagdating? Pag-isipan ang turo ni apostol Pablo: “Sa isang saglit, sa isang kisap-mata, sa huling pagtunog ng trumpeta, sapagkat ang trumpeta ay tutunog at ang mga patay ay mabubuhay na walang pagkasira at tayo'y babaguhin” (1 Corinto 15:52). Idinagdag niya sa bersikulo 54: “Mangyayari ang salitang nasusulat, ‘Ang kamatayan ay nilamon sa pagtatagumpay.’” Paano nakapagbibigay ng pag-asa at kaaliwan ang kaisipang ito?

` `