---
title:  Karagdagang Kaisipan
date:   16/08/2024
---

Basahin ang Ellen G. White, “Ang Ministeryo,” at “Sino ang Pinakadakila?” sa _Bukal ng Buhay_, pp. 609-636.

“Bago ang karangalan ay kapakumbabaan muna. Ang pinipili ng Langit na ilagay sa mataas na tungkulin sa harap ng mga tao, ay ang manggagawang tulad ni Juan Bautista, na nagpapakababa sa harapan ng Diyos. Ang alagad na lalong katulad ng bata ay siyang pinakamahusay at pinakamabunga sa paglilingkod sa Diyos. Ang mga anghel sa langit ay makikipagtulungan sa tao na ang sinisikap, ay hindi ang pagtataas ng sarili, kundi ang pagliligtas ng mga kaluluwa.”–Ellen G. White, _Bukal ng Buhay_, p. 626.

“Anuman ang ating kalamangan sa mga iba,—iyon man ay sa pinag-aralan at kalinangan, sa kadakilaan ng likas, kasanayang Kristiyano, at karanasang panrelihiyon—ay mayroon tayong utang sa mga hindi gasinong tumanggap ng pagpapala; at, sa abot ng ating makakaya, ay dapat tayong maglingkod sa kanila. Kung tayo'y malalakas, dapat nating alalayan ang mga kamay ng mahihina. Ang mga anghel ng kaluwalhatian, na laging nakakakita ng mukha ng Ama sa langit, ay naliligayahan na paglingkuran ang maliliit Niyang kinapal na ito. Ang mga nanginginig na kaluluwa, na may iba't ibang kapintasan ng likas, ay siya nilang tanging pinaglilingkuran. Ang mga anghel ay lagi nang naroroon sa dakong sila'y lalong kailangan, na kasama niyaong mga may pinakamahihirap na pakikipagbakang ginagawa laban sa sarili, at may mga kapaligirang lubos na nakapanghihina ng loob. At sa paglilingkod na ito ay makikipagtulungan ang mga tunay na tagasunod ni Cristo.”–Ellen G. White, _Bukal ng Buhay_, p. 632.

**Mga Tanong Para sa Talakayan**:

`Basahing muli ang Marcos 8:27-29? Gaano kadalas mo ikinukumpisal sa iba ang iyong paniniwala kay Jesus bilang Cristo?`

`Ano ang tamang balanse sa pagitan ng karanasan ng pakikipag-ugnayan kay Cristo sa tuktok ng bundok at ng karanasan ng paglilingkod sa mga pangangailangan ng iba doon sa baba ng kapatagan?`

`Sa klase, talakayin ang tugon sa katanungan tungkol sa kadakilaan sa pagtatapos ng aralin sa Miyerkules. Ano ang natukoy mong pagkakaiba sa pagitan ng kung paano ang mundo ay tumitingin sa kadakilaan at kung paano ang Diyos? Sino ang ilang mga tao na kinikilala ng sanlibutan bilang dakila ngunit maaaring hindi kinikilala ng Diyos na gayon? Kabaliktad nito, sino ang kinikilala ng Diyos bilang dakila ngunit binabaliwala o hinahamak pa nga ng sanlibutan? Ano ang sinasabi sa atin ng pagkakaibang ito kung gaano talaga kabaluktot at pilipit ang mga kaisipan ng sanlibutan?`

`Paano natin matututunang seryosohin ang kasalanan na, katulad ng sinabi ni Jesus, na mas mabuti pang mapinsala ka kaysa magkasala?`