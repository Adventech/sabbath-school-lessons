---
title:  Ang Malusog na Tao sa Impiyerno
date:   15/08/2024
---

`Basahin ang Marcos 9:42-50. Ano ang nagbibigkis sa mga turo ni Jesus sa talatang ito?`

Sa una, tila ang talatang ito’y koleksyon ng mga magkakaibang turo ni Jesus na itinapon na magkakasama na walang kaayusan. Ngunit inilalahad ng mas malapitang pagsusuri na ang bawat sumusunod na turo ay may kaugnayan sa nauna sa pamamagitan ng salita. Umiikot ang talata sa tatlong pangunahing salita na nagpapasulong sa pagtuturo sa bawat hakbang–“magbigay ng katitisuran,” “apoy,” at “asin.”

Ang unang turo ay tungkol sa “maliliit na ito,” na tumutukoy sa mga bagong mananampalataya. Inaatasan ang mga tagapagturo at mga tagapanguna sa kaharian ng Diyos na magkaroon ng pananagutan sa pangangalaga para sa mga bagong hikayat, na hawig sa gawain sa Lumang Tipan na pangangalaga sa pinakamahina sa lipunan–mga balo, ulila, at mga taga-ibang lupa. Nangungusap si Jesus gamit ang labis na paghahayag, na mas mabuti pang malunod sa dagat kaysa sa maging dahilan ng pagkakasala ng mga maliliit na ito.

Ang salitang “magbigay katitisuran” ay humahantong sa pinakamahabang pagtuturo sa talatang ito. Dalawang palaisipan ang nahaharap sa bumabasa. Una, tinuturo ba talaga ni Jesus na putulin ang kamay o paa o dukutin ang mata? Ikalawa, itinuturo ba talaga Niya ang impyernong nag-aapoy nang walang hanggan? Ang sagot sa unang tanong ay hindi. Hindi nagtuturo si Jesus ng pagpinsala–tinanggihan iyon sa Judaismo (ihambing sa Deuteronomio 14:1; 1 Hari 18:27, 28). Gumagamit ang Panginoon ng labis na paghahayag upang idiin ang Kanyang punto. Kung masama ang mawalan ng kamay, paa, o mata, lalo pang malaking kasiraan para sa Kristiyano ang magkasala!

Ang pangalawang tanong ay tumatanggap din ng negatibong tugon; hindi. Hindi nagtuturo si Jesus ng impyernong nag-aapoy nang walang hanggan. Paano natin ito nalalaman? Una, may aspetong komedya ang talatang ito. Isipin ang mga taong pumapasok sa makalangit na lungsod na may iisang mata o paa o kamay. Pagkatapos ay isipin ang mga taong buo ang katawan na pumapasok sa impyerno. Hindi ba dapat na kabaliktaran? Ang malusog na tao sa impyerno? Komedya iyon. Gayong katatawanan sa napakaseryosong paksa ay nagdadala sa atin na isiping inilalarawan ni Jesus ang Kanyang punto gamit ang labis na paghahayag. Dapat na seryosohin ang kasalanan na anupa’t mas mabuti pang mawalan ng kamay, paa o mata kaysa ang magkasala.

Tungkol naman sa pagiging walang hanggan ng impyerno, ang mga kinahinatnan niya ay walang hanggan, hindi ang apoy mismo. “Sapagkat gayon na lamang ang pag-ibig ng Diyos sa sanlibutan na ibinigay Niya ang Kanyang tanging Anak, upang ang sinumang sa Kanya'y sumampalataya ay huwag mapahamak kundi magkaroon ng buhay na walang hanggan” (Juan 3:16). Silang nawaglit ay hindi masusunog nang walang hanggan, bagkus, sila’y mamamatay nang walang hanggan–napakalaking pagkakaiba!