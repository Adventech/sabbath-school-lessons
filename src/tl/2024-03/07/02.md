---
title:  Nakikita ng Malinaw
date:   11/08/2024
---

`Basahin ang Marcos 8:22–30. Bakit nangailangan si Jesus ng dalawang paghipo upang pagalingin ang bulag, at anong mga aral ang lumabas sa salaysay na ito?`

Nag-uulat ang mga Ebanghelyo ng ilang bulag na tao na pinagaling ni Jesus. Maliban sa talata dito sa Marcos 8, iniulat na pinagaling ang bulag na si Bartimeo sa Marcos 10:46-52. Tumutukoy si Mateo sa dalawang bulag na lalaki (Mateo 20:29-34), at isinasalaysay ng Juan 9 ang kwento ng pagpapagaling ni Jesus sa lalaking ipinanganak na bulag na naghugas sa Tubig ng Siloam.

Ngunit kakaiba ang kwentong ito sa Marcos 8. Sa Marcos lang ito lumabas, at ito lang ang tanging himala ni Jesus na nangangailangan ng dalawang pagkilos upang magdala ng ganap na kalusugan. Bilang bahagi ng kwento, nakakaantig na detalye na hinawakan ni Jesus sa kamay ang lalaki at dinala siya palabas ng bayan. Mararamdaman ang Kanyang damdamin para sa kapansanan ng lalaki.

Pero bakit dalawang hipo? Dahil ito lamang ang himala na nangailangan ng dalawang aksyon, marahil ay hindi ito dahil sa kakulangan ng kapangyarihan kay Jesus. Bagkus, ito’y isang talinghagang ikinikilos, na inilalarawan kung paanong ang espirituwal na kaunawaan kung minsan ay nangangailangan ng panahon para mailahad. Ang interpretasyong ito ay pinatutunayan ng panulat sa bahaging ito ng Marcos, kung saan ang pagsasanay sa mga alagad tungkol sa Kanyang darating na kamatayan at pagkabuhay-muli ay may pagpapagaling sa isang lalaking bulag sa simula at pagtatapos nito. Ang pagpapanumbalik ng paningin ay nagiging isang talinghaga para sa matalinong pagkadisipulo.

Mahilig sa tanong ang mga tagapagturo. Madalas na ang mga ito’y susi sa pagbukas ng pag-unawa ng isang mag-aaral. Sa talatang ito sa Marcos 8, dumating na ang malaking pagbabago sa aklat. Tatlong katangian ang nagpapatunay sa pahayag na ito. Una, tinanong ni Jesus ang Kanyang mga alagad tungkol sa Kanyang pagkakakilanlan, isang bagay na hindi pa Niya nagawa bago ang puntong ito. Ikalawa, si Pedro ang unang tao na hindi inalihan ng demonyo na nagsabing si Jesus ay Mesiyas. Ikatlo, sumusunod agad sa paglalahad na ito kung sino si Jesus, nagsisimula Siyang magpaliwanag kung saan Siya patungo–sa krus.

Bakit sinasabi ni Jesus sa Kanyang mga alagad na huwag sabihin kaninuman na Siya ang Mesiyas? Tila baliktad ito sa pagtatatag ng kaharian ng Diyos. Gayunpaman, noong panahon ni Jesus, ang salitang “Mesiyas” ay may mga pulitikal na pahiwatig ng pagpapabagsak sa paghahari ng mga Romano. Hindi dumating si Jesus upang maging gayong uri ng mesiyas; kaya’t gayon na lamang ang Kanyang panawagan para sa katahimikan tungkol sa Kanyang pagkakakilanlan.

`Ano ang itinuturo ng kwentong ito sa atin tungkol sa mga panahon na mahalagang huwag magbanggit ng ilang mga bagay, gaano man sila katotoo?`