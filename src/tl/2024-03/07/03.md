---
title:  Ang Halaga ng Pagiging Algad
date:   12/08/2024
---

`Basahin ang Marcos 8:31–38. Ano ang itinuturo ni Jesus tungkol sa halaga ng pagsunod kay Cristo?`

Nakarating ang mga alagad sa mahalagang punto ng pagbabago sa kanilang ugnayan kay Jesus. Alam na nila ngayon na Siya ang Mesiyas. Alam na ito ng bumabasa sa Marcos mula pa sa simula ng aklat (Marcos 1:1) kaya’t mayroon tayong kalamangan sa madalas na nagkakamaling mga alagad.

Noong unang tinawag ni Jesus ang mga alagad, sinabi Niyang gagawin Niya silang mga mangingisda ng tao (Marcos 1:17). Walang usapan tungkol sa kaguluhan. Ngunit ngayong alam na talaga nila kung sino Siya, inilalahad Niya sa kanila ang layunin ng Kanyang misyon—na kinakailangang magdusa Siya ng maraming bagay, tanggihan at patayin, at pagkatapos ay muling mabuhay pagkatapos ng tatlong araw.

Nakakagulat na balita. Si Pedro, na katatapos lang aminin na si Jesus ay siyang Mesiyas, ay dinala ni Jesus sa tabi at sinaway siya dahil sa pagsasabi ng gayong mga bagay. Ang lahat ng ito’y sinabi sa hindi deretsahang pananalita, ngunit ngayon ay iniuulat ng manunulat ng Ebanghelyo ang mga salita ni Jesus, mga salita na marahil ay masakit sa pagkarinig ni Pedro. Tinawag Niya si Pedro na Satanas at sinabihan siyang umalis sa Kanyang landas, dahil ang gayong mga kaisipan ay hindi sang-ayon sa kalooban ng Diyos.

“Ang mga salita ni Pedro ay hindi magiging tulong at kaaliwan kay Jesus sa malaking pagsubok na nasa Kanyang harapan. Hindi sila katugma sa layunin ng Diyos na biyaya para sa isang sanlibutang nawaglit, gayundin sa aral ng pagsasakripisyo ng sarili na dumating si Jesus para magturo sa pamamagitan ng Kanyang sariling halimbawa.”–Ellen G. White, The Desire of Ages, p. 415.

Tinatawagan ang mga tagasunod ni Jesus na magkaroon ng gayon ding layunin na mayroon Siya–na tanggapin ang krus at sumunod sa Kanya. Ang pagpapako sa krus ay pinakamalupit, nakakahiya, at nakakatakot na paraan ng pagpatay ng mga Romano. Lahat ay gustong umiwas sa krus. Kaya’t bakit gugustuhin ninoman na tanggapin ang krus bilang simbolo ng kanilang debosyon kay Jesus?

Ipinaliliwanag ni Jesus hindi lamang ang halaga ng pagiging alagad kundi pati na rin ang dakilang halaga nito. Sa kabalintunaan ng Kristiyanong pananampalataya, ang pagkawala ng buhay ng isa ay nagiging paraan upang mahanap ito. Sa kabaligtaran, walang kabuluhan ang makamtan ang buong mundo ngunit mawalan ng buhay na walang hanggan. Gaya ng napakagandang sinabi ng misyonero na si Jim Elliott sa kaniyang talaarawan noong Oktubre 28, 1949, “Hindi isang mangmang ang isang taong nag-aalay ng mga bagay na hindi niya maiinggatan upang makuha ang mga bagay na hindi na mawawala sa kanya.”

> <p></p>
> “Ang umiibig sa kanyang buhay ay mawawalan nito, at ang napopoot sa kanyang buhay sa sanlibutang ito ay maiingatan ito para sa buhay na walang hanggan” (Juan 12:25).

`Paano mo naranasan ang katotohanan ng mga salitang ito?`