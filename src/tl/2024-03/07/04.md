---
title:  Ang Bundok at ang Karamihan
date:   13/08/2024
---

`Basahin ang Marcos 9:1-13. Ano ang nakita nina Pedro, Santiago, at Juan isang gabi kasama si Jesus?`

Ang hula ni Jesus sa Marcos 9:1 na may ilang nakatayong kasama Niya na hindi makakatikim ng kamatayan bago makita ang pagdating ng kaharian ng Diyos sa kapangyarihan ay matutupad sa loob ng ilang araw, noong dinala Niya sina Pedro, Santiago, at Juan sa mataas na bundok. Doon Siya’y nagpanibagong-anyo sa kanilang harapan sa kaluwalhatian ng makalangit na kaharian.

Dumating sina Elias at Moises mula sa makalangit na kaharian at nakipag-usap kay Jesus. Sinabi ni Lucas na sila’y nag-uusap tungkol sa pag-alis ni Jesus (exodos sa Griego) na malapit na Niyang gampanan sa Jerusalem (Lucas 9:30, 31). Kaya’t ang tanawing ito ng kaluwalhatian ay nakatali sa paparating na kamatayan ni Jesus sa krus (ihambing sa Marcos 9:9). Magbibigay ito ng pag-asa kapag nakita Siya ng mga alagad na nakapako sa krus.

Sa pagbaba sa bundok, noong sumunod na umaga, tinanong si Jesus ng tatlong alagad tungkol sa pagdating muna ni Elias. Marahil ito’y kaugnay sa pag-asa na lalabas na muli si Elias bago ang Mesiyas (ihambing sa Malakias 4:5, 6). Tumugon si Jesus na dumating na si Elias, na tinutukoy si Juan Bautista. Kung paanong pinatay nila si Juan, gayundin mamamatay si Jesus sa kanilang mga kamay, ngunit mabubuhay Siya pagkatapos ng tatlong araw.

Pagkatapos ng gabi ng kaluwalhatian, malungkot na kaguluhan ang tanawin sa ibaba ng bundok (tingnan sa Marcos 9:14-29). Hindi mapagaling ng siyam na alagad ang isang batang lalaki na inalihan ng demonyo. Noong dumating si Jesus, lahat ay tumakbo upang makita Siya. Inilahad ng kwento ang kapangyarihan ng demonyo sa bata. Tila natagalan si Jesus sa pagtatanong tungkol sa mga detalye ng pagsapi ng demonyo. Naging sobrang hirap nito para sa ama, na bumulalas ng “kung mayroon Kang bagay na magagawa, maawa Ka sa amin at tulungan Mo kami” (Marcos 9:22).

Agad na sinundan ni Jesus ang pahayag ng pag-aalinlanagan. Maaaring sabihin ang tugon ng Panginoon sa ganitong salita, “Ano ang ibig mong sabihin na, ‘Kung kaya Mo?’ ” (Marcos 9:23). Bigla, katulad ng kidlat mula sa kalangitan, nakita ng ama na hindi lamang ang kanyang anak ang may problema–may problema siya ng pag-aalinlangan. At maaaring humantong ang kanyang pag-aalinlangan sa hindi pagpapagaling sa kanyang anak. Inilagak ng desperadong ama ang kanyang sarili sa kahabagan ni Jesus sa di-malilimutang linya, “Nananampalataya ako; tulungan mo ang kawalan ko ng pananampalataya!” (Marcos 9:24). Pinagaling ni Jesus ang bata.

`Sa anong mga kalagayan, kung mayroon man, na kinailangan mong sumigaw, “Nananampalataya ako; tulungan mo ang kawalan ko ng pananampalataya!”? Ano ang natutunan mo mula sa mga karanasang iyon?`