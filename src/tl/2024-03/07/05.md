---
title:  Sino ang Pinakadakila?
date:   14/08/2024
---

`Basahin ang Marcos 9:30-41. Ano ang kakaiba sa pangalawang hula ni Jesus sa Kanyang kamatayan at pagkabuhay na mag-uli (ihambing sa Marcos 8:31)? Gayundin, ano ang pinagtatalunan ng mga alagad, at anong tagubilin ang ibinigay ni Jesus?`

Sa unang hula, tinukoy ni Jesus silang tatanggi sa Kanya at papatayin Siya. Sa pangalawang hula, tinutukoy Niya ang katotohanang ipagkakanulo siya. Hindi itinuro sa pagkakataong ito kung sino ang magkakanulo, ngunit alam na ng mambabasa kung sino ito dahil sa pagpapakilala kay Judas (tingnan sa Marcos 3:19). Muli, tinukoy ni Jesus ang pagpatay sa Kanya at pagkatapos ay pagkabuhay na mag-uli pagkatapos ng tatlong araw. Ngunit tila walang interes ang mga alagad sa mga detalye ng hulang ito kaysa doon sa una. Hindi pinag-uusapan ang balitang inaayawan.

Sa Marcos 8:27, nasa hilaga ng Dagat ng Galilea si Jesus malapit sa Cesarea sa Filipos. Kaya’t hindi mahirap na isipin ang Kanyang paglalakbay mula sa hilaga tungo sa timog. Ngunit, pumasok Siya sa Capernaum nang nag-iisa samantalang nahuhuli ang labingdalawang alagad. Sa bahay, nagtanong Siya tungkol sa pinag-uusapan nila sa daan. Walang nagsalita, isang tiyak na indikasyon na hindi sila komportable sa itinanong ni Jesus, kagaya ng mga batang nahuling gumagawa ng isang bagay na alam nilang mali. Pinag-uusapan nila kung sino ang pinakadakila. Bagama’t hindi aaminin ng karamihan, iniisip ng lahat ang katanungang ito na kung sino ang pinakadakila. Ngunit sa kaharian ng Diyos, nababaliktad ang katanungang ito.

Tumugon si Jesus sa problema sa dalawang hakbang. Una, winika Niya ang malinaw na pangungusap na upang maging una (pinakadakila), kailangan mong maging lingkod. Pagkatapos ay inilarawan ni Jesus ang Kanyang sinasabi sa pamamagitan ng isang aksyon. Nakatayo ang isang bata sa malapit habang nakikinig. Kinuha ni Jesus ang bata at inilagay siya sa gitna ng grupo. Nakakatakot iyon para sa bata. Ngunit inilagay ni Jesus ang bata sa Kanyang mga bisig, na nagpaluwag sa eksena. Itinuturo Niya na kapag tinanggap mo ang bata, tinatanggap mo Siya. At kung tinatanggap mo Siya, tinatanggap mo ang Ama. Kaya’t ang pinakamababang bata ay nakaugnay sa Diyos mismo.

Nagtanong si Juan tungkol sa mga tagalabas, at itinuro ni Jesus ang mahalagang aral na silang hindi laban sa atin ay para sa atin. Pinagtitibay ng Panginoon na ang pagtulong sa kanila na nasa paglilingkod Kristiyano, kahit na sa maliliit na paraan, ay napapansin ng kalangitan.

`Ano ang biblikal na kaisipan ng pagiging dakila na taliwas sa kaisipan ng sanlibutan? Alin ang iyong pinagsisikapan?`