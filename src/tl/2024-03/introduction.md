### Ang Ebanghelyo ni Marcos

Mula sa pasimula ng Marcos, alam ng mambabasa kung sino si Jesus—ang Mesiyas, ang Anak ng Diyos (Marcos 1:1). Gayunpaman, ang mga tao sa kuwento ay nahirapan sa pag-unawa kung sino talaga Siya at ano ang Kanyang layunin—maliban sa mga naalihan ng demonyo. Kilala talaga nila kung sino Siya! Kilala Siya ng mga demonyo at nanginginig sa harapan ng Kanyang makapangyarihang mga salita.

Ngunit si Jesus ay laging nag-uutos na ilihim nila ang impormasyong ito. Bakit kailangang ilihim ito? Ang mga mag-aaral ng Biblia sa loob ng mga siglo ay pinag-isipan ang ukol sa tanong na ito. Mayroon itong pangalan maging sa mataas na antas ng pag-aaral—ang Mesiyanikong Sekreto. Bakit nais ng isang ebanghelyo na ilihim natin ang impormasyon tungkol sa kung sino si Jesus?

Sa paglalakbay na ito sa Ebanghelyo ni Marcos, magiging malinaw na hindi lamang may pagkukubli sa aklat na ito—mayroon ding kamangha-manghang pagpapahayag. Tama lamang na tawagin itong Paksa ng Pagpapahayag/Pagkukubli, at ito’y umiiral sa buong Ebanghelyo ni Marcos, bagaman sa dulo ay biglang nauwi ang lahat ng pagkukubli sa isang makapangyarihang pagpapahayag tungkol kay Jesus.

Ang aklat ni Marcos ay maaaring hatiin sa dalawang magkaibang bahagi—kalahati. Ang unang kapitulo hanggang malapit sa dulo ng ikawalong kapitulo ay tumatalakay sa mahalagang tanong, Sino si Jesus? Ang sagot ay ipinahayag sa Kanyang mga turo at himala. Paulit-ulit Niyang nilalabanan ang kasamaan, nagbibigay ng pag-asa sa mga inaapi, at nagtuturo ng mga nakakukumbinsing katotohanan na tumatagos sa kalaliman ng pag-iral ng tao. Ang lahat ng ito ay sumisigaw sa mambabasa na Siya ang Mesiyas, ang Cristo, ang matagal nang hinihintay ng mga Hebreo.

Gayunpaman, hanggang sa kalagitnaan ng aklat ay wala ni isang taong _hindi sinapian_ ng demonyo ang nagpahayag ng wasto kung sino Siya maliban sa isang tao, at sa gayon ay nasagot ang tanong sa unang kalahati ng aklat ukol sa pagkakakilanlan ni Cristo. At ang taong iyon ay si Pedro, na nagpahayag, “ ‘Ikaw ang Cristo’ ” (Marcos 8:29).

Ang ikalawang kalahati ng aklat ni Marcos, mula sa Marcos 8:31 hanggang sa wakas ng aklat, ay sumasagot sa isa pang tanong, Saan patungo si Jesus? Ang sagot ay nakagugulat. Patungo Siya sa krus, ang pinaka-nakahihiyang paraan ng kamatayan sa mundo ng mga Romano. At ito ay isang hindi inaasahang patutunguhan para sa Mesiyas, na iniisip ng Kanyang mga tagasunod na Siya ang magpapabagsak sa Roma at magtatatag sa Israel bilang isang makapangyarihang bansa.

Hindi kayang maunawaan ng mga bumubulong-bulong na alagad ni Jesus ang Kanyang sinasabi. Habang nagpapatuloy ang aklat, mas paunti nang paunti ang kanilang pagtatanong ukol sa masakit na paksang ito, hanggang sa sila ay tuluyang nanahimik sa harap ng hindi kanais-nais na katotohanan.

Lalong naging malungkot ang mga bagay-bagay nang harapin ni Jesus ang mga relihiyosong pinuno na nagbabalak ng Kanyang kamatayan. Ang mga alagad, na umaasang magkakaroon ng isang maluwalhating kaharian, ay nagulat sa pagkakadakip, paglilitis, at pagkapako sa krus na sumalungat sa kanilang mga inaasahan.

Ngunit sa kabila ng lahat ng ito, pinanatili ni Jesus ang malinaw at hindi-nagbabagong mensahe kung saan Siya patungo at kung ano ang ibig sabihin ng Kanyang kamatayan at muling pagkabuhay. Ang tinapay at kopa ng Huling Hapunan ay kumakatawan sa Kanyang katawan at dugo (Marcos 14:22–25), at Siya ay magiging pantubos para sa marami (Marcos 10:45).

Hindi ito nangangahulugang pumunta Siya sa krus nang may matibay na kapanatagan. Sa Getsemani, Siya ay nakipagpunyagi sa desisyon (Marcos 14:32–42), at sa krus, Siya ay sumigaw sa kapighatian, “ ‘Diyos ko, Diyos ko, bakit mo ako pinabayaan?’ ” (Marcos 15:34). Ang Ebanghelyo ni Marcos ay nagpapakita sa atin ng kadiliman na naranasan ni Cristo, ang halaga ng ating kaligtasan. Ngunit ang krus ay hindi ang wakas ng paglalakbay. Matapos ang Kanyang muling pagkabuhay, Siya ay nagplano ng pakikipagkita sa Kanyang mga alagad sa Galilea—at, gaya ng alam natin, dito nagsimula ang Kristiyanong iglesya.

Ito ay isang pinakakahanga-hangang kuwento, isinaysay sa isang maikli, mabilis na istilo na may kaunting komentaryo mula sa mismong sumulat ng Ebanghelyo. Siya’y simpleng nagsasalaysay ng kuwento, at pagkatapos ay pinababayaan ang mga salita, gawa, at kilos ang magsalita para sa kanilang sarili hinggil sa buhay at kamatayan ni Jesus na taga-Nazaret.

_Si Thomas R. Shepherd, PhD, DrPH, ay senior research professor ng Bagong Tipan sa Seventh-day Adventist Theological Seminary sa Andrews University. Siya at ang kanyang asawang si Sherry ay may dalawang anak at anim na apo._