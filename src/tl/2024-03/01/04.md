---
title:  Ang Sugo
date:   02/07/2024
---

`Basahin ang Marcos 1:1–8. Sinu-sino ang mga tauhan sa mga talatang ito, at ano ang kanilang sinasabi at ginagawa?`

May tatlong pangunahing tauhan sa mga talatang ito: si Jesu-Cristo, binanggit sa Marcos 1:1; ang Diyos Ama (ipinahiwatig sa mga salita sa Marcos 1:2); at si Juan Bautista, ang sugo at mangangaral na siyang pangunahing paksa sa huling bahagi ng talatang ito.

Ang Marcos 1:2, 3 ay naglalaman ng sipi mula sa Lumang Tipan na inilahad ni Marcos upang ilarawan kung ano ang mangyayari sa kwento. Ang sinipi ni Marcos ay isang magkakahalong mga kataga mula sa tatlong talata: Exodo 23:20; Isaias 40:3; at Malakias 3:1.

`Basahin ang Exodo 23:20, Isaias 40:3, at Malakias 3:1. Ano ang pagkakapare-pareho ng tatlong talatang ito?`

Ang Exodo 23:20 ay tumutukoy sa isang anghel na ipadadala ng Diyos sa unahan ng Israel upang dalhin sila sa Canaan. Ang Isaias 40:3 ay nagsasalaysay ng pagpapakita ng Diyos sa ilang na may inihandang daan sa harap Niya. Ang Malakias 3:1 ay nagsasalita tungkol sa isang sugo na pupunta sa unahan ng Panginoon upang ihanda ang Kanyang daan. Lahat ng tatlong talatang ito ay nagpapahayag ng isang paglalakbay.

Ang talata sa Isaias ay maraming kaugnayan sa ministeryo ni Juan Bautista at tumutuon din sa Daan ng Panginoon. Sa Ebanghelyo ni Marcos, ang Panginoong Jesus ay nasa isang paglalakbay. Ang mabilis na pagsasalaysay ay nagpapalakas sa diwa ng paglalakbay na ito, isang paglalakbay na magdadala sa Kanya sa krus at sa Kanyang sakripisyong kamatayan para sa atin.

Subalit marami pang dapat mangyari bago Siya makarating sa krus. Ang paglalakbay ay nagsisimula pa lamang, at ipahahayag ni Marcos lahat ng ito sa atin.

Alinsunod sa pagsipi mula sa Lumang Tipan sa Marcos 1:2, 3, nanawagan si Juan Bautista para sa pagsisisi, isang pagtalikod mula sa kasalanan, at pagbabalik sa Diyos (Marcos 1:4). Nakadamit na gaya ng sinaunang propetang si Elias (ihambing sa 2 Hari 1:8), siya’y nagsalita sa Marcos 1:7, 8 tungkol sa Isa na darating kasunod niya, na higit na makapangyarihan kaysa sa kanya. Ang kanyang pahayag na hindi siya karapat-dapat na magtanggal ng tali ng mga sandalyas ng Isa na Darating ay nagpapakita ng mataas na pagtingin niya kay Jesus.