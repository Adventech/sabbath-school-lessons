---
title:  Komento ng Guro
date:   05/07/2024
---

### Unang Bahagi: Pangkalahatang Ideya

Susing Talata: Marcos 1:1

Pokus ng Pag-aaral: Marcos 1.

**Panimula**: Sa unang talata ng kanyang Ebanghelyo, sinasaklaw ni Marcos ang tema, hindi lamang ng pambungad na kapitulo, kundi pati na rin ng kanyang buong ulat: “ang ebanghelyo ni Jesu-Cristo.” Sa siglo kung kailan ang mga tao ay madalas tuksuhin ng pang-aakit ng “ebanghelyo na iba kaysa [kanilang] tinanggap” (Galacia 1:9), ipinakikilala ni Marcos ang kanyang ulat sa pamamagitan ng nangingibabaw na panimulang pananalita upang idiin ang diwa ng relihiyong Kristiyano: ang mabuting balita tungkol kay Jesu-Cristo. Inilahad ni Jesus ang ebanghelyo, hindi lamang sa kanila na ipinanumbalik ng Kanyang nakapagpapagaling na paghipo kundi pati na rin sa isang magkakaibang komunidad ng pananampalataya na kailangang maniwala dito. Ayon sa pananaw ni Marcos, si Jesus, sa huli, ay ang ebanghelyo.

**Mga Tema ng Aralin**: Ang pag-aaral sa linggong ito ay nirerepaso ang dalawang bahagi ng unang talata ng Ebanghelyo ayon kay Marcos: ang pariralang “ebanghelyo ni Jesu-Cristo,” at pagkatapos ay ang higit na tiyak na “Jesu-Cristo” mismo.

1. Ang “ebanghelyo ni Jesu-Cristo.” Para kay Marcos, ang ebanghelyo, o euangelion, ay ipinahayag ni Cristo sa mga sinagoga, at inilahad sa Kanyang ministeryo sa lupa. Kung gayon, ang mabuting balita ng Diyos ay siya mismong mabuting balita ni Jesus.

2. “Jesu-Cristo.” Inilalahad ni Marcos si Jesus sa maraming aspeto ng Kanyang ministeryo. Si Jesus ay siyang Anak ng Diyos at siyang Banal. Nakikilala rin Siya bilang dakilang guro at mangangaral, gayundin bilang mapagmahal na manggagamot, sa rehiyon ng Galilea at ibayo pa.

### Ikalawang Bahagi: Komentaryo

**“Ang pasimula ng . . .”**

Nagsisimula ang bawat isa sa apat na Ebanghelyo ng Bagong Tipan na may kinalaman sa “pasimula” ni Jesu-Cristo. Nagsisimula ang Ebanghelyo ni Mateo sa pinagmulang mga ninuno ni Jesus, ang Kanyang lahi, bilang “anak ni David, na anak ni Abraham” (Mateo 1:1). Pinasisimulan ni Lucas ang kanyang ulat sa pamamagitan ng paglalahad na nagmumula ito “buhat sa pasimula” ng pampublikong ministeryo ni Jesus ayon sa mga saksing nakakita (Lucas 1:2). Kakaiba ang “simula” ni Juan, dahil tinutukoy nito ang panahong bago pa ang pasimula ng kasaysayan, isang panahong lagpas pa sa “panimula” ng Genesis mismo. Ang “simula” ng Juan ay bumabalik sa walang hanggan ni Jesu-Cristo: “Sa simula ay ang Salita” (Juan 1:1). Taliwas dito, sinisimulan ni Marcos ang kanyang ulat sa pamamagitan ng mga salitang “Ang pasimula ng ebanghelyo ni Jesu-Cristo” (Marcos 1:1). Nilalayon ni Marcos na ikwento ang ebanghelyo ni Jesu-Cristo mula sa pinakasimula.

Ipinakikilala ni Marcos ang kanyang Ebanghelyo sa pamamagitan ng pangungusap na bumubuod sa paksa ng kanyang aklat: “Ang pasimula ng ebanghelyo ni Jesu-Cristo, ang Anak ng Diyos” (Marcos 1:1). Sa pangungusap na ito, bibigyang-pansin natin ang dalawang pangunahing salita o parirala: “ebanghelyo” at “Jesu-Cristo.”

**“Ang Ebanghelyo ni Jesu-Cristo”**

Maliban sa Marcos, wala nang ibang manunulat ng Ebanghelyo na gumagamit sa ekspresyong “ebanghelyo ni Jesu-Cristo” [euangelion _Iêsou Christou_] (Marcos 1:1). Sa Marcos lamang matatagpuan ang ekspresyong ito. Sinasabi nito sa atin na si Jesus at ang Kanyang Ebanghelyo ang bumubuo ng pokus, at diwa, ng salaysay ni Marcos.

Kaya’t makabubuti na sa ating pag-aaral ng Ebanghelyo ni Marcos na magsimula sa pamamagitan ng pagtatanong kung, Ano ang ebanghelyo? Mula sa mga pag-aaral ng mga lexicograpo, ang ekspresyong euangelion, na pangkaraniwang isinasalin na “ebanghelyo,” ay may higit pa sa isang kahulugan. Tumutukoy ang euangelion sa “mabuting balita ng Diyos para sa mga tao, mabuting balita bilang pahayag.” Tinutukoy din nito ang “isang aklat na tumatalakay sa buhay at pagtuturo ni Jesus, isang ulat ng ebanghelyo.” Ang ekspresyong euangelion ay nakaugnay din sa “mga detalye ng buhay at ministeryo ni Jesus, ang mabuting balita ni Jesus.”—William Arndt, F.W. Gingrich, Frederick W. Danker, eds., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 403. Sa liwanag ng mga depinisyong ito, maaari nating isipin na ginagamit ni Marcos ang ekspresyong “ebanghelyo” upang ilarawan ang mahabaging mga gawa ni Jesus sa panahon ng Kanyang ministeryo, at gayundin upang tukuyin ang kaisipan ng ebanghelyo mismo bilang “mabuting balita” mula sa Diyos.

**Mga Gawa ni Jesus bilang Ebanghelyo**

Inilalahad ni Marcos “ang ebanghelyo ni Jesu-Cristo” sa kaligiran ng paggawa ni Jesus para sa sangkatauhan. Kaya’t mula sa pasimula ng Kanyang ebanghelyo, inilalahad ni Marcos ang mabuting balita ayon sa turo at pangangaral ni Jesus (Marcos 1:22, 39), sa Kanyang kapangyarihan laban sa mga masasamang espiritu (Marcos 1:27), at sa Kanyang iba’t ibang gawa ng pagpapagaling. Ang mga gawang ito ng pagpapagaling ay kasama ang pagpapanumbalik ng biyenan ni Pedro (Marcos 1:30, 31) at ng marami pang may iba’t ibang karamdaman (Marcos 1:32, 34, 40-42).

Habang pinag-aaralan natin ang mga Ebanghelyo, mapapansin natin na sinisimulan ni Juan ang kanyang Ebanghelyo sa pag-iral ng Logos bago ang paglalang at sa mga katibayan ng pagkakakilanlan ni Jesus, ayon sa paglalahad ni Juan Bautista. Naglalaan sina Mateo at Lucas ng malaking bahagi sa pinagmulan ni Jesus bilang tao at sa Kanyang pagkabata sa lupang ito. Subalit, si Marcos, mula pa sa simula, ay ipinapakilala si Jesus bilang Tagagawa. Pangunahin ang mga aksyon ni Jesus sa salaysay ni Marcos. Kaya’t ang ulat ni Marcos ay ebanghelyong kumikilos.

**Ang Ebanghelyo bilang “Mabuting Balita” na Kailangang Ipangaral**

Ang Ebanghelyo ayon kay Marcos ay nakaugat sa Salita ng Diyos, lalo na sa Kanyang pahayag. Kasunud na kasunod ng pangungusap sa unang talata, “Ang pasimula ng ebanghelyo ni Jesu-Cristo,” sumisipi si Marcos mula sa Lumang Tipan, kasama ang mga piling talata mula sa aklat ng Isaias (Marcos 1:2, 3), na may alusyon sa 70 sanlinggo sa aklat ni Daniel (Marcos 1:15; ihambing sa Daniel 9:24-27). Dito’y malinaw nating makikita ang ebanghelyo bilang nilalaman, bilang mabuting “balita.” Pinapakahulugan ni Marcos ang balitang ito bilang “ang ebanghelyo ng Diyos” (Marcos 1:14). Kaya’t ang mabuting balita ay pahayag ng Diyos para sa sangkatauhan.

Sa madaling sabi, ipinahihiwatig ni Marcos na ang ebanghelyo ay kapwa salita ng Diyos at mga gawa ni Jesus sa panahon ng Kanyang pagmiministeryo sa lupa.

**“Jesu-Cristo”**

Ang isa pang susing grupo ng mga salita sa simula ng Ebanghelyo ayon kay Marcos ay “Jesu-Cristo.” Paano inilalarawan ni Marcos si Jesus?

Sa kanyang buong ulat, ipinakikilala ni Marcos si Jesus bilang “Anak ng Diyos” (Marcos 1:1), “ang Anak ng Tao” (Marcos 9:31), at “Anak ni David” (Marcos 10:47). Sa tatlong pagkakakilanlan na ito, nailalahad ang mga katibayan ng pagka-Diyos ni Jesus sa simula ng Ebanghelyo ni Marcos.

**Si Jesus Bilang Anak ng Diyos**

Sa pagkakatawang-tao, tinanggap ni Jesus, ang walang hanggang Anak, ang papel ng manunubos sa Kanyang pagpapasakop sa kapangyarihan ng Diyos Ama (Marcos 1:11), na kusang-loob na inilalagay ang Kanyang sarili sa ilalim ng paggabay ng Ama at sa ilalim ng pagpatnubay ng Banal na Espiritu (Marcos 1:10, 11). Sa pagtukoy ni Marcos kay Jesus bilang Anak ng Diyos, makikita natin ang reperensya sa Daniel 7. Sa pamamagitan ng pagbibigay ng pagkakakilanlan at titulo na Anak ng Tao kay Jesu-Cristo, pinagtitibay ni Marcos na ang kaharian ng Diyos (Daniel 7:14, 27) ay kay Jesus, at ang kahariang ito—sa sariling panahon ni Marcos—ay malapit na (Marcos 1:15).

Madalas na inilalarawan ni Marcos ang mga gawa ni Jesus bilang tao, ngunit hindi bago niya inihayag Siya bilang Diyos muna.

**Si Jesus bilang Ang Isang Banal**

Ayon sa kaisipan ng pagiging Diyos ni Jesus, inihayag din ni Marcos si Jesu-Cristo bilang “ang Banal ng Diyos” (Marcos 1:24). Ang pagpapakilalang ito’y maaaring alusyon sa Isaias 6, kung saan ipinakilala ang Panginoon bilang banal (Isaias 6:3). Ang banal ay siyang pinapaburang ekspresyon na ginagamit ng mga makalangit na nilalang upang tukuyin ang Panginoon. Sa Marcos, kinikilala si Jesus maging ng mga demonyo bilang “Banal ng Diyos” [ho hagios] (Marcos 1:24); ibig sabihi’y kinikilala nila si Jesus bilang dalisay (Danker, et al., A Greek-English Lexicon of the New Testament and Other Early Christian Literature, p. 11). Ang kadalisayan ay siyang diwa ng persona ng Diyos. Kaya’t hindi makapanatili ang mga demonyo o masasamang espiritu sa Kanyang harapan. Higit pa rito, batid nilang sila’y mawawasak sa Kanyang presensya (Marcos 1:24).

**Si Jesus bilang Tagapagturo at Mangangaral**

Inilalahad din ni Marcos si Jesus bilang Punong Tagapagturo at Mangangaral. Si Jesus mismo ang nagtuturo sa mga aspetong ito ng Kanyang ministeryo bilang layunin ng Kanyang unang pagparito: “Ako'y makapangaral din naman doon, sapagkat dahil dito Ako'y naparito” (Marcos 1:38). Tila ang pinapaburang lugar upang magturo/mangaral noon ay sa loob ng sinagoga. Apat na beses na binabanggit ang lugar na ito sa unang kabanata ng Ebanghelyo ni Marcos (Marcos 1:21, 23, 29, 39). May banal na awtoridad ang pagtuturo at pangangaral ni Jesus, dahil nag-uugat mula sa pahayag ng Diyos na sinikap Niyang gawing napapanahon at makabuluhan sa Kanyang mga tagapakinig, na nagsasabing, “Naganap na ang panahon at malapit na ang kaharian ng Diyos” (Marcos 1:15). Pagkatapos ng kaganapan sa sinagoga kung saan pinalayas ni Jesus ang masamang espiritu mula sa isang lalaki, ang mga tao ay “namangha, at nagtanungan sila sa isa't isa, na sinasabi, ‘Ano ito? Isang bagong aral! May kapangyarihan Siyang mag-utos maging sa masasamang espiritu at Siya'y kanilang sinusunod’” (Marcos 1:27).

Bagama’t sinasabi ni Marcos na hindi nangaral si Jesus na katulad ng mga escriba (Marcos 1:22), ang diwa ng Kanyang mensahe’y kaayon sa mensaheng ipinangaral ni Juan Bautista. Nangaral si Juan ng isang mensahe ng pagsisisi (Marcos 1:4), at, sa gayon ding mga linya’y nangaral si Jesus ng mensahe ng pagsisisi at nanawagan sa Kanyang mga tagapakinig na manampalataya at yakapin ito (Marcos 1:14, 15).

Kahit pa madalas Siyang nasa mga sinagoga ng lunsod upang mangaral, hindi nakapiit si Jesus sa anumang lunsod, na tulad ng Capernaum (Marcos 1:21), na tinatawag ding “lunsod ni Jesus.” Siya’y isang naglalakbay na mangangaral. “Nagpunta Siya sa buong Galilea na nangangaral” (Marcos 1:39).

**Si Jesus bilang Tagapagpagaling**

Katulad ng kapapansin lamang natin, hindi nakaugnay ang ministeryo ni Jesus, ayon sa pagkakalarawan sa unang kabanata ng Marcos, sa isang tiyak na lunsod. Ni hindi rin ito nakaugnay sa isang tiyak na lugar na tulad ng sinagoga. Kaya’t ipinakikilala ni Marcos si Jesus sa ganitong paraan: “pagdaan ni Jesus sa tabi ng dagat ng Galilea” (Marcos 1:16). Sinasabi rin ni Marcos sa atin na nagtungo si Jesus sa tahanan nina Simon at Andres (Marcos 1:29). Nagtungo si Jesus sa isang ilang na lugar (Marcos 1:35). Umabot ang Kanyang ministeryo sa buong rehiyon ng Galilea at sa mga palibot na lugar (Marcos 1:28), kasama ang mga hindi matataong lugar (Marcos 1:45). Pinagsisikapan Niyang maabot ang mga tao saan man sila naroon.

Karagdagan pa sa masipag na ministeryo ng pagtuturo at pangangaral, abala si Jesus sa pagdadala ng kagalingan sa mga kaluluwang nagdurusa. Kasama sa misyon ni Jesus ang pagpapanumbalik ng buong pagkatao. Pinagaling Niya ang isang taong pinahihirapan ng mga kombulsyon (Marcos 1:23-26). Pinagaling Niya ang biyenan ni Simon, na nakaratay dahil sa lagnat (Marcos 1:30, 31). Pinalaya at pinagaling ni Jesus ang inaalihan ng masamang espiritu (Marcos 1:32-34, 39). Hindi Siya nagwawalang-bahala sa paghihirap ng isang ketonging lumapit sa Kanya sa kawalang pag-asa.

Hindi natatakot na mahawa, ipinatong ni Jesus ang Kanyang kamay sa kanya at pinagaling siya (Marcos 1:40-42). Si Jesus ang pagkakatawang–tao ng mabuting balita, ng ebanghelyo, para sa maraming tao, ayon sa pagkakasalaysay ni Marcos. “Ang buong lunsod ay nagkatipon sa may pintuan” (Marcos 1:33). “Pinuntahan Siya ng mga tao mula sa lahat ng panig” (Marcos 1:45). Nagdulot ng pagpapanumbalik sa buong katauhan ang Kanyang ministeryo. Ang pagpapanumbalik ay siyang diwa ng ebanghelyo ni Jesu-Cristo sa pinakapraktikal na antas.

### Ikatlong Bahagi: Aplikasyon sa Buhay

Mula kay Pablo, maaari nating matutunan ang tungkol sa paglaganap ng maraming “ibang” ebanghelyo noong unang siglo, na hiwalay doon sa kanyang itinuturo. Nakalulungkot na maraming mga Kristiyano ang nadaya ng “ibang ebanghelyo” (Galacia 1:6) o isang binaluktot na ebanghelyo. Anyayahan ang inyong mga estudyante na pagbulayan ang mga sumusunod na katanungan:

Ano ang kahulugan ng ebanghelyo para sa akin?

Ano ang diwa ng ebanghelyong aking pinaniniwalaan?

Sa kasalukuyan, social media ang humuhubog sa maraming aspeto ng ating mga buhay—kung paano tayo nakikipag-ugnayan, paano tayo nananatiling malapit, paano tayo nagbabahagi ng balita at impomasyon, atbp. Ano ang pinagmumulan ng ebanghelyong aking pinaniniwalaan?

Makabuluhan pa rin ba ang Salita ng Diyos bilang mapagkukunan ng Kanyang mabuting balita? Talakayin.

Naglaan si Jesus ng malaking bahagi ng Kanyang ministeryo sa pagtuturo na dagdag pa sa Kanyang pangangaral, pagpapagaling, at pananalangin. Ibahagi sa inyong klase ang isang aspeto ng ministeryo ni Jesus na may pinakamalaking epekto sa inyong buhay bilang isang tagapagturo. Ngayon ay tanungin ninyo nang sunud-sunod ang mga kaanib ng inyong klase kung aling aspeto ng ministeryo ni Jesus ang nagkaroon ng pinakamalaking epekto sa kanilang mga buhay.

` `