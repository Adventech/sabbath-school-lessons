---
title:  Ang Bautismo ni Jesus
date:   03/07/2024
---

`Basahin ang Marcos 1:9–13. Sino ang naroroon sa bautismo ni Jesus, at anong nangyari?`

Binautismuhan ni Juan si Jesus sa ilog ng Jordan, ngunit habang Siya’y umaahon mula sa tubig, nakita Niya ang mga kalangitan na nagbubukas at ang Espiritu ng Diyos ay bumababa sa Kanya tulad ng isang kalapati. Narinig Niya ang tinig ng Diyos mula sa langit, “Ikaw ang minamahal Kong Anak, sa Iyo Ako lubos na nalulugod” (Marcos 1:11).

Ang mga pangyayaring ito ay nagtuturo sa kahalagahan ng bautismo ni Jesus. Ang Ama, Anak, at Banal na Espiritu ay naroroon, na magkakasama sa pagpatunay ng simula ng ministeryo ni Jesus. Ang kahalagahan ng pangyayaring ito ay makikita sa eksena sa Marcos 15. Marami sa kaparehong elemento ng kwento ay mauulit sa nasabing eksena.

Dinala ng Espiritu si Jesus patungo sa ilang. Ang salitang “dinala” ay mula sa salitang Griyegong na ekballō, ang karaniwang salita na ginagamit sa Ebanghelyo ni Marcos para sa pagpapalayas sa mga demonyo. Ang presensya ng Espiritu rito ay nagpapakita ng kapangyarihan ng Banal na Espiritu sa buhay ni Jesus. Sinisimulan na ng Panginoon ang paglalakbay sa Kanyang ministeryo, at agad na hinarap si Satanas. Ang damdamin ng labanan sa eksena ay ipinakikita sa pamamagitan ng pagtukoy sa 40 araw na panunukso, sa presensya ng mga mababangis na hayop sa ilang, at sa mga anghel na naghahandog ng paglilingkod kay Jesus.

Ang isang hindi pangkaraniwang katangian sa umpisa ng eksena ng Ebanghelyo ni Marcos ay ang paglalarawan kay Jesus bilang isang karakter na may parehong katangiang Diyos at tao. Sa bahagi ng Kanyang pagiging Diyos: Siya ang Cristo, ang Mesiyas (Marcos 1:1), ang Panginoon na ipinahahayag ng isang sugo (Marcos 1:2, 3), higit na makapangyarihan kaysa kay Juan (Marcos 1:7), ang sinisintang Anak na binabaan ng Espiritu (Marcos 1:10, 11). Ngunit sa bahagi ng Kanyang pagiging tao, ating makikita ang mga sumusunod: Siya ay binautismuhan ni Juan (hindi ang kabaligtaran, Marcos 1:9), dinala Siya ng Espiritu (Marcos 1:12), tinukso ni Satanas (Marcos 1:13), kasama ang mga hayop sa ilang (Marcos 1:13), at pinaglingkuran ng mga anghel (Marcos 1:13).

Bakit mayroong mga pagkakaibang ito? Ito ay nagtuturo sa kamangha-manghang katotohanan na si Cristo, ang ating Panginoon at Tagapagligtas, ang ating Diyos, ay isa ring tao, ang ating kapatid at halimbawa. Paano natin lubos na mauunawaan ang ideyang ito? Hindi natin kaya. Subalit tinatanggap natin ito sa pamamagitan ng pananampalataya at namamangha sa kung ano ang ipinahahayag ng katotohanang ito tungkol sa pagmamahal ng Diyos sa sangkatauhan.

`Ano ang sinasabi nito tungkol sa kamangha-manghang pag-ibig ng Diyos na bagaman si Jesus ay Diyos, Siya ay naging tao gaya natin para iligtas tayo?`