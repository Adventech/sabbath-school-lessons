---
title:  Pagkasumpong ng Kapahingahan Matapos ang Kapatawaran
date:  12/08/2021
---

Sa wakas ay nakarating ang pamilya ni Jose sa Ehipto. Wala ng madilim na lihim sa pamilya. Umamin na marahil ang kanyang mga kapatid sa pagbibili kay Jose nang nagpaliwanag sila sa kanilang ama na ang anak na inakala niyang pinatay ay punong ministro na ngayon ng Ehipto.

Bagaman hindi laging posible o matalino ang pagpapanumbalik ng relasyon, hindi ito nangangahulugang hindi tayo makapagpapatawad. Maaaring hindi natin kayang yakapin at umiyak kasama ang nanakit sa atin, subalit maaari nating sabihin ang ating pagpapatawad kahit sa salita o sa sulat. At pagkatapos ay panahon na para pakawalan ang kirot sa pinakahigit na antas na makakaya natin. Marahil may kirot na laging mananatili, ngunit kahit papaano ay nasa daan na tayo tungo sa pagpapagaling.

`Basahin ang Genesis 50:15–21. Ano ang ikinababahala ng mga kapatid ni Jose, at bakit nababahala sila tungkol dito? Anong sinasabi ng takot na ito tungkol sa kanila?`

Ang mga kapatid ni Jose ay nakatira sa Ehipto ng 17 taon (Genesis 47:28), at gayunman, nang namatay si Jacob, natakot sila na gagawin na ni Jose ang kanyang paghihiganti. Muli nilang natanto kung gaano nila nasaktan si Jose. Muling tiniyak ni Jose sa kanila ang kanyang pagpapatawad, agad pagkatapos ng kamatayan ng kanilang ama. Itong pagpapaalala ay mabuti marahil para kay Jose, gayundin sa kanyang mga kapatid.

Kung malalim ang sugat, marahil ay kailangang magpatawad tayo nang maraming beses. Kapag ang alaala ng kamalian ay sumagi sa isipan, kakailanganin nating dumulog agad sa Diyos sa panalangin at gawin ang pagpiling magpatawad muli.

`Basahin ang Genesis 50:20. Paano tutulong ang talatang ito para ipaliwanang kahit man lamang pahapyaw, ang kahandaan ni Jose na patawarin ang kasalanan ng kanyang mga kapatid laban sa kanya? `

Matibay na naniwala si Jose na ang kanyang buhay ay bahagi ng malaking plano ng Diyos upang iligtas ang noon ay kilalang mundo mula sa taggutom at pagkatapos ay tulungan ang kanyang pamilya na tuparin ang pangako ng Diyos na maging isang malaking bansa. Nalalamang dinaig ng Diyos ang masasamang plano ng kanyang mga kapatid upang magdulot ng kabutihang makatutulong kay Jose na magpatawad.

`May masayang pagtatapos ang kuwento ni Jose. Paano tayo tutugon kapag ang pagtatapos ng isang kuwento ay hindi napakasaya? O maaari bang ang isa ay mangatuwiran (nang pangmatagalan) na sa katapusan ng kasalanan at ang katapusan ng malaking tunggalian, kapag ang lahat ng problema'y nalutas–ito'y magiging isang masayang pagtatapos. Paanong ang pag-asang ito'y maaaring makatulong sa ating harapin ang pagtatapos na mas mababa kaysa sa huwaran?`