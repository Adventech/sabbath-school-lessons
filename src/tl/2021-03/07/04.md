---
title:  Magpatawad at Kalimutan?
date:  10/08/2021
---

Ang pagpapatawad ay binigyang-kahulugan bilang ang kahandaang talikuran ang karapatang maghinanakit, magkondena, at maghiganti sa isang nagkasala o grupo na gumagawa ng di-makatarungan. Si Dr. Marilyn Armour, isang pampamilyang terapist na nagtrabaho para sa mga nakaligtas sa Holocaust upang malaman ang ginawa ng mga nakaligtas na ito para unawain ang nangyari sa kanila, ay sumulat: “Ang buong ideya ng pagpapatawad ay isang intensyonal na kilos ng biktima. Hindi ito isang bagay na basta nangyayari.”

Ang pagpapatawad ay hindi nangangahulugang walang mga magiging kahihinatnan. Ang pagpapatawad ay hindi nangangahulugang pinababayaan ang isang nang-aabuso na magpatuloy sa mga abusadong pamamaraan. Ang pagpapatawad ay nangangahulugan, sa halip, na ipagkatiwala sa Diyos ang ating hinanakit at kagustuhang gumanti. Kung hindi, ang galit, ang kapaitan, ang hinanakit, at ang pagkamuhi ay gagawing lalong masama ang anumang ginawa ng tao o mga taong iyon sa atin.

`Anong gagawin para sa atin ng pagpapatawad sa iba? Isaalang-alang ang Mateo 18:21–35.`

Walang duda, isa sa mga susi para matutunang magpatawad ay ang maunawaan kung ano ang napatawad sa atin kay Cristo. Lahat tayo'y nagkasala hindi lamang laban sa ibang tao kundi laban din naman sa Diyos.

Bawat kasalanan ay, tunay nga, na isang kasalanan laban sa ating Panginoon at Manlalalang; at gayunman, kay Jesus, maaari tayong umangkin ng lubos na kapatawaran para sa lahat ng mga kasalanang iyon, hind dahil karapat-dapat tayo—hindi—kundi dahil lamang sa biyaya ng Diyos sa atin. Kapag maunawaan natin ang banal na katotohanang iyon, sa oras na magawa nating atin ang pagpapatawad na iyon, kapag ating maranasan para sa ating sarili ang reyalidad ng kapatawaran ng Diyos, makapagpapasimula na tayong hayaan at magpatawad sa iba. Magpapatawad tayo hindi dahil karapat-dapat ang iba kundi dahil ito ang ating tinanggap mula sa Diyos at ang kailangan natin para sa sarili. At bukod dito, gaano din tayo kadalas karapat-dapat sa pagpapatawad?

Tulad ng nakita natin, nagbigay si Jose ng ikalawang pagkakataon para sa mga relasyon sa pamilya. Walang mga hinanakit dito; walang pagbabalik sa mga nangyari sa nakaraan.

Halos imposibleng magpasimula muli sa isang pamilya kapag bawat isa sa atin ay naging dalubhasa sa pagkatuto kung paano ang pinakamahusay na paraan para saktan ang isa't isa. Subalit hindi ganyan tumugon si Jose. Tila gusto niyang ilagay ang nakaraan sa likuran nila at magpatuloy na may pag-ibig at pagtanggap. Kung nagkaroon lamang si Jose ng naiibang saloobin, ang kuwentong ito'y nagkaroon sana ng naiibang wakas, isang hindi napakasaya.

`“ ‘Mapapalad ang mga pinatatawad sa kanilang mga masasamang gawa, at ang mga tinakpan ang kanilang mga kasalanan. Mapalad ang tao na hindi ibibilang laban sa kanya ng Panginoon ang kasalanan?” (Rom. 4:7, 8). Anong sinasabi ni Pablo sa atin tungkol sa kung ano ang naibigay sa atin kay Jesus at paanong itong kamangha-manghang pangako ay dapat makaapekto kung paano tayo makiugnay sa mga nakasakit sa atin?`