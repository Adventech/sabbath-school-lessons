---
title:  Ginagawang Praktikal
date:  11/08/2021
---

Upang makapagpatawad, dapat kong tanggapin na nasaktan ako. Maaaring mahirap itong gawin, dahil kung minsan higit na nakahilig tayong itago ang ating mga damdamin sa halip na gumawa sa pamamagitan ng mga ito. Ang pagtatapat ng mga di-Cristianong damdamin ng hinanakit at kahit pa galit sa harapan ng Diyos ay mainam. Madalas nating makita ito na inihahayag sa Mga Awit. Malaya akong sabihin sa Diyos na ayaw ko ang nangyari o kung paano ako pinakitunguhan at ginawang malungkot o galit o pareho.

Sa kuwento ni Jose, makikita natin siyang umiiyak nang makita niyang muli ang kanyang mga kapatid at maranasang muli ang mga damdamin ng kanyang nakalipas.

`Anong sinasabi sa atin ng deklarasyon ni Jesus sa krus tungkol sa panahon ng pagpapatawad? Basahin ang Lucas 23:34.`

Hindi tayo hinintay ni Jesus na humingi muna ng kapatawaran. Hindi natin kailangang maghintay para sa nagkasala sa atin na humingi ng kapatawaran. Puwede tayong magpatawad sa iba kahit wala ang pagtanggap nila ng ating pagpapatawad.

`Anong itinuturo ng Lucas 6:28 at Mateo 5:44 tungkol sa kung paano tayo makitungo sa mga nakasakit sa atin?`

Ang pagpapatawad, gaya ng pag-ibig, ay nagpapasimula sa isang pagpili kaysa damdamin. Magagawa nating piliing magpatawad, kahit ang ating emosyon ay hindi sang-ayon sa kapasyahang ito. Alam ng Diyos na sa ating sariling kalakasan ang pagpiling ito'y imposible, ngunit “sa Diyos ang lahat ng mga bagay ay maaaring mangyari" (Marcos 10:27). Ito ang dahilan kung bakit sinabihan tayong tayong ipanalangin ang mga nakasakit sa atin. Sa ibang mga pagkakataon, ang taong ito'y maaaring patay na, subalit maaari pa rin tayong manalangin para sa kakayahang patawarin siya.

Walang duda, hindi laging madali ang pagpapatawad. Ang kirot at ang pinsalang nagawa sa atin ay maaaring naging malubha, iniiwan tayong nasaktan, napinsala, at bagbag. Darating ang kagalingan, kung pahihintulutan natin ngunit ang pagkapit sa kapaitan at galit at hinanakit ay lalong gagawing mahirap ang pagpapagaling, kung ito'y posible pa.

Ang Krus ang pinakamabuting halimbawa sa kung ano ang kinakailangan upang patawarin tayo ng Diyos. Kung magagawa ng Panginoon iyon para sa atin, kahit pa nalalaman Niya na napakarami ang tatanggi sa Kanya, kung gayon buong katiyakang matututunan nating magpatawad din naman.

`Sino ang kailangan mong patawarin—kung hindi alang-alang sa taong iyon, ay para sa iyong sarili?`