---
title:  Pagdiriwang ng Kalayaan
date:  30/08/2021
---

Gaya ng nakita natin nang una, itinuturo ng Sabbath ang higit pa kaysa mga araw lamang ng Paglalang. Sa ikalawang pagkakataong narinig natin ang Sampung Utos, binabalikan ni Moises ang 40 taon ng Israel sa ilang. Sa panahong ito, ang pangungusap na nagpapakilala sa dahilan para ingatang banal ang Sabbath ay hindi tungkol sa Paglalang kundi, sa halip, ay tungkol sa pagpapalaya mula sa pagkaalipin at pagkabihag sa Ehipto (Deuteronomio 5:12-15).

At bagaman, ngayon, hindi tayo mga alipin sa Ehipto, maaaring lahat tayo'y haharap sa ibang uri ng pagkaalipin, isang, sa ilang paraan, ay maaaring kasing mapang-api.

`Anong ibang mga anyo ng pagkaalipin ang hinaharap natin ngayon? Basahin ang Genesis 4:7, Hebreo 12:1, at 2 Pedro 2:19.`

Ang Sabbath ay isang pagdiriwang ng kalayaan mula sa lahat ng mga bagay na nagpapanatili sa atin sa pagkaalipin. Sa Sabbath, napapaalalahanan tayong mayroong kalayaan mula sa kasalanan, hindi sa ating sarili kundi sa kapangyarihan ng Diyos, na inialok sa atin sa pamamagitan ng pananampalataya. Pinaaalalahanan din tayo na ang kalayaang ito'y hindi natin pinaghirapan. Ang panganay na anak ng mga Israelita ay naligtas sa pamamagitan ng dugo ng tupa na ipinahid sa mga haligi ng pintuan sa gabi bago ang kanilang paglabas mula Ehipto (Exodo 12). Tayo, rin, ay naligtas sa pamamagitan ng dugo ng Kordero, at ngayon ay lalakad sa kalayaang atin na na kay Cristo Jesus.

`Basahin ang Roma 6:1–7. Anong sinasabi ni Pablo rito na maaaring mag-ugnay sa kung anong naibigay sa atin sa Sabbath?`

Sa mismong salita ng Deuteronomio 5:15—“Aalalahanin mo na ikaw ay naging alipin sa lupain ng Ehipto, at ikaw ay inilabas doon ng PANGINOON mong Diyos sa pamamagitan ng isang makapangyarihang kamay at unat na bisig”– ang bayan ay napaalalahanan, muli, na ang gawain at kapangyarihan ng Diyos para sa kanila ang nagligtas sa kanila. Gaano pa ngang higit na dapat natin, bilang mga Cristiano, maunawaang ang gawain at kapangyarihan lamang ni Cristo para sa ating kapakanan ang nagligtas sa atin mula sa kasalanan?

Ang utos na ito'y nagsasabi sa atin na magpahinga sa kaligtasan na pinaghirapan ng Diyos para sa atin sa pamamagitan ng kanyang makapangyarihang kamay. Napalaya tayo mula sa sariling pagtatangka natin sa katuwiran samantalang naaalala natin na ang Diyos ay Manlalalang at magkakatiwalaan natin Siya para muling likhain tayo, at upang palayain tayo, kahit pa ngayon, mula sa pagkaalipin ng kasalanan kung nakahanda tayong pahintulutan Siyang gumawa sa atin.

`Ano ang naging sarili mong karanasan sa pagkaalipin sa kasalanan? Paano natin matututuhang iangkop para sa sarili ang mga pangako na naibigay kay Jesus na kalayaan mula sa pagkaaliping iyon?`