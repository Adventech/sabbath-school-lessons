---
title:  Ang Tanda na Tayo'y Pag-aari ng Diyos
date:  02/09/2021
---

Sa panahon ng Ikalawang Digmaang Pansanlibutan, inaasahan ng Inglatera ang isang nalalapit na paglusob ng hukbong Aleman. Ang mga paghahanda ay ginawa upang depensahan hangga't kaya ang islang tahanan. Karagdagang tanggulan ang inilagay sa mga tabing-dagat. Ang mga kalsada, siyempre, ay magbibigay sa kaaway ng pinakamatuling ruta sa kanilang mga pakay, at bilang resulta, naglagay ng mga harang sa mga estratehikong lugar. Pagkatapos ay gumawa ang mga Ingles na awtoridad ng kataka-takang bagay. Upang pabagalin at lituhin ang kaaway, tinanggal ang mga tanda ng riles ng tren at kinalas ang mga tanda sa kalsada. Hindi matanggal ang mga markang nakaukit sa bato o gusali, ngunit tinakpan ang mga ito ng semento.

Mahahalaga ang mga tanda. Nagsisilbi ang mga ito bilang mga pananda at gabay. Bago ang panahong gumagamit ng GPS, lahat tayo'y may mga mapa at tumitingin ng mga tanda.

`Ang Sabbath ay isang tanda ng ano? Basahin ang Exodo 31:13, 16, 17. Sa anong mga paraang maaari nating gamitin sa ating sarili ang sinabi rito na, ngayon, mga taong naniniwala sa pamamalagi ng kautusan ng Diyos? `

Bagaman ang mga salitang ito'y binigkas nang espisipiko para sa sinaunang Israel, tayong mga kay Cristo ay “mga binhi ni Abraham, mga tagapagmana ayon sa pangako” (Galacia 3:29), at ang Sabbath ngayon ay nananatiling isang tanda sa pagitan ng Diyos at Kanyang bayan. Itinuturo ng Exodo 31 ang Sabbath bilang isang tanda ng namamalaging (o walang-hanggang) tipan ng Diyos (Exodo 31:16, 17). Tinutulungan tayo ng tandang ito na “makilala” ang ating Manlalalang, ating Manunubos, at ating Tagapagpabanal. Katulad ito ng isang watawat na itinataas tuwing ikapitong araw at may katungkulang tumulong sa atin na alalahanin, dahil nakahilig tayong makalimot.

Ang Sabbath ng Diyos ay isang palagiang paalala ng ating pinagmulan, ating pagkalaya, ating tadhana, at ating responsibilidad sa mga itinakwil at naisasantabi. Sa katunayan, napakahalaga ang Sabbath na sa halip na tayo'y lumalapit dito, dumarating ito sa atin, bawat sanglinggo at walang pagpapaliban, isang paalala kung sino tayo, kung sinong lumikha sa atin, at kung anong ginagawa Niya para sa atin, at kung anong gagawin Niya sa katapusan para sa atin kapag gagawa Siya ng bagong langit at bagong lupa.

Inaanyayahan ng banal na Diyos ang Kanyang mga kasama sa tipan upang magsaalang-alang sa ritmo na namamahala sa kung anong tunay na mahalaga—ang nagliligtas na relasyon sa pagitan ng Manlalalang at Manunubos at Kanyang suwail na nilikha. Bawat sanglinggo, at may lakas at awtoridad na nagmumula sa Diyos, ay inuutusan tayong pumasok sa kapahingahan na malayang naibigay sa atin kay Cristo Jesus, “na siyang nagtatag at nagpasakdal ng ating pananampalataya, na dahil sa kagalakang inilagay sa kanyang harapan ay tiniis niya ang krus” (Hebreo 12:2).

`Paano mo matutunang magkaroon ng mas malalim na karanasan kasama ang Diyos tuwing Sabbath?`