---
title:  Ang Dayuhang Nasa Loob ng Iyong mga Pintuan
date:  31/08/2021
---

`Basahin ang Exodo 19:6. Anong sinasabi sa atin ng talatang ito tungkol sa estado ng sinaunang Israel? (Tingnan din ang 1 Pedro 2:9.) `

Tinawag ang Israel mula sa Ehipto upang maging tipang bayan ng Diyos, ang bansang sa pamamagitan nito, kung sila'y nanatiling matapat, ang ebanghelyo sana'y lumaganap sa sanlibutan. Walang duda, sila'y mga pinag-uukulan ng natatanging kalinga at malasakit ng Diyos; nabigyan ng mga espesyal na pribilehiyo, at kasabay nito, nabigyan ng mga espesyal na responsibilidad.

`Basahin ang Exodo 23:12. Ano pa ang nagyayari rito? Anong itinuturo sa atin ng talatang ito tungkol sa kung paano tinitingnan ng Diyos ang iba maliban sa mga mismong Israelita?`

Ang pagiging pangkalahatan ng Sabbath ay isang bagay na nakakaligtaan ng maraming tao. Siyempre, ang karaniwang kamalian ay ito'y para lamang sa mga Judio, isang kamaliang inilantad sa unang dalawang kapitulo ng Genesis. Sa katunayan, nilalang ng Diyos ang lahat ng mga tao; kaya, dapat alalahanin ng lahat ng mga tao ang araw ng Sabbath.

Bagaman dapat laging nasa isip natin kung anong kinakatawanan ng Sabbath sa atin, dapat din nating tandaan kung anong sinasabi rin nito sa atin tungkol sa iba. Masasabing ang ating pagpapahinga at relasyon sa ating Manlalalang at Manunubos ay kusang magtutulak sa atin na tingnan ang iba na may bagong pananaw, upang makita sila bilang mga nilalang na nilikha sa pamamagitan ng parehong Diyos na lumalang sa atin, inibig ng parehong Diyos na umiibig sa atin at namatay para rin naman sa kanila at pati sa atin. Gaya ng nakita natin (Exodo 20:10; Deuteronomio 5:14), ang mga lingkod, ang mga dayuhan, kahit mga hayop ay dapat bigyan ng pamamahingang Sabbath.

Na kahit ang mga dayuhang nasa loob ng iyong mga pintuan; ibig sabihin, kahit yung hindi (pa) nakikibahagi sa mga pangako ng tipang naibigay sa Israel—na kahit sila'y dapat na tamasahin ang pamamahingang Sabbath ay maraming gustong sabihin. Ang mga tao, kahit hayop, ay hinding-hindi dapat kinakasangkapan, abusuhin, at pagsamantalahan. Bawat linggo, ang mga Hebreo at tayo, rin—ay dapat mapaalalahanan sa isang makapangyarihang paraan kung gaano karami ang mayroon tayong katulad sa ibang mga tao; at kahit natatamasa natin ang mga pagpapala at pribilehiyong hindi nararanasan ng mga iba, dapat nating alalahaning bahagi parin tayo ng iisang pamilya ng sangkatauhan, at kaya, dapat nating tratuhin ang mga iba na may paggalang at dignidad.

`Paanong ang sarili mong pangingilin ng Sabbath, marahil, ay maging isang pagpapala sa mga hindi nangingilin ng Sabbath? Ibig sabihin, paano mo magagamit ang Sabbath bilang patotoo sa iba?`