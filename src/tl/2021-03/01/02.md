---
title:  Hapo at Pagod
date:  27/06/2021
---

`Basahin ang Genesis 2:1-3. Bakit lumikha ang Diyos ng araw ng pahinga bago pa man mapagod ang sinuman?`

Bago pa man mag-unahan ang mga tao sa buhay na puno ng istres na tayo rin mismo ang may gawa, naglagay ang Diyos ng isang tanda, isang buhay na paraan para gisingin ang ating alaala. Ang araw na ito'y isang panahon para tumigil at sadyaing tamasahin ang buhay, isang araw upang manatili at hindi upang gumawa, isang araw para espesyal na ipagdiwang ang kaloob na damo, hangin, kalikasan, tubig, mga tao at higit sa lahat, ang Manlalalang ng bawat mabuting kaloob.

Hindi ito minsanang paanyayang nawalan ng bisa kasabay ng pagpapalayas mula sa Eden. Gustong tiyakin ng Diyos na ang paanyaya ay magpapatuloy sa mahabang panahon, kaya mula sa pasimula ay inihabi Niya ang pamamahingang Sabbath sa mismong tela ng panahon. Laging nariyan ang paanyaya, paulit-ulit, sa isang maginhawang pagdiriwang ng Paglalang bawat ikapitong araw.

May mag-iisip na dahil sa lahat ng ating mga gamit na nagpapadali ng gawain, dapat mas hindi na tayo pagod kaysa mga tao 200 taon na ang nakararaan. Ngunit, ang totoo, ang pahinga ay tila kakaunti kahit ngayon. Maging ang mga sandaling hindi tayo nagtatrabaho ay ginugugol sa pagiging aligaga. Tila lagi tayong nahuhuli; gaano man karami ang ating nagagawa, laging marami pa ring gagawin.

Ipinakikita rin ng pananaliksik na hindi tayo nakatutulog nang sapat, at maraming tao ang labis na nakadepende sa caffeine para makapagpatuloy. Bagaman mayroon tayong mas matutuling cellphone, kompyuter, mas mabilis na koneksyon ng internet, tila wala pa rin tayong sapat na panahon.

`Ano ang itinuturo ng mga sumusunod na talata kung bakit mahalaga ang pagkakaroon natin ng pahinga? (Marcos 6:31: Awit 4:8; Exodo 23:12 Deuteronomio 5:14; at Mateo 11:28.)`

Alam ng Diyos na lumalang sa atin na kakailanganin natin ang pisikal na pahinga. Naglagay Siya ng mga siklo sa panahon- gabi, at Sabbath--upang mag-alok sa atin ng pagkakataon para sa pisikal na pahinga. Kabilang sa pagkilala kay Jesus bilang Panginoon ng ating buhay ang pagseseryoso sa ating responsibilidad na maglaan ng panahong magpahinga. Sa katunayan, ang Sabbath na utos ay hindi isang mungkahi lamang. Ito'y isang utos!

`Kumusta naman ang iyong sariling maligalig na buhay? Anong magagawa mo upang mas maranasang mabuti, sa parehong pisikal at sa espirituwal ang kapahingahang nais ng Diyos na magkaroon tayo?`