---
title:  Pagbibigay-kahulugan sa Kapahingahan sa Lumang Tipan
date:  29/06/2021
---

Tiyak, nangangailangan tayong lahat ng pahinga, kung kaya ang temang ito'y masusumpungan sa buong Biblia. Bagaman nilikha tayo ng Diyos para sa paggawa, ito'y dapat sinasalitan ng pahinga.

Ang Hebreong Lumang Tipan, halimbawa, ay gumagamit ng ilang mga terminong tumutukoy sa kapahingahan. Ang paglalarawan ng pahinga ng Diyos sa kalilikhang ikapitong araw sa Genesis 2:2-3 ay gumagamit ng pandiwang shabbat, “tumigil sa paggawa, mamahinga, magbakasyon,” na anyong pandiwa ng pangngalang "Sabbath." Ang parehong pandiwa ang ginamit sa Exodo 5:5 sa anyong kausatiba (causative form) at naisalin bilang "pinapagpahinga sila" mula sa kanilang gawain. Inakusahan ng galit na Faraon si Moises na "pinapagpahinga sila" mula sa kanilang gawain.

Ang reperensya sa pamamahinga ng Diyos sa ikapitong araw na Sabbath sa ika-apat na utos ay ipinahayag sa pamamagitan ng Hebreong nasa anyong pandiwang muakh (Exodo 20:11. Deuteronomio 5:14). Isinalin ang pandiwa na "nagpapahinga" sa Job 3:13 o, nang mas matalinghagang "nakalapag," pagtutukoy sa kaban ng tipan sa Bilang 10:36. Binanggit ng 2 Hari 2:15 na nakay" (sa NKJV ay "rested") Eliseo ang espiritu ni Elias.

Isa pang mahalagang anyong pandiwa ay shaqat, "magpahinga, magbigay-ginhawa, tumahimik." Ginamit ito sa Josue 11:23, kung saan inilalarawan ang pahinga ng lupain mula sa digmaan pagkatapos ng unang pananakop ni Josue. Madalas lumilitaw ang terminong ito upang ipahiwatig ang “kapayapaan” sa mga aklat ng Josue at Hukom.

Ang pandiwang raga’ ay ginamit din upang ipahiwatig ang kapahingahan. Sa mga babala laban sa pagsuway sa Deuteronomio, sinasabi ng Diyos sa Israel na hindi sila makasusumpong ng kapahingahan sa pagkatapon (Deuteronomio 28:65). Lumilitaw rin ang parehong pandiwa sa anyong kausatiba sa Jeremias 50:34, paglalarawan ng kawalang kakayahang magpahinga.

`Basahin ang Deuteronomio 31:16 at 2 Samuel 7:12. Anong uri ng kapahingahan ang pinag-uusapan dito?`

Ang parehong talata ay gumagamit ng isang idyomatikong pagpapahayag sa pandiwang shakab, na literal na nangangahulugang “humiga, matulog.” Sa pakikipagtipan ng Diyos kay David, ipinangangako ng Diyos sa magiging hari ng Israel “ ‘na kapag ang iyong mga araw ay naganap na at ikaw ay matutulog na kasama ng iyong mga ninuno, aking ibabangon ang iyong binhi pagkatapos mo’ ” (2 Samuel 7:12).

Ang mahabang (at dito'y di kumpletong) listahan ng iba't ibang Hebreong pandiwa na nagpapahiwatig ng kapahingahan ay tutulungan tayong maunawaan na ang konseptong teolohikal ng kapahingahan ay hindi konektado sa isa o dalawang partikular na mga salita. Nagpapahinga tayong indibiduwal at magkakasama. Nakaaapekto ang pahinga sa atin sa pisikal, sosyal, at emosyonal at hindi ito limitado sa Sabbath lamang.

`Ang kamatayan ay tiyak na isang kaaway at wawakasan balang araw. At gaano man tayo magdalamhati at mangulila sa ating mga patay, bakit nakaaliw na malamang kahit man sa ngayon, sila'y nagpapahinga?`