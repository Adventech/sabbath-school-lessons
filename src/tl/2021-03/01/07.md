---
title:  Karagdagang Kaisipan
date:  02/07/2021
---

"Sa palagay ng mga rabbi ang kabuuan ng relihiyon ay ang maging laging nasa pagkukumahog sa gawain. Nakadepende sila sa mga panlabas na pagganap upang ipakita ang kanilang nakahihigit na kabanalan. Sa gayon ay ihinihiwalay nila ang kanilang kaluluwa mula sa Diyos, at pinatitibay ang kanilang sarili sa pagsasarili. Ang gayong mga panganib ay umiiral pa rin hanggang ngayon. Habang dumarami ang gawain at ang tao'y nagiging matagumpay sa paggawa ng anumang gawa para sa Diyos, may panganib ng pagtitiwala sa mga plano at paraan ng tao. Mayroong tendensiyang manalangin nang kakaunti, at magkaroon ng mas kaunting pananampalataya. Gaya ng mga alagad, nasa panganib tayong kaligtaan ang ating pagdepende sa Diyos, at pagsikapang gawing tagapagligtas ang ating mga gawain. Kailangan nating tumingin lagi kay Jesus, batid na ang kapangyarihan Niya ang gumagawa sa gawain. Samantalang tayo'y nagsusumikap na gumawa para sa kaligtasan ng mga nawaglit, dapat din tayong gumugol ng panahon para sa pagmumuni-muni, pananalangin, at pag-aaral ng salita ng Diyos. Ang gawaing naisakatuparan lamang na may maraming pananalangin, at pinabanal sa pamamagitan ng kabutihan ni Cristo, ang mapatutunayan sa bandang huli na mabisa para sa mabuti."--Ellen G. White, THE DESIRE OF AGES, p. 362.

**Mga Tanong Para sa Talakayan**:

`Ang palagiang panggigipit (pressure) upang maging nasa taluktok ng mga bagay, ng pagiging laging nariyan (pisikal man o virtual sa lahat ng oras, at pagsusumikap mamuhay ayon sa mga mithiing di-makatotohanan na bigay ng Diyos ay maaaring magdulot ng karamdaman sa tao sa emosyon, pisikal, at espirituwal. Paano magiging isang mabuting lugar ang iyong iglesya para sa hapo at pagod na mga taong naghahangad ng kapahingahan?`

`Posible bang tayo'y masyadong abala, kahit pa sa paggawa ng mga mabubuting bagay para sa Diyos? Isipin ang tungkol sa kuwento ni Jesus at ng kanyang mga alagad sa Marcos 6:30-32 at talakayin ang mga aplikasyon nito sa inyong Paaralang Pansabadong grupo.`

`Noong 1899, nahigitan ang naitalang tulin ng sasakyan. Mayroong tumakbo ng 39.24 milya bawat oras sa isang kotse--at nabuhay para sabihin ang tungkol dito! Ngayon, siyempre, mas matulin na ang mga sasakyan kaysa riyan. At ang tulin ng mga processor sa ating mga cellphone ay mas higit kaysa pinakamatuling malalaking kompyuter ng nakaraang henerasyon. At ang paglalakbay sa himpapawid ay mas matulin kaysa rati- at mas tumutulin pa. Ang punto ay halos lahat ng ginagawa natin ngayon ay ginagawang mas matulin kaysa nang nakaraan, at gayunma'y ano? Nakadarama pa rin tayo ng pagmamadali at kawalan ng sapat na pahinga. Ano ang dapat sabihin sa atin nito tungkol sa likas ng tao at bakit ginawa ng Diyos ang kapahingahan na napakahalaga na anupa't Isa ito sa kanyang mga utos?`

`Talakayin pa nang higit ang ideyang kahit sa Eden, bago ang Kasalanan, ay naitatag na ang pamamahingang Sabbath. Bukod sa mga Kapansin-pansing teolohikal na implikasyon ng katotohanang ito, ano ang dapat sabihin nito sa atin tungkol sa kung paanong ang pahinga ay kinakailangan kahit sa isang sanlibutang walang kasalanan at sakdal?`