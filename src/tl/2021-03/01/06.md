---
title:  Isang Balisang Pagala-gala
date:  01/07/2021
---

`Basahin ang Genesis 4:1-12. Anong dahilan at si Cain ay naging “isang balisang pagala-gala” (Genesis 4:12) sa lupa?`

Hindi sinabing malinaw ng talata ng Biblia kung bakit pinahalagahan ng Diyos si Abel at ang kanyang handog ngunit hindi “pinahalagahan” si Cain at ang kanyang handog (Genesis 4:4, 5). Ngunit alam natin kung bakit. "Si Cain ay dumulog sa harapan ng Dios na may pag-ungol at hindi pananalig sa kanyang puso tungkol sa ipiningakong handog at sa pangangailangan ng mga haing handog. Ang kanyang kaloob ay hindi naghahayag ng pagsisisi sa kasalanan. Kanyang nadama, tulad ng nadarama ng marami ngayon, na isang pagkilala ng kahinaan ang sumunod sa eksaktong panukalang inihayag ng Dios, ang pagtitiwala ng kanyang kaligtasan nang buong buo sa pagtubos ng ipinangakong Tagapagligtas. Pinili niya ang daan ng pananalig sa sarili. Lumapit siya sa ganang sarili niya." Ellen G. White, PATRIARCHES AND PROPHETS, p. 72.

Nang sinabi ng Diyos na si Cain ay magiging “isang balisang pagala-gala” sa lupa, hindi siya ginawang ganoon ng Diyos; sa halip, iyon ang nangyari bilang bunga ng kanyang mga makasalanang kilos at pagsuway. Nang hindi nakasumpong ng kapahingahan sa Diyos, natuklasan ni Cain na hindi niya ito masusumpungan sa ibang paraan, kung mayroon man ay hindi tunay na kapahingahan.

Ang naisaling salitang Hebreo na "pinahalagahan" (Genesis 4:4) ay maaari ring isalin na "tingnang malapitan, maingat na isaalang-alang." Ang pokus ng maingat at malapit na pagtingin ng Diyos ay hindi gaano sa handog kundi higit sa saloobin ng naghahandog. Ang di-pagtanggap ng Diyos sa handog na prutas ni Cain ay hindi isang di-makatwirang reaksiyon ng isang sumpunging diyos. Sa halip, naglalarawan ito ng proseso ng maingat na pagsasaalang-alang at pagtitimbang sa karakter, mga saloobin, at motibo ng nagdadala ng handog. Ito'y isang magandang halimbawa ng isang mapanuring paghatol (investigative judgment).

`Basahin ang Genesis 4:13-17 at ilarawan ang tugon ni Cain sa hatol ng Diyos. `

Kapag nagtatangka tayong tumakbong papalayo mula sa presensya ng Diyos, tayo'y magiging balisa. Sinisikap nating punuan ang paghahangad para sa banal na biyaya ng mga bagay, relasyon sa tao, o sobrang abalang buhay. Nagpasimula si Cain na magtayo ng isang dinastiya at isang lunsod. Parehong mga dakilang tagumpay at naglalahad ng determinasyon at sigla, ngunit kung ito'y isang walang Diyos na dinastiya at isang rebeldeng lunsod, ito'y tunay na walang halaga.

`Kahit na mauwi tayong pinagdurusahan ang mga bunga ng ating mga kasalanan gaya ng karaniwang nangyayari, paano natin matututuhang tanggapin ang kapatawarang naialok sa atin para sa mga ito sa pamamagitan ng Krus?`