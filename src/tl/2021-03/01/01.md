---
title:  Namumuhay sa Isang Lipunang 24 /7
date:  26/06/2021
---

### Basahin Para sa Pag-aaral sa Linggong Ito
Genesis 2:1-3; Jeremias 45:1-5; Exodo 20:11: 2 Samuel 7:12. Marcos 6:30-32; Genesis 4:1-17.

> <p>Talatang Sauluhin</p>
> “ Ang kaluluwa ko'y nananabik. Oo, nanghihina para sa mga bulwagan ng PANGINOON: ang puso ko't laman ay umaawit sa kagalakan sa buhay na Diyos” (Awit 84:2).

Tik, tak; tik, tak; tik, tak. Patuloy at walang humpay na tumitiktak ang orasan. Dalawang oras na lamang bago magpasimula ang Sabbath. Napabuntung-hininga si Mary habang pinagmamasdan niya ang maliit na apartment. Nakakalat pa sa sala ang mga laruan ng mga bata, magulo ang kusina; si Sarah, ang kanilang bunsong anak, ay nasa higaan na may lagnat, at sumang-ayon siya na kinabukasan ay maglilingkod bilang tagabati sa kanilang iglesya, na nangangahulugang kailangan nilang umalis ng bahay 30 minuto bago ang karaniwang oras ng kanilang pag-alis. Nais ko sanang magkaroon ng kaunting katahimikan bukas, nananabik na inisip ni Mary.

Sa oras ding iyon, sa kabilang panig ng bayan, nakapila si Josh, ang mister ni Mary, para magbayad ng kanilang mga lingguhang pinamili. Muling naging bangungot ang trapiko. Mahahaba ang pila ng mga taong magbabayad ng mga pinamili. Tila lahat ay ginagawa ang kanilang pamimili sa oras na iyon. Kailangan ko ng pahinga; hindi ko kayang magpatuloy nang ganito, daing ni Josh sa sarili. Mayroon pang dapat higit sa buhay na ito.

Ang ating buhay ay pinamamahalaan ng mga oras ng pag-aapura, oras ng paggawa, mga pagpapatingin sa doktor, mga usapan sa Skype, pamimili at mga gawain sa paaralan. Kahit gamitin natin ang pampublikong transportasyon, sakyan ang isang maliit na iskuter, o magmaneho ng isang minivan para ihatid ang ating pamilya, ang tuloy-tuloy na di-nagbabagong pakikisangkot sa mundong nakapalibot sa atin ay nagbabantang anurin kung ano ang tunay na mahalaga.

Paano tayo makasusumpong ng kapahingahan sa gitna ng napakaraming kaabalahan?