---
title:  Kapahingahan sa Bagong Tipan
date:  30/06/2021
---

Ang madalas na masumpungang anyong pandiwa para sa kapahingahan sa Bagong Tipan ay anapauo, para "magpahinga, mag-relaks, magpaginhawa." Ginamit ito sa isa sa mga pinakatanyag na pahayag ni Jesus tungkol sa pahinga, Mateo 11:28: " Lumapit kayo sa akin, kayong lahat na nanlulupaypay at lubhang nabibigatan at kayo'y bibigyan ko ng kapahingahan." Maaari itong tumukoy sa pisikal na pahinga (Mateo 26:45). Sa pangwakas na pagbati sa mga taga-Corinto, ipinahahayag ni Pablo ang kanyang kagalakan sa pagdating ng mga kaibigang nagpaginhawa sa kanyang espiritu (1 Corinto 16:18).

Isa pang pandiwang ginamit upang ipahiwatig ang kapahingahan ay hësychazo. Inilalarawan nito ang pamamahingang Sabbath ng mga alagad samantalang si Jesus ay nagpapahinga sa libingan (Lucas 23:56). Ngunit ginagamit din ito sa paglalarawan ng tahimik na pamumuhay (1 Tesalonica 4:11) at maaaring magpahiwatig na ang isang tao'y walang mga pagtutol at, kung gayon, nananahimik (Gawa 11:18).

Nang inilalarawan ng Liham sa mga Taga-Hebreo, sa Hebreo 4:4, ang kapahingahan sa Paglalang ng Diyos sa ikapitong araw, ginagamit nito ang Griyegong pandiwang katapauo, “pahintuin, papagpahingahin, pahinga,” na inuulit ang paggamit ng Septuagintang Griyegong salin ng Lumang Tipan. Kapansin-pansin, karamihan sa paggamit ng pandiwang ito sa Bagong Tipan ay masusumpungan sa Hebreo 4.

`Basahin ang Marcos 6:30-32. Bakit sinabi ni Jesus sa kanyang mga alagad na bumukod at magpahinga, gayong marami silang pagkakataong makapagmisyon sa panahong iyon? Tingnan ang mas malaking konteksto ng Marcos 6 samantalang inyong pinag-iisipan ang tanong na ito.`

Ang “ ‘Pumunta kayo ng bukod … at magpahinga kayo nang sandali’ ” (Marcos 6:31) ay hindi binalangkas bilang isang paanyaya. Ito'y naipahayag sa anyong pautos, na isang atas o mando. Nag-aalala si Jesus tungkol sa kanyang mga alagad at sa kanilang pisikal at emosyonal na kapakanan. Kababalik lang nila mula sa isang malawakang misyong paglalakbay kung saan isinugo sila ni Jesus nang dala-dalawa (Marcos 6:7). Naglarawan ang Marcos 6:30 ng kanilang sabik na pagbabalik. Tiyak na puno ang kanilang mga puso. Gusto nilang ibahagi ang kanilang mga tagumpay at kabiguan kay Jesus; subalit, pinatigil ni Jesus lahat ito sa pamamagitan ng pagtawag muna sa kanila para magpahinga. Naglagay si Marcos ng isang talang nagpapaliwanag: "Sapagkat marami ang nagpaparoo't parito at sila'y hindi man lamang nagkaroon ng panahong kumain" (Marcos 6:31). Ang pagiging puspos at masyadong abala sa gawain ng Diyos ay isang tunay na hamon din para sa mga alagad. Ipinapaalala sa atin ni Jesus na kailangan nating ingatan ang ating kalusugan at emosyonal na kapakanan sa pamamagitan ng pagpaplano ng mga panahon ng pagpapahinga.

`Ano ang mga paraan ng pagtulong at pagpapaginhawa sa iyong lokal na pastor o elder ng iglesya o sinuman na alam mong maaaring sagad mula sa paggawa ng gawain ng Panginoon? Anong magagawa mo para maipahayag ang iyong pagpapahalaga at pagtulong sa taong ito na makasumpong ng kapahingahan?`