---
title:  Pananampalataya Laban sa Kapangahasan
date:  08/07/2021
---

`Anong mga pagkakatulad ang nakikita mo sa paglalakbay ng Israel sa ilang at sa bayan ng Diyos na nabubuhay bago ang Ikalawang Pagparito ni Jesus?  (Tingnan ang 1 Corinto 10:1-11.)`

Sa buong kasaysayan, nagpagala-gala ang bayan ng Diyos sa ilang samantalang hinahanap nila ang Lupang Pangako. Maraming anyo ang ilang. Sa ngayon, mukha itong isang walang katapusang propaganda ng media, ang tuloy-tuloy na pagdating ng mga mensahe, at malalim na ugong ng tila walang katapusang aliwan. Sinisikap nitong pagbilhan tayo ng pornograpiya bilang pag-ibig at materyalismo bilang kasagutan sa ating mga problema. Kung tayo lamang ay maging medyo mas malusog, medyo mas bata, medyo mas may-kaya, medyo mas seksi—ang mga iyan ang makalulutas sa ating mga problema.

Gaya ng mga Israelita, balisa tayo sa paghahanap ng kapayapaa n, at kadalasang hinahanap natin ito sa mga maling lugar.

`Paano tumugon ang mga Israelita sa hatol ng Diyos sa Bilang 14:39-45?`

Ang tugon ng Israel sa hatol ng Diyos ay pangkaraniwan. “Kami ay nagkasala,” sinabi nila. “ ‘Kami ay aakyat sa dakong ipinangako ng Panginooni’ ” (Bilang 14:40).

Ang hindi lubusang pagtatalaga ay gaya ng di-maayos na pagkakabakuna—hindi ito epektibo. Sa ngayon, inirerekomenda ng mga doktor ang pagbabakuna para sa hepatitis B agad pagkasilang sa loob ng unang 24 oras ng buhay. Iyan ay magandang simula. Gayunman, kasunod ng unang bakuna, kung walang dalawa o tatlong karagdagang bakuna sa tamang panahon at sa tamang dosis, ay walang anumang proteksyon laban sa hepatitis B.

Ang mapanghimagsik na pagtalikod ng Israel, na naiulat sa mga huling talata ng Bilang 14, ay nagresulta sa kamatayan at pagkabigo dahil ngayon ang mga Israelita ay tumanggi sa mga bagong direksyon ng Diyos at may katigasan ng ulong sinimulan ang pag-atakeng wala ang kaban ng tipan o pamumuno ni Moises.

Mapaminsala ang kapangahasan; ang kapangahasan ay nauuwi sa kamatayan. Kadalasan, ang kapangahasan ay pinatatakbo ng takot. Dahil takot tayo sa isang bagay, tayo'y gumagawa ng mga desisyong ating pinagsisisihan pagkatapos.

`Isipin mo ang isang panahong kumilos ka na may pananampalataya at panahong kumilos ka na may kapangahasan. Ano ang malaking pagkakaiba?`