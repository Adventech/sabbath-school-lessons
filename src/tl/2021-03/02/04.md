---
title:  Ang Pagkabalisa ay Nauuwi sa Rebelyon
date:  06/07/2021
---

Nagpapasimula ang kuwentong ito sa isang positibong paraan. Sa wakas ay narating na ng mga Israelita ang hangganan ng Canaan, at nagsugo ng 12 espiya upang siyasatin ang lupain. Ang ulat nila ay di-pangkaraniwan.

`Basahin ang ulat ng mga espiya sa Bilang 13:27–33. Saang punto nawalan ng pag-asa ang mga Israelita?`

Sa kabila ng pamamagitan ni Caleb, nanaig ang boses ng mga mapagduda at mapag-alinlangan. Hindi humayo ang mga Israelita para sakupin ang ipinangako ng Diyos sa kanila. Balisa sa puso, pinili nila ang pagtangis at pagrereklamo kaysa sa pagsulong at pagsigaw para sa tagumpay.

Kapag tayo'y balisa sa puso, nahihirapan tayong lumakad sa pananampalataya. Ang pagkabalisa ay nakaaapekto hindi lamang ng ating emosyon. Sinasabi sa atin ng mga siyentipiko na may direktang linya ng sanhi at bunga sa pagitan ng napakakakaunting pahinga (kabilang ang kakulangan sa tulog) at masasamang pagpili, na nagreresulta sa labis na katabaan, mga adiksyon, at mas maraming kabalisahan at kalungkutan.

`Basahin ang Bilang 14:1–10. Anong sumunod na nangyari?`

Naging mas masaklap ang mga pangyayari. Ang desperadong pakiusap ni Caleb, “ “Huwag lamang kayong maghimagsik laban sa PANGINOON’ ” (Bilang 14:9), ay hindi pinakinggan, at ang buong kapulungan ay naghahandang batuhin ang mga namumuno sa kanila. Ang pagkabalisa'y nauuwi sa rebelyon, at ang rebelyon sa bandang huli'y nauuwi sa kamatayan.

“Ang mga di-tapat na espiya ay malakas na tumutuligsa kina Caleb at Josue, at ang sigaw ay ibinangon upang batuhin sila. Ang nasiraan ng bait na mga nagkakagulong tao ay dumampot ng mga bato upang patayin ang tapat na mga lalaki. Lumusob silang may mga sigaw ng kabaliwan, nang biglang nalaglag ang mga bato mula sa kanilang mga kamay, dumapo sa kanila ang katahimikan, at nanginig sila sa takot. Namagitan ang Diyos upang pigilin ang kanilang nakamamatay na tangka. Ang kaluwalhatian ng Kanyang presensya gaya ng isang naglalagablab na liwanag, ay nagliwanag sa tabernakulo. Nakita ng lahat ng tao ang hudyat ng Panginoon. Isang mas makapangyarihan kaysa sa kanila ang naghayag ng Kanyang Sarili, at walang nangahas na ipagpatuloy ang kanilang paglaban. Ang mga espiya na nagdala ng masamang ulat ay nakadama ng pangingilabot, at may pigil hiningang tumungo sa kanilang mga tolda.”—Ellen G. White, PATRIARCHS AND PROPHETS, p. 390.

Gayunman, nang oras ding iyon, nagpakita sa publiko ang mismong kaluwalhatian ng Panginoon. Kapag binasa natin ang kuwento sa Bilang 14, parang ang buong eksena ay tumigil, at ngayon tayo'y napahintulutang makinig sa pakikipag-usap ng Diyos kay Moises. Kinikilala ng Diyos na bagaman ang mga bato ay nilayon para kina Moises, Caleb, at Josue, sa katunayan, ang rebelyon ay direktang laban mismo sa Diyos.