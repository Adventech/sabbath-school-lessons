---
title:  Karagdagang Kaisipan
date:  09/07/2021
---

“Ngayon ay tila tapat silang nagsisisi ng kanila makasalanang gawi; subalit nalungkot sila dahil sa resulta ng kanilang masasamang hakbang sa halip na mula sa isang pagkadama ng kanilang kawalan ng utang na loob at pagsuway. Nang masumpungan nilang hindi naglubag ang Panginoon sa Kanyang pasya, bumangon muli ang katigasan ng kanilang ulo at idineklara nilang hindi sila babalik sa ilang. Sa pag-uutos sa kanila na umalis sa lupain ng kanilang mga kaaway, sinubok ng Diyos ang kanilang tila pagsunod at napatunayang hindi ito tunay. Alam nilang malalim ang kanilang pagkakasala sa pagpapahintulot na sila'y kontrolin ng kanilang padalus-dalos na damdamin at sa pagsisikap na patayin ang mga espiya na humimok sa kanilang sumunod sa Diyos, ngunit natakot lamang sila na masumpungang nakagawa sila ng isang kakilakilabot na pagkakamali, na ang mga kalalabasan ay tunay na mapaminsala sa kanilang sarili. Hindi nabago ang kanilang mga puso, at kailangan lamang nila ng dahilan upang bigyang pagkakataon ang parehong paghihimagsik. Lumitaw ito nang si Moises, sa pamamagitan ng awtoridad ng Diyos, ay nag-utos sa kanila na bumalik sa ilang.”—Ellen G. White, PATRIARCHS AND PROPHETS, p. 391.

“Ngunit ang pananampalataya sa anumang paraan ay walang kaugnayan sa kapangahasan. Ang may tunay na pananampalataya lamang ang ligtas mula sa kapangahasan. Dahil ang kapangahasan ay panghuhuwad ni Satanas sa pananampalataya. Ang pananampalataya ay umaangkin sa mga pangako ng Diyos at nagbubunga ng pagsunod. Ang kapangahasan ay umaangkin din sa mga pangako, subalit ginagamit ang mga ito gaya ng paggamit ni Satanas, upang bigyang-katwiran ang pagsalangsang. Ang pananampalataya ay aakay sana sa ating unang mga magulang upang pagkatiwalaan ang pag-ibig ng Diyos, at upang sundin ang kanyang mga utos. Naakay sila ng kapangahasan na labagin ang Kanyang kautusan, naniniwalang ililigtas sila ng Kanyang dakilang pag-ibig mula sa kahihinatnan ng kanilang kasalanan. Hindi pananampalataya ang nag-aangkin sa kabutihang-loob ng Langit na walang pagtalima sa mga kondisyon kung saan ang awa ay maipagkakaloob. Ang tunay na pananampalataya ay nakasalig sa mga pangako at probisyon ng mga Kasulatan.”—Ellen G. White, THE DESIRE OF AGES, p. 126.

**Mga Tanong Para sa Talakayan**:

`Talakayin ang kaibahan sa pagitan ng pananampalataya at kapangahasan. Bakit ang pagsakop sa lupain ng Canaan nang una ay isang gawang pananampalataya at pagkatapos sa bandang huli, nang umatake ang mga Israelita ay isang gawang kapangahasan? Paanong ang motibo at mga pangyayari ay gumaganap ng malaking bahagi sa pagkakaiba sa pagitan ng pananampalataya at kapangahasan?`

`Pagtuunan nang higit ang katotohanan na bagaman maaaring mapatawad ang kasalanan, kadalasa'y kailangang tamuhin natin ang mga resulta ng mga kasalanang iyon. Paano mo matutulungan ang mga nakikipagpunyagi sa kaalamang napatawad na sila sa kasalanan, gayunma'y, sila pa rin ay negatibong apektado, marahil, pati ang kanilang mga minamahal?`