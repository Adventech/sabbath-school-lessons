---
title:  Pagtuklas ng Kapahingahan sa mga Ugnay an ng Pamilya
date:  31/07/2021
---

### Basahin Para sa Pag-aaral sa Linggong Ito
Genesis 34; Hebreo 11:17–22; Deuteronomio 4:29; 1 Juan 3:1, 2; Genesis 39; Efeso 6:1–13.

> <p>Talatang Sauluhin</p>
> “Kaya't kayo, mga minamahal, yamang nalalaman na ninyo noon pa ang mga bagay na ito, mag-ingat kayo, baka mailigaw kayo sa pamamagitan ng kamalian ng masasama at mahulog kayo mula sa inyong sariling katatagan. Subalit lumago kayo sa biyaya at sa pagkakilala sa ating Panginoon at Tagapagligtas na si Jesu-Cristo. Sumakanya nawa ang kaluwalhatian ngayon at hanggang sa araw ng walang-hanggan. Amen” (2 Pedro 3:17, 18).

Pinagmasdang mabuti ng kabataang lalaki ang abot-tanaw. Pagkatapos, sa wakas, nakita niya sila. Ilang araw na niyang hinahanap ang kanyang mga kapatid. Samantalang siya'y papalapit, kumakaway at tumatawag sa grupong may napakaseryosong pagmumukha, hindi siya nakadama ng mainit na pagtanggap. Gusto talaga siyang patayin ng sarili niyang mga kapatid. Kung hindi kay Ruben, maaaring walang kuwentong maipahahayag. Nakumbinsi ni Ruben ang iba na maging malupit lamang sa kanya nang kaunti at itapon sa isang tuyong balon.  Kinalaunan, nakaisip si Juda ng malaking pakana upang mawala siya at magkapera nang kaunti sa pamamagitan ng pagbibili sa kanya sa mga dumaraang mangangalakal ng alipin.

Ano ngang halimbawa ng magulong pamilya!

Makapipili tayo ng maraming bagay sa buhay—ngunit hindi ang ating pamilya. Walang perpekto, at wala sa atin ang may mga perpektong pamilya at perpektong relasyon ng pamilya. Ilan sa atin ay nabiyayaan ng mga magulang, kapatid, at ibang kaanib ng pamilya na nagpapakita ng pag-ibig ng Diyos, subalit marami ang mayroong mas mababa sa huwaran. Ang mga ugnayan ng pamilya ay madalas komplikado at nakapipighati, iniiwan tayong balisa, nasaktan, at nagdadala ng mga emosyonal na pasanin, na atin namang ipinapapasan sa iba.

Paano natin masusumpungan ang kapahingahan ng Diyos sa bahaging ito ng ating buhay? Sa linggong ito'y babaling tayo sa kuwento ni Jose at kanyang pamilya upang pagmasdan ang Diyos na kumikilos na nagdadala ng kagalingan at emosyonal na kapahingahan sa kabila ng mga magulong ugnayan ng pamilya.