---
title:  Kaguluhan sa Tahanan
date:  01/08/2021
---

Alam ni Jose ang tungkol sa mga magulong pamilya. Nagpasimula ito sa kanyang mga ninuno, sina Abraham at Sara. Nang nalaman ni Sara na siya'y baog, kinumbinsi niya si Abraham na sipingan ang kanyang aliping si Hagar. Sa sandaling nabuntis si Hagar ay nagpasimula na ang kompitensya. Lumalaki sa ganitong kapaligiran, dinala nina Ismael at Isaac ang tensyon sa sarili nilang pamilya. Pinapaboran ni Isaac si Esau, at ginugol ni Jacob ang kanyang buhay na nagsisikap na makuha ang pagmamahal at respeto ng kanyang ama. Kinalaunan, nalinlang siya na pakasalan ang dalawang magkapatid na hindi magkasundo at nakikipagkumpitensya sa isa't isa sa karera ng pag-aanak, nagpatulong pa nga sa kanilang mga aliping babae na ipanganak ang anak ni Jacob.

`Balikan ang pangyayaring nakadetalye sa Genesis 34. Anong uri ng emosyonal at relasyonal na epekto ng pangyayaring ito ang maaaring magkaroon sa pamilya sa kabuuan at ganon din sa batang si Jose?`

Ang kompitensya sa pagitan ng dalawang ina ay malinaw na nakaapekto sa mga anak, na lumaking handang makipag-away. Kahit mga kabataan pa lang, ang mga nakatatandang kapatid ni Jose ay pinaslang na ang lahat ng mga lalaki sa bayan ng Shekem. Ang pinakamatandang kapatid, si Ruben ay nagpakita ng pangingibabaw at pagsuway sa kanyang tumatandang ama sa pamamagitan ng pagsiping kay Bilha, ang aliping babae ni Raquel at ina ng ilan sa mga anak ni Jacob (Genesis 35:22). Samantala, ang kapatid ni Jose, si Juda ay napagkamalang isang patutot ang kanyang nabalong manugang na babae at nauwi sa pagkakaroon ng kambal sa kanya (Genesis 38).

Pinalala ni Jacob ang lahat ng tensyon sa pamilyang ito sa pamamagitan ng malinaw na paboritismo kay Jose sa pagbibigay niya ng mamahaling makulay na damit (Genesis 37:3). Kung mayroon mang magulong pamilya, ang pamilya ng patriyarka ay maaaring makikipagpaligsahan dito.

`Bakit sa palagay mo sina Abraham, Isaac, at Jacob ay nakalistang lahat bilang mga bayani ng pananampalataya sa Hebreo 11:17–22 kung isasaalang-alang mo ang kanilang magulong relasyon sa pamilya?`

Ang mga kampeon ng pananampalataya ng Diyos ay kadalasang di nakaabot sa mga mismong inaasahan nila at ng sa Diyos. Ang mga lalaking ito'y nakalista sa Hebreo 11 hindi dahil sa kanilang magulong relasyong pampamilya kundi sa kabila ng mga ito. Natutunan nila—madalas sa mahirap na paraan—ang tungkol sa pananampalataya, pag-ibig, at pagtitiwala sa Diyos samantalang sila'y nakikipagbuno sa mga isyung ito ng pamilya.

`Anong kaguluhan ng pamilya ang iyong minana? Paanong ang pagsuko ng iyong sarili sa Panginoon at sa Kanyang mga paraan ay maaaring makatulong na sirain ang nakagawian, para man lang sa kinabukasan?`