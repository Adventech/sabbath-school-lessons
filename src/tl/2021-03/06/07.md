---
title:  Karagdagang Kaisipan
date:  06/08/2021
---

Sa konteksto ng nangyari kay Jose dahil sa asawa ni Potifar, sumulat si Ellen White: “Narito ang isang halimbawa sa lahat ng henerasyong mamuhay sa lupa....Ang Diyos ay laging handang tumulong, at ang Kanyang Espiritu ay pananggalang. Bagaman napalilibutan ng pinakamatitinding tukso, mayroong isang pinagmumulan ng lakas na magagamit nila at labanan ang mga ito. Anong tindi ng atake sa moralidad ni Jose. Dumating ito mula sa isang may impluwensya, ang pinakamadaling maligaw. Gayunman anong buong agap at tatag itong tinutulan.... Inilagay niya ang kanyang reputasyon at interes sa mga kamay ng Diyos. At bagaman pinahintulutang siya'y magdusa ng ilang panahon, upang ihanda siya na punan ang isang mahalagang posisyon, gayunman, buong ingat na binantayan ng Diyos ang reputasyong iyon na pinaitim sa pamamagitan ng isang masamang nagpaparatang, at pagkaraan, sa kanyang angkop na panahon, pinagliwanag ito. Ginawa pa nga ng Diyos ang piitan na daan ng kanyang pag-aangat. Ang marangal na katangian sa takdang panahon ay dadalhin ang sarili nitong gantimpala. Ang pananggalang na tumakip sa puso ni Jose ay ang takot sa Diyos, na naging dahilan upang siya'y maging tapat at makatarungan sa kanyang Panginoon, at totoo sa Diyos. Hinamak niya ang kawalan ng utang-na-loob na aakay sa kanya na abusuhin ang kompiyansa ng kanyang panginoon, bagaman maaaring hinding-hindi malalaman ng kanyang panginoon ang katotohanan.”— Ellen G. White, THE SPIRIT OF PROPHECY, vol. 1, p. 132.

**Mga Tanong Para sa Talakayan**:

`Ang pagiging nominal na Cristiano o isang pangkulturang Adventista ay hindi makatutulong sa atin na makasumpong ng kapayapaan sa ating mga relasyon. Ano ang mga kaibahan sa pagitan ng mga “kultural” na Adventista at mga tunay na mananampalataya?`

`Kasasapi pa lamang ni Sister X sa iglesya. Siya'y kasal sa isang di-mananampalataya. Mahal niya ang kanyang mister, subalit hindi nito gusto ang mga pagbabagong nakikita nito sa kanya. Ano ang magiging payo mo, base sa biblikal na mga prinsipyo, sa iyong bagong kaanib sa iglesya?`

`Sinulat ng Rusong manunulat na si Leo Tolstoy: “Lahat ng masasayang pamilya ay magkakatulad; lahat ng di-masayang pamilya ay di-masaya sa sarili nitong paraan.” Lahat ng mga pamilya, sa isang antas o iba pa, ay dumaranas ng kaguluhan, dahil lahat ay gawa ng mga makasalanan, bawat isa ay dala-dala ang kanilang sariling kaguluhan sa relasyon ng pamilya. Paanong ang bawat isa sa atin ay maaaring, sa pamamagitan ng biyaya ng Diyos, pagsikapang sundin ang mga biblikal na prinsipyo ng pag-ibig, kapatawaran, pagpapasan ng pasanin, at iba pa upang magdala ng pagpapagaling sa ating mga relasyon ng pamilya?`

`Napakaraming mga tao ang nakaranas na ang mga bagay ay bumubuti para sa kanila at kanilang pamilya nang, biglang-bigla at di-inaasahan, tumama ang trahedya. Sa mga panahong gaya nito, bakit napakahalaga ang pagkapit sa pananampalataya at pagkapit sa mga pangako sa Salita ng Diyos? Lalo na kapag ang mga panahon ay mabuti, bakit mahalaga na maging handa, sa espirituwal, para sa mga masasamang panahon?`