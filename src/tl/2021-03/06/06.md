---
title:  Ang Malaking Tunggalian, Malapitan at Personal
date:  05/08/2021
---

Gaya ng alam natin mula sa pagbabasa sa kuwento (Genesis 39:11–20), nagdusa si Jose dahil sa kanyang pagpapasyang may prinsipyo. Itinapon si Jose sa bilangguan. Bilang pag-aari ni Potifar, maaaring patayin agad si Jose, wala ng mga tanong. Malinaw na hindi pinaniwalaan ni Potifar ang kanyang asawa ngunit kailangang ingatan niya ang kanyang reputasyon sa pamamagitan ng pagkilos. At gayunman, sa

kabila ng nakatatakot na pangyayari, sinasabi ng Kasulatan, “Subalit kasama ni Jose ang PANGINOON” (Genesis 39:21).

Ang buhay sa planetang ito'y hindi patas. Hindi laging ginagantimpalaan ang mabuti, at hindi kaagad pinarurusahan ang kasamaan. Ngunit, may mabuting balita: makasusumpong si Jose ng kapahingahan, kahit sa bilangguan, dahil kasama niya ang Diyos. Sa piitan maaaring isipin niya ang pagiging di makatarungan ng kanyang katayuan, lumisan, at kahit pa talikuran ang Diyos.

`Anong ginawa ni Jose habang nasa kulungan? Paano siya nakitungo sa mga nakapalibot sa kanya? Basahin ang Genesis 39:21-40:22.`

Sa bilangguan, gumawa si Jose sa makatotohanan, hindi sa minimithi. Nakipag-ugnayan siya; tumutulong siya sa iba, kahit pa ang mga relasyon sa bilangguan ay malayo sa huwaran na inaasam niya. At si Jose ay hindi sobrang galing para hindi humingi ng tulong at gawing mahina ang sarili. Humingi siya ng tulong mula sa katiwala ng kopa nang ipinaliwanag niya ang panaginip nito.

`Ano ang malakihang pananaw sa mga relasyong inihahayag ni Pablo sa Efeso 6:1-13?`

Ang ating mga relasyon ay mga mumunting sumasalamin ng malaking tunggalian sa pagitan ng Diyos at ni Satanas na nagngangalit sa buong kapanahunan. Nangangahulugan ito, kung gayon, na walang mga perpektong relasyon. Bawat relasyon ay dapat na mayroong mga aksyon ng paglago, at si Satanas ay nagpakita ng interes sa paggamit ng lahat ng ating relasyon—lalo na yung mga pinakamalapit sa atin—para sa kanyang kalamangan upang saktan at hadlangan ang kalooban ng Diyos para sa ating mga buhay. Makapagpapasalamat tayo na hindi tayo iniwan upang lumabang mag-isa sa mga labanang ito. Naglatag ang Salita ng Diyos ng mga prinsipyo para sa ating mga relasyon. Ang pangako Niyang magbibigay sa atin ng karunungan (Santiago 1:5) ay para rin sa ating mga relasyon. At gaya ng Siya kay Jose, nangangako rin Siyang sasaatin kapag ang ating mga relasyon ay naging masalimuot.

`Isipin ang tungkol sa pangako ng Diyos sa Santiago 1:5, at sandaling manalangin para sa karunungan sa iyong mga relasyon. Paano na magsisikap na maging bukas sa mga pag-uudyok ng Banal na Espiritu samantalang nakikiugnay ka sa mga taong ito?`