---
title:  Pagpili sa Isang Bagong Direksyon
date:  02/08/2021
---

Dala-dala ni Jose ang kirot, komplikadong relasyon, at pagkabalisa samantalang naglalakbay siya patungong Ehipto, kung saan ipagbibili siya bilang isang alipin. Hindi ito isang maginhawang paglalakbay habang nilalabanan niya pabalik ang mga luha.

“Samantala, si Jose kasama ng mga bumihag sa kanya ay nasa daan patungong Ehipto. Habang ang pulutong ng manlalakbay ay nagtungo patimog sa hangganan ng Canaan, nakikita ng batang lalaki sa kalayuan ang mga burol kung saan naroroon ang mga tolda ng kanyang ama. Tumangis siya nang may kapaitan sa kaisipan ng mapagmahal na ama sa kanyang kapanglawan at pagdurusa. Muli ang tagpo sa Dotan ay bumangon sa harapan niya. Nakita niya ang galit niyang mga kapatid at nadama ang kanilang mababagsik na sulyap na nakatuon sa kanya. Umaalingawngaw sa kanyang mga tainga ang mga nakasasakit at nakaiinsultong salita na sumalubong sa kanyang naghihirap na pagmamakaawa. Tumingin siya sa hinaharap na may nanginginig na puso. Ano ngang pagbabago sa sitwasyon mula sa magiliw na itinanging anak tungo sa kinamuhian at walang kalaban-labang alipin! Nag-iisa at walang kaibigan, ano ang magiging kapalaran niya sa di-kilalang lupa kung saan siya papunta? Sa ilang panahon isinuko ni Jose ang sarili sa di-mapigilang lungkot at takot....

“Pagkatapos ang kanyang mga kaisipan ay bumaling sa Diyos ng kanyang ama. Sa kanyang pagkabata ay naturuan siyang mahalin at matakot sa Kanya. Madalas sa tolda ng kanyang ama ay nakikinig siya sa kuwento ng pangitain na nakita ni Jacob samantalang tumatakas siya mula sa kanyang tahanan bilang isang itinapon at isang pugante.... Ngayon ang lahat nitong mahahalagang aral ay buong linaw na dumating sa harap niya. Naniwala si Jose na ang Diyos ng kanyang mga magulang ay magiging Diyos niya. Noon at doon ay lubos na ipinagkaloob niya ang sarili sa Panginoon, at idinalangin na ang Tagapag-ingat ng Israel ay sasamahan siya sa lupain ng kanyang pagkakatapon.” Ellen G. White, PATRIARCHS AND PROPHETS, pp. 213, 214 (idinagdag ang italiko).

May mga kulturang idiniriin ang papel ng komunidad sa indibidwal, habang ang ibang kultura ay nakahilig na idiin ang papel ng indibidwal sa komunidad. Habang makasusumpong tayo ng balance sa pagitan ng dalawang ito sa Kasulatan, malinaw na may pagtawag sa personal pati na rin sa sama-samang pagtatalaga sa Diyos. Nagpapasimula si Jose na makasumpong ng kapayapaan sa kanyang mga relasyon sa pamamagitan ng paggawa ng isang pagpapasyang sumunod sa Diyos.

`Ano ang itinuturo sa atin ng mga sumusunod na talata tungkol sa personal na pagtatalaga? (Tingnan ang Deuteronomio 4:29; Josue 24:15: 1 Cronica 16:11: Awit 14:2; Kawikaan 8:10; Isaias 55:6)`

Upang makasumpong ng kapahingahan, bawat isa sa atin ay dapat na gumawa ng isang personal na pagpapasya na sumunod sa Diyos. Kahit na ang ating mga ninuno ay mga espirituwal na higante, ang pananampalataya at espirituwalidad ay hindi naisasalin sa pamamagitan ng genes. Tandaan, may mga anak lamang ang Diyos, walang mga apo.

`Bakit mahalaga na araw-araw, kahit pa bawat sandali ng bawat araw, na piliing magtalaga ng sarili sa Diyos? Anong mangyayari kapag hindi mo ginawa ito?`