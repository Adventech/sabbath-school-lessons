---
title:  Isang Bagong Bagay
date:  21/07/2021
---

`Matapos ipagtapat ni David ang kanyang kasalanan na walang pagtatangkang pangatwiranan o pagtakpan ito, humiling siya sa Diyos. Anong hiniling niya sa Diyos? Basahin ang Awit 51:7–12.`

Ang pagtukoy ni David sa paglilinis na may isopo ay paggamit ng terminolohiyang alam ng bawat Israelitang nakadalaw na sa santuwaryo. Samantalang tinutukoy niya ang mga ritwal na gawa ng paglilinis na inilarawan sa Kautusan ni Moises (Levitico 14:4), kinilala niya ang kapangyarihan ng isang sakripisyo— ang Sakripisyo— na darating sa hinaharap upang alisin ang mga kasalanan ng sanlibutan.

Nagpatuloy ring humingi si David ng “tuwa” at “kagalakan.” Sa harap ng kanyang malaking kasalanan, hindi ba ito medyo mapangahas?

Marahil makatutulong na pakinggan itong pagpapakahulugan: “Sabihin Mong napatawad na ako upang makapapasok akong muli sa santuwaryo kung saan maririnig ko ang tuwa at kagalakan ng mga sumasamba sa Iyo.”

`Nang magkasala sina Adan at Eva, sila'y nagtago mula sa presensya ng Diyos (Genesis 3:8). Sa palagay mo bakit ang hiling ni David, kahit pagkatapos ng kanyang kasalanan, ay lubhang kakaiba? Basahin ang Awit 51:11, 12.`

Ayaw ni David na mawalan ng kabatiran sa pamumuhay sa presensya ng Diyos. Natanto niya na kung wala ang Banal na Espiritu, siya'y walang magagawa. Alam niya na, kasindali ng pagkakasala niya kay Batseba, maaaring magkasala siya muli. Nawasak ang kanyang kompiyansa sa sarili.

Nauunawaan ni David na ang mga tagumpay sa hinaharap ay hindi manggagaling sa kanya; darating ang mga ito mula lamang sa Diyos habang umaasa siyang lubusan sa Diyos.

Ang matagumpay na buhay Cristiano ay hindi talaga patungkol sa atin. Lahat ito'y patungkol kay Jesus. Hinahangad natin ang kanyang presensya; nananabik tayo sa Kanyang Espiritu; gusto natin ang Kanyang tuwa ng kaligtasan. Kinikilala natin ang ating pangangailangan para sa pagbabago at pagpapanumbalik. Kailangan natin ang Kanyang kapahingahan—isang banal na gawa ng muling paglalang. Ang kapahingahan ng Paglalang ay hindi malayo sa kapatawaran. “Lumalang ka sa akin ng isang malinis na puso, O Diyos; at muli mong baguhin ang matuwid na espiritu sa loob ko” (Awit 51:10) ay gumagamit ng terminolohiya ng Paglalang. Sa Lumang Tipan ang Diyos lamang ang maaaring “lumalang” (bara')—at kung nalikha tayong muli, makapagpapahinga tayo.

`Kung hindi ka pa nakaranas ng tuwa at kagalakan ng paglaya mula sa nababagabag na konsyensya, ano ang pumipigil sa iyo? Kung ito'y pagkakasala, anong matututunan mo mula sa kuwentong ito na makatutulong sa iyo?`