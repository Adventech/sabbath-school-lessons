---
title:  Pagpapaimbabaw
date:  21/07/2021
---

Ang isang mapagpaimbabaw ay isang mapagpanggap, na nais maging isang taong hindi naman siya. Ang termino ay ginamit nang pitong beses sa Mateo 23 sa isang diskurso kung saan hayagang pinahiya ni Jesus ang mga eskriba at Fariseo, ang pinakasentro ng relihiyosong pamumuno ng mga Judio (Mateo 23:13-15, 23, 25, 27, 29). Ipinakikita sa atin ng mga Ebanghelyo na nag-aalok si Jesus ng biyaya at kapatawaran sa mga mangangalunya, maniningil ng buwis, babaeng bayaran, at kahit pa mamamatay-tao, ngunit nagpakita Siya ng kaunting pagtitiis sa mga mapagpaimbabaw (tingnan ang marami pang karagadgang reperensya sa Mateo 6:2, 5, 16; Mateo 7:5; Mateo 15:7–9; Mateo 22:18).

`Basahin ang Mateo 23:1-13 at maglista ng apat na mga pangunahing katangian ng isang mapagpaimbabaw na binanggit ni Jesus.`

Ikinapit ni Jesus ang apat na mga katangian sa mga eskriba at Fariseo. Sa nasasaklawan ng Judaismo nang unang siglo A.D., kumakatawan ang mga Fariseo sa konserbatibong relihiyosong bahagi. Interesado sila sa nasusulat at binibigkas na kautusan at nagdiriin ng ritwal na kadalisayan. Sa kabilang bahagi ng nasasaklawan ay ang mga Saduceo, grupo ng karamihang mayayamang lider, kadalasang nauugnay sa grupo ng piling pari. Sila'y labis na Helenisado (ibig sabihin, sila'y nagsasalita ng Griyego at pamilyar sa Griyegong pilosopiya) at hindi naniniwala sa paghuhukom o sa kabilang-buhay. Ilalarawan natin sila bilang mga liberal. Ang parehong grupo ay may sariling pagpapaimbabaw.

Ayon kay Jesus, tayo'y mga mapagpaimbabaw kung hindi natin ginagawa ang sinasabi natin, kapag ginagawa nating mahirap ang relihiyon para sa iba ngunit hindi ginagamit ang parehong pamantayan sa ating sarili, kapag gusto nating palakpakan ng iba ang ating relihiyosong kasiglahan, at kapag hinihingi natin ang karangalan at pagkilala na para lamang sa ating Ama sa langit.

Gaanuman katalas at deretsahan ang kanyang mga salita, ang pakikipagharap ni Jesus sa mga tinawag Niyang mapagpaimbabaw ay puspos din ng pag-ibig at pagmamalasakit, kahit pa para sa mga mapagpaimbabaw na ito.

“Ang banal na awa ang makikita sa mukha ng Anak ng Diyos samantalang nagpukol Siya ng isang matagal na sulyap sa templo at pagkatapos sa Kanyang mga tagapakinig. Sa isang tinig na nabulunan ng malalim na dalamhati ng puso at mapapait na luha ay bumulalas Siya, ‘O Jerusalem, Jerusalem, na pumatay ng mga propeta at bumato sa mga isinusugo sa kanya! Makailang ulit kong ninais na tipunin ang iyong mga anak, na gaya ng pagtitipon ng inahing manok sa kanyang mga sisiw sa ilalim ng kanyang mga pakpak, at ayaw ninyo!’ ” Ellen G. White, THE DESIRE OF AGES, p. 620.

`Bakit hindi mo kailangang maging isang relihiyosong lider para magkasala ng pagpapaimbabaw na dito'y tinuligsa nang lubusan ni Jesus? Papaano natin matututunang makita ang anumang pagpapaimbabaw sa ating sarili, kung mayroon, at paano natin ito maaalis?`