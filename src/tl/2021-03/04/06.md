---
title:  Mga Replektor ng Liwanag ng Diyos
date:  22/07/2021
---

Marahil ang pinakanatural na bagay para sa atin na gawin pagkatapos malagpasan ang isang nakahihiyang kabiguan at pagkaranas ng kapatawaran ay sikaping kalimutan na iyan ay nangyari. Ang mga alaala ng kabiguan ay maaaring napakasakit.

`Anong gustong gawin ni David sa kanyang napakasakit na karanasan? Basahin ang Awit 51:13–19.`

Kapag ang isang mangkok o isang mamahaling plorera ay nalaglag at nagkapira-piraso, normal sa atin ang magbuntung-hininga at itapon ang walang silbing nabasag na mga piraso. Sa Japan ay may isang tradisyunal na sining na tinatawag na kintsugi, na dalubhasa sa muling paglikha ng mga nabasag na palayok. Mahahalagang metal, gaya ng likidong ginto o pilak, ay ginagamit upang pagdikitin ang basag na mga piraso at gawin ang nabasag na isang bagay na may kagandahan at halaga.

Tuwing pinatatawad ng Diyos ang ating mga pagsalangsang at nililikha tayong muli, may nababago. Ang mahalagang kapatawaran ng Diyos ang nagdidikit nang magkakasama sa ating pagiging basag, at ang mga nakikitang basag ay maaaring tumawag ng pansin tungo sa Kanyang biyaya. Maaari tayong maging mga loudspeaker ng Diyos. “Ang aking dila ay aawit nang malakas tungkol sa iyong katuwiran” (Awit 51:14). Hindi tayo nagtatangkang magkumpuni sa sarili o magpaunlad sa sarili (kahit paunti-unti). Ang ating mga bagbag na espiritu, ating nagsisising puso, ay mga sapat na papuri para sa Diyos— ang mga ito'y sikat ng liwanag na makikita ng daigdig na nakapalibot sa atin. Ang ating karanasang napatawad ay umaakit sa ibang naghahanap ng kapatawaran.

`Ano ang ugnayang mayroon sa pagitan ng Awit 51 at 1 Juan 1:9?`

Ang 1 Juan 1:9 ay isang maiksing buod ng Awit 51. Samantalang nalalaman ni David na ang “isang bagbag at nagsisising puso, O Diyos, ay hindi mo hahamakin” (Awit 51:17), tinitiyak ni Juan sa atin na “Kung ipinahahayag natin ang ating mga kasalanan, siya'y tapat at banal na magpapatawad sa ating mga kasalanan at tayo'y lilinisin sa lahat ng kalikuan” (1 Juan 1:9). Mapagkakatiwalaan natin ang Diyos sa Kanyang salita.

Muli, hindi kayang ayusin ni David ang napakalaking pinsalang nagawa niya sa pamamagitan ng kanyang mga kilos at halimbawa sa kanyang pamilya. Pinagdusahan niya ang mga bunga ng kanyang pagpapasya at pagkilos. Subalit, alam ni David na napatawad siya. Alam niya na kailangan niyang magtiwala sa pamamagitan ng pananampalataya na balang araw ang tunay na Kordero ng Diyos ay darating at tatayo sa kanyang lugar.

`Paano mo matututunan ngayon na gamitin ang mga pangako ng 1 Juan 1:9 sa sarili mong buhay? Anong mararamdaman mo pagkatapos mong magawa ang gayon at malaman na ang pangako ay para rin sa iyo.`