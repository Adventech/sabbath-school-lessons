---
title:  Panggising na Panawagan
date:  19/07/2021
---

Sa gitna ng isang pinakamadilim na panahon sa buhay ni David ay may mabuting balita: Isinugo ng Diyos ang kanyang propeta. Kilalang-kilala nina Natan at David ang isa't isa. Nang nakalipas, pinayuhan ni Natan si David sa kanyang mga panukalang itayo ang templo (2 Samuel 7). Gayunman, sa ngayon, ang propeta ay dumating na may ibang tungkuling gagampanan para sa kanyang hari.

`Bakit sa palagay mo na pinili ni Natan na magkuwento sa halip na pangalanan at pahiyain kaagad si David? Basahin ang 2 Samuel 12:1–14.`

Alam ni Natan ang sasabihin, at sinabi niya ito sa isang paraan na mauunawaan ni David. Nagkuwento siya na si David, ang dating pastol, ay maiuugnay ang sarili. Alam niya ang lubusang napaunlad na pagkaunawa ng katarungan at integridad ni David. Kaya naman, masasabing naglagay ng bitag si Natan at diretsong pumasok si David.

Nang di-namalayang naggawad si David ng sarili niyang sentensya ng kamatayan, sinabi ni Natan sa kanya, “ ‘Ikaw ang lalaking iyon?’ ” (2 Samuel 12:7). May iba't ibang paraan ng pagsasabing “Ikaw ang lalaking iyon.” Maaaring isigaw iyon, maaaring mag-akusa at ituro ang daliri sa mukha ng ibang tao, o maaaring magpahayag ng malasakit at kalinga. Tiyak na ang mga salita ni Natan ay nahaluan ng biyaya. Sa sandaling iyon, tiyak na nadama ni David ang kirot na nararamdaman ng Diyos kapag ang isa sa Kanyang mga anak ay sinasadyang humakbang palabas sa Kanyang kalooban. May biglang sumagi sa isip ni David. May kirot sa kanyang puso.

Bakit tumugon si David ng: “Ako'y nagkasala laban sa PANGINOON” sa halip na,

`“Nagkasala ako laban kay Batseba” o “Ako'y mamamatay-tao” (2 Samuel 12:13; tingnan din ang Awit 51:4)?`

Nakilala ni David na ang kasalanan, na nagpapabalisa sa ating puso, ay pangunahing insulto laban sa Diyos, ang Manlalalang at Manunubos. Sinasaktan natin ang ating sarili; naaapektuhan natin ang iba. Nagdadala tayo ng kahihiyan sa ating mga pamilya o iglesya. Subalit, higit sa lahat, sinasaktan natin ang Diyos at pinupukpok ang isa pang pako sa magaspang na bigang nakaturo palangit sa Golgota.

“Ang sumbat ng propeta ay humipo sa puso ni David; nakilos ang konsyensya; nagpakita ang kanyang sala sa lahat nitong kakilakilabot na kasamaan. Napayuko ang kanyang kaluluwa sa pagsisisi sa harap ng Diyos. Nang may nanginginig na labi, sinabi niya, “Ako'y nagkasala laban sa PANGINOON.' Lahat ng maling nagawa sa iba ay nakarating pabalik mula sa nasaktan tungo sa Diyos. Nakagawa si David ng isang mabigat na kasalanan, parehong kina Urias at Batseba, at labis na nadama niya ito. Ngunit labis na mas malaki ang kanyang kasalanan laban sa Diyos.”—Ellen G. White, PATRIARCHS AND PROPHETS, p. 722.