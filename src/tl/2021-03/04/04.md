---
title:  Pinatawad at Kinalimutan?
date:  20/07/2021
---

Pagkatapos ng di-nalalamang pagpataw ng hatol ni David sa kanyang sarili (2 Samuel 12:5, 6), iniharap ni Natan sa kanya ang kalubhaan ng kanyang kasalanan. Nawasak ang puso ni David, at inamin niya ang kanyang kasalanan. Agad tiniyak sa kanya ni Natan na “ ‘Inalis din ng PANGINOON ang iyong kasalanan” (2 Samuel 12:13) at na siya'y pinatawad. Walang panahon ng paghihintay sa pagpapatawad ng Diyos. Hindi kailangang patunayan ni David na tunay siyang nagsisisi bago ang kapatawaran ay ipinaabot.

Gayunman, si Natan, na hinulaan na ang bunga ng kasalanan ni David sa 2 Samuel 12:10-12, ay nagpatuloy na sinasabing ang batang ipanganganak ay mamamatay.

`Anong ibig sabihin na inalis ng Diyos ang kasalanan ni David? Basta lang ba Niya binurang malinis ang pagkakasala? Basta lamang bang kalilimutan ng sinuman ang tungkol dito? Basahin ang 2 Samuel 12:10– 23 samantalang pinag-iisipan mo ang mga tanong na ito.`

Tiyak na pinag-iisipan din ni David ang tungkol sa mga tanong na ito habang nakita niyang gumuguho ang kanyang mundo—namatay ang sanggol, nagkakagulo ang kanyang pamilya (ang mga kuwento ni Amnon at Absalom ay dalawang mabuting halimbawa ng mga problema ng pamilya sa tunay na buhay), at walang katiyakan ang kanyang kinabukasan. Subalit, sa kabila ng mga resulta ng kanyang kasalanan, na nakaapekto sa mga inosenteng tao gaya ni Urias at ang kapapanganak na sanggol, nagpasimula ring maunawaan ni David na ang biyaya ng Diyos ay tatakpan ito at balang araw ang lahat ng bunga ng kasalanan ay mawawala na. Pansamantala, makasusumpong siya ng kapahingahan para sa kanyang nabagabag na konsyensya sa biyaya ng Diyos.

`Ano talaga ang nadarama ni David na kailangan niya? Anong inaasam niya? Basahin ang Awit 51:1-6. `

Sa Awit 51, nagpasa-publiko si David samantalang binubuksan niya ang kanyang puso at ipinagtatapat ang kanyang mga kasalanan. Ang daing ni David para sa awa ay dumulog sa di-nagmamaliw na pag-ibig ng Diyos at sa Kanyang dakilang habag. Inaasam niya ang pagbabago.

Kapag isasaalang-alang natin ang halaga ng kapahingahan kay Jesus, kailangan muna nating kilalanin na kailangan natin ang panlabas na tulong; tayo’y makasalanan at nangangailangan ng isang Tagapagligtas; kinikilala natin ang ating mga kasalanan at humihiyaw sa nag-iisang makahuhugas sa atin, maglilinis sa atin, at magbabago sa atin. Kapag ginawa natin ito, lalakas ang ating loob: narito ang isang mangangalunya, isang mapagmanipula, isang mamamatay-tao, at isang lumabag kahit paano sa lima sa Sampung Utos na nananawagan para sa tulong at umangkin sa pangako ng kapatawaran ng Diyos.

`Kung pinatawad ng Diyos si David sa ginawa niya, anong pag-asa ang mayroon, kung gayon, para sa iyo?`