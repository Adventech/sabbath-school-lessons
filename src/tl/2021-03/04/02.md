---
title:  Pagod at Pagal
date:  18/07/2021
---

Sa isang mainam na gabi ng tagsibol, lumakad-lakad ang balisang Haring David sa bubungan ng Kanyang palasyo. Dapat sana'y kasama niya ang kanyang hukbo sa kabilang dako ng Jordan. Dapat sana'y pinangungunahan niya ang bayan ng Diyos upang gapiin ang mga Ammonita at sa kalauna'y dalhin ang kapayapaan sa kaharian.

`Ang pagiging wala sa lugar kung saan dapat siya naroroon ay nagbukas ng pinto sa tukso para kay David. Basahin ang kuwento sa 2 Samuel 11:1-5. Anong nangyari, at anong malaking kasalanan ang ginawa ni David? `

Nakita ni David mula sa kanyang bubungan ang isang “napakagandang babae” na naliligo. Dinaig siya ng kanyang makasalanang damdamin ng gabing iyon, at sinipingan si Batseba, ang asawa ng isang pinagkakatiwalaang opisyal ng hukbo. Gaya ng lahat ng mga naunang hari, may lubos na kapangyarihan si David. Bilang hari, hindi niya kailangang sundin ang mga patakarang sumasakop sa lahat. Subalit, ang mapait na kuwento ng pamilya ni David na sinundan itong nagpapabago-ng-kuwentong sandali ay nagpapaalaala sa atin ng katotohanang kahit bilang hari, hindi siya nangingibabaw sa kautusan ng Diyos.

Sa katunayan, naroroon ang kautusan bilang isang proteksyon, isang pananggalang, at nang kahit ang hari ay humakbang sa labas nito, naharap siya sa nakatatakot na mga resulta. Kaagad nang nilabag ni David ang hangganan ng kautusan ng Diyos, nagpasimulang maramdaman niya ang mga epekto nito sa lahat ng aspekto ng kanyang buhay. Inakala ni David na ang kanyang panandaliang aliw ay hindi mabibigyang pansin; subalit, buntis na ngayon si Batseba at malayo ang kanyang asawa.

`Basahin ang 2 Samuel 11:6–27. Paano tinangkang pagtakpan ni David ang kanyang kasalanan?`

Kahit ang napaka komplikadong pakana ni David na pauwiin si Urias sa kanyang asawang si Batseba ay nabigo. Si Urias ay isang taong may namumukod-tanging reputasyon na tumugon sa mga mapandayang pahiwatig ni David: “ ‘Ang kaban, ang Israel, at ang Juda ay naninirahan sa mga tolda at ang aking panginoong si Joab, at ang mga lingkod ng aking panginoon ay nagkakampo sa parang. Pupunta ba ako sa aking bahay upang kumain, uminom, at sumiping sa aking asawa?’ ” (2 Samuel 11:11). Hindi nagtagal, ang isang desperadong David ay gumamit ng “malayong kontrol” na pataksil na pagpatay upang pagtakpan ang kanyang kasalanan.

`Mahirap paniwalaan na si David, na napakaraming tinanggap mula sa Diyos, ay umasta nang napakababa. Sinuman tayo, anong babala ang dapat makuha nating lahat mula sa kuwentong ito?`