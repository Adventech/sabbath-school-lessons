---
title:  Pagtakas
date:  12/09/2021
---

Si Jonas ay isang kamangha-manghang matagumpay na misyonero. Kasabay nito, siya rin ay nag-aatubili, kahit man sa pasimula. Anuman ang ginagawa ni Jonas, ang tawag ng Diyos ay ginambala ang kanyang buhay sa malaking paraan. Sa halip na pasanin niya ang pamatok ng Diyos at matuklasan para sa sarili na ang kanyang pamatok ay madaling dalhin at ang kanyang pasan ay

magaan (Mateo 11:30), nagpasya si Jonas na hanapin ang kanyang sariling “kapahingahan,” at ito'y sa pamamagitan ng pagtakbo sa kabilang direksyon mula sa kung saan siya tinatawag ng Diyos na pumunta.

`Saan umaasa si Jonas na makasumpong ng kapayapaan at kapahingahan mula sa tawag ng Diyos? Gaano ito kahusay na gumawa para sa kanya? Basahin ang Jonas 1.`

Si Jonas ay umalis patungo sa kabilang direksyon kung saan siya tinawag ng Diyos. Hindi nga din siya tumigil upang mangatwiran sa Diyos, gaya ng marami sa ibang mga propeta ng Biblia nang matawag upang maging mga mensahero ng Diyos (tingnan, halimbawa, Exodo 4:13).

Kapansin-pansin, hindi ito ang unang pagkakataong tinawagan si Jonas na magsalita para sa Diyos, gaya ng mungkahi sa 2 Hari 14:25. Kung gayon, gayunpaman, lumilitaw na ginawa ni Jonas ang ipinagagawa sa kanya ng Panginoon. Subalit, hindi sa ngayon.

Bakit?

Ang mga tala sa kasaysayan at arkeolohiya ay naidokumento ang kalupitan ng mga matataas na pinunong Neo-Asiryo na nangibabaw sa sinaunang Malapit na Silangan sa panahon ng ikawalong siglo B.C., ang panahong naglingkod si Jonas sa Israel. Mga 75 taon na ang nakalipas, nilusob ng Neo-Asiryo na haring Senakerib ang Juda. Ang Israel at Samaria ay bumagsak na mga 20 taon na ang lumipas, at lumilitaw rin na sumanib ang Haring Hezekias sa isang koalisyon laban sa Asiria.

Ngayon ay dumating na ang panahon upang makapaghiganti ang mga taga-Asiria. Ang Biblia (2 Hari 18; Isaias 36), mga pangkasaysayang dokumento ng Asiria, at ang mga larawang nililok sa pader ng palasyo ni Senakerib sa Ninive ay lahat nagsasabi sa atin ng malupit na kuwento tungkol sa pagbagsak ng Lakis, isa sa pinakamahalaga at matibay na nakukutaang tanggulan sa katimugang hangganan ni Hezekias. Sa isang inskripsyon, sinabi ni Senakerib na nakuha niya ang higit sa 200,000 bihag mula sa 46 na nakukutaang lunsod na inangkin niyang nawasak. Nang kinuha ng Asiryanong hari ang Lakis, daan-daan o libu-libong mga bihag ang ibinayubay; ang mga pinakaaktibong tagasuporta ng Haring Hezekias ay binalatan nang buhay, samantalang ang iba’y

pinadala sa Asiria bilang mababang uri ng aliping manggagawa.

Ang mga Asiryano ay maaaring maging napakalupit, kahit sa mga pamantayan ng mundo sa panahong iyon. At pinapupunta ng Diyos si Jonas sa pinakasentro ng imperyo?

Nakapagtataka ba na ayaw pumunta ni Jonas?

`Pagtakas mula sa Diyos? Nagawa mo na ba ito dati? Kung gayon, gaano kabuti ang kinalabasan nito sa iyo? Anong mga liksyon ang dapat mong matutunan mula sa pagkakamaling ito?`