---
title:  Ang Balisang  Propeta
date:  11/09/2021
---

### Basahin Para sa Pag-aaral sa Linggong Ito
Jonas 1-4; Jeremias 25:5; Ezekiel 14:6; Apocalipsis 2:5; Lucas 9:51–56; Judas 1–25.

> <p>Talatang Sauluhin</p>
> “ ‘Hindi ba ako manghihinayang sa Ninive, sa malaking lunsod na iyon na may mahigit sa isandaan at dalawampung libong katao na hindi nalalaman kung alin sa kanilang mga kamay ang kanan o ang kaliwa, at mayroon ding maraming hayop?’ ” (Jonas 4:11).

Isa sa pinakakawili-wiling kuwento sa Kasulatan ay ang kay Jonas. Narito siya, isang propeta ng Diyos, isang tinawagan ng Diyos, at gayunman—ano? Tumakbo siyang papalayo mula sa tawag ng Diyos. Saka, matapos mahikayat sa isang dramatikong paraan upang mabago ang kanyang pag-iisip at sundin ang Panginoon, ginawa niya iyon—subalit pagkatapos para lamang gawin ang ano? Upang magreklamo na ang mga tao kung kanino siya tinawag upang saksihan ay totoong nagsisi at naiwasan ang pagkawasak na, kung hindi, ay magiging kanila!

Ano ngang isang halimbawa ng isang taong walang kapahingahan, walang kapayapaan—kahit sa puntong sumigaw siya, “ Kaya ngayon, O PANGINOON, ipinapakiusap ko sa iyo na kunin mo ang aking buhay, sapagkat mabuti pa sa akin ang mamatay kaysa mabuhay?” (Jonas 4:3).

Tinukoy mismo si Jesus ang kuwento ni Jonas, nagsasabing: “ ‘Ang mga tao ng Ninive ay tatayo sa paghuhukom na kasama ng lahing ito at hahatulan nila ito, sapagkat nagsisi sila sa pangangaral ni Jonas; at masdan ninyo, may isang higit na dakila kaysa kay Jonas ang narito’ ” (Mateo 12:41). Tunay ngang mas dakila kay Jonas! Kung hindi, hindi Siya magiging Tagapagligtas natin.

Sa linggong ito, titingnan natin si Jonas at kung ano ang matututunan mula sa kanyang kabalisahan at kawalan ng kapayapaan.