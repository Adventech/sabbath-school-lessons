---
title:  Isang Dalawahang Daan
date:  16/09/2021
---

Si Jonas ay tila naging higit na problema kaysa pakinabang. Mapanganib ang Ninive, ngunit sa kuwento ni Jonas, parang ang mga taga-Ninive ang hindi mga problema. Naunawaan nila ang mensahe at kaagad na nagsisi. Si Jonas, ang misyonero, ay tila ang naging di-gaanong matagumpay rito sa kuwentong misyon.

Sa salaysay na ito, hinabol ng Diyos ang isang nag-aatubiling propeta dahil alam Niya na kailangan ni Jonas ang misyonerong paglalakbay patungong Ninive na gaya ng pangangailangan ng mga taga-Ninive na marinig ang mensahe ng misyonero.

`Basahin ang aklat ni Judas. Paano natin iingatan ang sarili sa “pag-ibig ng Diyos” (Judas 21). Anong ibig sabihin niyan?`

Sa kanyang maiksing aklat sa Bagong Tipan, sinasabi ni Judas sa atin sa Judaa 21 na “ingatan ninyo ang inyong sarili sa pag-ibig ng Diyos, na inyong hintayin ang habag ng ating Panginoong Jesu-Cristo tungo sa buhay na walang hanggan.”

Ang pagkaranas ng pag-ibig at biyaya ng Diyos nang personal ay hindi isang minsanang pangyayari. Isang tiyak na paraan para “ingatan ninyo ang inyong sarili sa pag-ibig ng Diyos” ay ang pag-abot sa ibang tao. Sa mga sumusunod na talata ay sinasabi ni Judas sa atin na “kahabagan,” at “iligtas” ang iba na “agawin ninyo mula sa apoy.”

`Basahin ang Judas 20–23. Anong sinasabi rito na nag-uugnay sa kuwento ni Jonas, at anong sinasabi rin naman nito sa atin?`

Tinawag ng Diyos si Jonas upang pumunta sa Ninive dahil marahil hindi gumugol si Jonas ng maraming panahon sa pag-iisip tungkol sa kanyang relasyon sa mga Asiryano bago itong partikular na pagkatawag. Marahil alam ni Jonas na ayaw niya sa kanila, ngunit wala siyang ideya kung gaano niya sila kinamumuhian o ang mga sukdulang gagawin niya upang maiwasan sila, kahit pa pagkatapos na matanggap niya ang pagkatawag. Hindi handa si Jonas na magkaroon ng makakasamang kapuwa sa langit na isang taga-Ninive. Hindi natutunan ni Jonas na umibig gaya sa kung paano umiibig ang Diyos. Tinawag ng Diyos si Jonas upang pumunta sa Ninive dahil iniibig ng Diyos ang mga taga-Ninive at gusto Niya silang makapasok sa Kanyang kaharian. Tinawag din ng Diyos si Jonas dahil iniibig ng Diyos si Jonas. Gusto Niyang lumago at maging higit na gaya Niya si Jonas habang magkasama silang gumagawa. Gusto ng Diyos na masumpungan ni Jonas ang tunay na kapahingahan na dumarating lamang sa pamamagitan ng pagiging nasa isang nagliligtas na relasyon sa Kanya at sa pamamagitan ng paggawa ng kalooban ng Diyos, na kasama nito ang pag-abot sa iba at pagtuturo sa pananampalataya at pag-asang mayroon tayo.

`Gaano kahaba ang oras na ginugugol mo para sa kaligtasan ng iba? Sa isang espirituwal na diwa, paanong ang uri ng gawaing ito'y aakayin tayo na masumpungan ang tunay na kapahingahan kay Jesus?`