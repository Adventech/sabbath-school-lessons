---
title:  Ang Sukdulang Kapahingahan
date:  18/09/2021
---

### Basahin Para sa Pag-aaral sa Linggong Ito
Apocalipsis 1:9-19; Mateo 24:4-8, 23–31; Apocalipsis 14:6–12; Hebreo 11:13-16; Filipos 4:46.

> <p>Talatang Sauluhin</p>
> “Subalit kagaya ng nasusulat, ‘Ang mga bagay na hindi nakita ng mata, at hindi narinig ng tainga, at hindi pumasok sa puso ng tao, ay ang mga bagay na inihanda ng Diyos para sa kanila na nagmamahal sa kanya’ ” (1 Corinto 2:9).

Nakadama ka na ba na ikaw ay nasa gitna ng isang malaking digmaan, isang uri ng pagpupunyagi sa pagitan ng mabuti at masama? Marami, kahit mga sekyular na tao, ay nadama ang reyalidad na ito. At nakadarama tayo ng ganyan dahil ito'y totoo. Tayo'y nasa isang malaking tunggalian sa pagitan ng mabuti at masama, sa pagitan ni Cristo (ang mabuti) at ni Satanas (ang masama).

Ang buhay, kung gayon, ay talagang isinasagawa sa dalawang antas. Ang malaking tunggalian sa pagitan ni Cristo at ni Satanas ay nangyayaring pambuong-daigdig—sa katunayan, kahit isang kosmikong antas, dahil sa langit ito unang nangyari (Apocalipsis 12:7). Gayunman, sa kalituhan ng mga pangyayari, madali nating makaligtaan ang malaking larawan ng planong pagtakas ng Diyos para sa mundong ito. Ang mga digmaan, kaguluhang pulitikal, at natural na kalamidad ay maaaring hawakan tayo sa isang lubusang pagkatakot. Subalit ang propetikong paggabay ay matutulungan tayong panatilihin sa isip ang malaking larawan sa kung saan tayo patungo at kung paano tayo makararating doon.

Ang malaking tunggalian ay isinasagawa rin sa isang higit pang personal na antas. Lahat tayo'y isa-isang humaharap sa mga hamon ng pananampalataya sa ating pang-araw-araw na buhay, at kung mamamatay tayo bago ang ikalawang pagparito ni Jesus, haharapin din natin ang kamatayan. Sa linggong ito, titingnan natin kung paano tayo makapagpapahinga kay Jesus sa harap ng pangmundong kaguluhan at sa ating di-nalalamang hinaharap, kahit papaano sa maiksing panahon. Sa pangmatagalang panahon, tunay na ang mga bagay ay nakikitang may pag-asa!