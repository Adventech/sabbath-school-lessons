---
title:  Isang Pangitain ng Wakas
date:  19/09/2021
---

Ang pinakamatandang natirang buhay na alagad na nakasama ni Jesus ay umupo sa isang mabatong bilangguang isla malayo mula sa lahat ng malapit at mahalaga sa kanya. Ano kaya ang naglalaro sa isip ni Juan samantalang nasumpungan niya ng sarili na nakakulong dito sa abandonadong isla? Paano siya humantong dito, at ganito pa? Sa katunayan, nakita niyang umalis si Jesus, at nakita niya ang dalawang nakatayong anghel doon, nagsasabing: “ ‘Kayong mga lalaking taga-Galilea, bakit kayo'y nakatayong tumitingin sa langit? Itong si Jesus, na dinala sa langit mula sa inyo ay darating na gaya rin ng inyong nakitang pagpunta niya sa langit’ ” (Gawa 1:11).

Iyon, gayunman, ay maraming-maraming taon na ang nakaraan, at si Jesus ay hindi pa bumabalik. Samantala, ang mga apostol na naroon nang araw na iyon ay nangamatay na, karamihan sa kanila ay naging martir dahil sa pagsaksi nila tungkol kay Jesus.

Ang batang iglesya ay nakaranas ng isang pagbabago ng henerasyon at ngayon ay humaharap sa matinding pag-uusig mula sa labas at kakatwang heretikal na kilusan mula sa loob. Tiyak na nadama ni Juan ang pag-iisa, pagod, at pagkabalisa. At pagkatapos, bigla-bigla, nabigyan siya ng pangitain.

`Anong kaaliwan ang naiisip mong nakuha ni Juan mula sa pangitaing ito? Basahin ang Apocalipsis 1:9–19.`

Sinabi ni Jesus sa Kanyang mga tagasunod, “At narito, ako'y kasama ninyong palagi, hanggang sa katapusan ng panahon” (Mateo 28:20), mga salita na, walang duda, ay nagpasigla kay Juan samantalang humaharap siya sa kanyang malungkot na pagkakatapon. Tiyak na itong pangitain, itong “pahayag” ni Jesus, ay naging isang malaking kaaliwan sa kanya, nalalamang si Jesus, “ang Alpha at ang Omega, ang pasimula at ang wakas,” ay ngayo'y nagpakita ng Kanyang sarili sa isang natatanging paraan sa ipinatapong apostol.

Ang sumunod mula sa mga talatang ito'y mga pangitain tungkol sa hinaharap ng mundong ito. Isang kahanga-hangang malawak na tanawin ng kasaysayan ay ipakikita sa harap niya, sa katunayan, para sa atin ay kasaysayan ng Cristianong iglesya ngunit sa kanya’y ang hinaharap nito. At gayunpaman, sa gitna ng mga pagsubok at kabagabagan na darating, ipinakita kay Juan kung paano magtatapos ang lahat ng mga ito. “At nakita ko ang isang bagong langit at ang isang bagong lupa; sapagkat ang unang langit at ang unang lupa ay lumipas na, at ang dagat ay wala na. At nakita ko ang banal na lunsod, ang bagong Jerusalem, na bumababa mula sa langit buhat sa Diyos, na nakahanda na gaya ng isang babaing ikakasal na nagagayakan para sa kanyang asawa” (Apocalipsis 21:1, 2).

Ang dakilang apokaliptikong pangitaing naitala ni Juan sa Apocalipsis ay tumulong kay Juan na may kompiyansang magpahinga sa mga probisyon at pangako ng Diyos.

`Ang buhay ngayon ay maaaring mahirap, at nakatatakot pa kung minsan. Gayunpaman, paanong ang pagkaalam na alam ng Diyos ang hinaharap at itong pangmatagalang hinaharap ay mabuti, ay magbibigay sa atin ngayon ng kaaliwan?`