---
title:  Magalak Kayong Lagi sa Panginoon
date:  23/09/2021
---

Isa sa madalas na gamiting app sa ating smartphone ay Google Maps. Karamihan sa atin ay hindi maalala ang mga ginawa natin bago nailagay ang mga mapang nakabase sa GPS na nasa ating mga cellphone. Maaaring kinakabahan tayo patungo sa lugar na hindi pa natin nararating dati, ngunit dahil may Google Maps sa ating cellphone, may kompiyansa tayong humayo at hanapin ang ating daan sa alinmang di-kilalang lunsod. Maaari kayang ang sompiyansang ito'y isang ilustrasyon sa uri ng kapahingahang gustong ibigay sa atin ng Diyos sa Kanyang propetikong talaorasan ng panahon?

Gayunpaman, kung minsan, maaaring mailagay natin ang maling direksyon sa ating app, o kaya'y magpasyang huwag sundin ang mga direksyon dahil nag-aakalang alam natin ang isang mas mabilis na daan. Sa alinmang kaso, maaaring mapunta tayo sa lugar na ayaw nating puntahan at pinakatiyak din na wala tayo sa maayos na takbo ng pag-iisip.

`Basahin ang Filipos 4:4–6. Anong sinasabi sa atin ni Pablo rito tungkol sa paraang magkaroon ng tunay na kapahingahan, tunay na kapayapaan, kahit sa gitna ng isang nakaliligalig at nakasasakit na mundo? `

Sa talatang ito, hindi sinasabi ni Pablo na magalak lagi, sa lahat ng mga pagsubok na hinaharap mo. Sa halip ay sinasabi niyang, “Magalak kayong lagi sa Panginoon.” Anuman ang ating kasalukuyang sitwasyon, anuman ang ating mga hinaharap na pagsubok, kung magtutuon tayo sa Diyos, sa Kanyang kabutihan, Kanyang pagibig, at sa Kanyang sakripisyo sa krus para sa atin, maaari tayong magalak sa Kanya at magkaroon ng kapayapaan para sa ating pagal na mga kaluluwa.

Ang mismong tono ng mga talata pa lang ay nagpapahiwatig na ng kapahingahan, kapayapaan, at isang nakahihigit na pag-asa ng isang bagay na higit sa mundong ito.

Isipin, din, ang uri ng kapahingahan para sa ating mga kaluluwa na mapapasaatin kung, tunay ngang tayo'y “Huwag mabalisa sa anumang bagay.” Ito'y tila hindi makatotohanan para sa sinuman sa mundong ito (kahit si Pablo ay maraming kabalisahan), ngunit muli, nalalamang ang isang maibiging Diyos ay sa bandang huli'y may kontrol at magliligtas sa atin sa Kanyang kaharian, ay tiyak, na maaaring matulungan tayong ilagay ang mga nagpapabalisa sa atin sa tamang pananaw.

Ang “Panginoon ay malapit na”? Ibig sabihin, palagi Siyang malapit sa atin, at sa sandaling ipinikit natin ang ating mga mata at mamahinga sa pagtulog ng kamatayan, ang susunod na malalaman natin ay ang pagbabalik ni Cristo.

Walang duda, ang buhay ay puspos ng mga pagkabahala, pagsubok, at pakikipagpunyagi. Wala sa atin ang makatatakas sa mga ito; tunay na hindi rin nagawa ni Pablo ito (tingnan ang 2 Corinto 11). Gayunpaman, ang kanyang punto ay upang sabihin sa atin na kahit na mayroon ang lahat ng tinitiis natin ngayon, maaari tayong magalak sa naibigay sa atin kay Cristo, at, tunay nga, makasusumpong tayo ng kapahingahan para sa kaluluwa, kahit sa ngayon.

`Basahing muli ang Filipos 4:4–6. Sa anong mga paraang maaari mong magamit ang mga magagandang salitang ito sa iyong karanasan ngayon kahit sa anumang mga pagsubok at kabagabagan na iyong hinaharap.`