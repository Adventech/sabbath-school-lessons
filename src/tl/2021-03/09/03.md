---
title:  Ang Utos na Magpahinga
date:  23/08/2021
---

Maaaring “napakabuti” ang Paglalang, ngunit hindi pa ito kumpleto. Natatapos ang Paglalang sa kapahingahan ng Diyos at isang natatanging pagpapala ng ikapitong araw, ang Sabbath. “At binasbasan ng Diyos ang ikapitong araw at kanyang ginawang banal, sapagkat sa araw na iyon ay nagpahinga ang Diyos sa lahat ng gawain na kanyang ginawa” (Genesis 2:3).

Ang Sabbath ay mahalagang bahagi sa paglalang ng Diyos. Sa katunayan, ito ang kasukdulan ng Paglalang. Gumawa ang Diyos ng kapahingahan at lumilikha ng dako para sa komunidad kung saan ang sangkatauhan (sa mga araw na iyon ang pangunahing pamilya nina Adan at Eva) ay maaaring tumigil sa kanilang pangaraw-araw na mga gawain at magpahinga kasama ang kanilang Manlalalang.

Sa kasamaang-palad, pumasok ang kasalanan sa daigdig at binago ang lahat. Wala ng direktang pakikipag-usap sa Diyos. Sa halip, mayroon ng masakit na panganganak, mahirap na trabaho, marupok at magulong relasyon, at marami pang iba—ang litanya ng kapighatiang alam-na-alam nating lahat bilang buhay rito sa nagkasalang daigdig. At gayunman, kahit sa gitna ng lahat ng ito, nagpapatuloy ang Sabbath ng Diyos, isang nagtatagal na simbolo ng ating pagkalalang at ang pag-asa at pangako rin ng ating muling pagkalalang. Kung kailangan ng sangkatauhan ang kapahingahan ng Sabbath bago ang kasalanan, gaano pa kayang higit pagkatapos? Maraming taon ang lumipas, nang palayain ng Diyos ang kanyang mga anak mula sa pagka-alipin sa Ehipto, pinaalalahanan Niya silang muli nitong natatanging araw.

`Basahin ang Exodo 20:8-11. Ano ang itinuturo nito sa atin tungkol sa kahalagahan ng Sabbath na may kaugnayan sa Paglalang? `

Sa utos na ito, tinatawag tayo ng Diyos upang alalahanin ang ating pinagmulan. Taliwas sa pinaniniwalaan ng napakarami, hindi tayo nagkataong produkto ng malamig, pabaya, at bulag na mga puwersa. Sa kabaligtaran, tayo'y mga nilalang na nilikha sa larawan ng Diyos. Nilikha tayo upang makibahagi sa pakikipag-ugnayan sa Diyos. Hindi mahalaga na ang mga Israelita ay trinato bilang mga aliping may kaunting halaga. Sa bawat Sabbath, sa isang natatanging paraan ay tinawagan silang alalahanin kung sino talaga sila, mga nilalang na nilikha sa larawan mismo ng Diyos.

At dahil ang Sabbath ay isang paalala ng gawa ng paglalang, ito'y isang tanda ng pag-ibig at kapangyarihan ni Cristo.”—Ellen G. White, THE DESIRE OF AGES, p. 281

`Pag-isipan ang tungkol sa kung gaano kahalaga ang doktrina ng anim-na-araw ng Paglalang. Matapos ang lahat, anong ibang turo ang napakahalaga na iniutos ng Diyos na pag-ukulan natin ng sang-kapito ng ating buhay, bawat linggo, na walang itinatangi, para sa paggunita nito? Anong dapat ituro ng katotohanang ito tungkol sa kung gaano kahalaga na maalala natin ang ating tunay na pinagmulan, gaya ng pagkakalarawan sa aklat ng Genesis?`