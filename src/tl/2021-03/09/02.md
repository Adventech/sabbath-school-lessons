---
title:  Panimula sa Kapahingahan
date:  22/08/2021
---

Naroon ang Diyos sa pasimula. Nagsalita ang Panginoong Diyos, at nangyari. Inihiwalay ng liwanag ang araw mula sa gabi; ang kalawakan, langit, at mga dagat ay sinalita at umiral sa ikalawang araw; ang tuyong lupa at mga halaman ay sumunod sa ikatlo. Pinorma ng Diyos ang pangunahing balangkas ng panahon at heograpiya, at pagkatapos ay pinuno ito sa sumunod na tatlong araw. Pinamahalaan ng mga ilaw ang langit sa araw at sa gabi. Kakaiba mula sa mga kuwento ng karamihang matatandang kultura, ang salaysay ng biblikal na Paglalang ay ginagawang sapat na malinaw na ang araw, ang buwan, o ang mga bituin ay hindi mga diyos. Pumasok lamang ang mga ito sa eksena sa ikaapat na araw at sakop ng salita ng Diyos.

Ang paglalarawan ni Moises sa ikalima at ikaanim na mga araw (Genesis 1:20–31) ay puno ng buhay at kagandahan. Mga ibon, isda, hayop sa lupa—pinuno ng mga ito ang dakong inihanda ng Diyos.

`Ano ang ipinakikita ng pagsusuri ng Diyos tungkol sa Paglikha? Basahin ang Genesis 1:1–31. `

Ito'y hindi lamang anumang dakong nilikha ng Diyos; ito'y isang sakdal na lugar. Namumutiktik na mga nilalang ang pumuno sa lupa. Gaya ng koro ng isang kaakit-akit na tono, nagpapatuloy ang Diyos sa pagsasabing ito'y “mabuti” pagkatapos ng bawat araw.

`Ano ang naiiba sa paglikha ng sangkatauhan mula sa lahat ng nalikha sa mundo? Basahin ang Genesis 1:26, 27 at Genesis 2:7, 21–24.`

Yumukod ang Diyos at nagpasimulang humugis sa putik. Ang pagkalalang ng sangkatauhan sa larawan at wangis ng Diyos ay isang mahalagang liksyon sa intimasiya at pagiging malapit. Yumuko ang Diyos at hiningahan ng buhay ang mga butas ng ilong ni Adan, at nagkaroon ng isang buhay na nilalang. Ang natatanging pagkalalang ni Eva mula sa tadyang ni Adan ay nagdaragdag ng mahalagang elemento sa linggo ng Paglalang. Ang pag-aasawa ay bahagi ng disenyo ng Diyos para sa sangkatauhan—isang sagradong pagtitiwala ng pagsasama sa pagitan nina 'ish at 'ishshah, “lalaki” at “babae.”

Sa pagkakataong ito, nang tiningnan ng Diyos ang lahat ng Kanyang ginawa sa ikaanim na araw, ang koro ay tumunog nang kakaiba: “Nakita ng Diyos ang lahat ng kanyang nilikha at ito'y napakabuti” (Genesis 1:31, idinagdag ang italiko).

`Pag-isipan ang tungkol sa kung gaano lubusang naiiba ang kuwento ng biblikal na Paglalang mula sa kung ano ang itinuturo ng sangkatauhan, na wala ang gabay ng Salita ng Diyos. Ano ang dapat sabihin sa atin nito tungkol sa kung gaano kalaki ang ating pangangailangan na dumipende sa Salita ng Diyos para maunawaan ang katotohanan?`