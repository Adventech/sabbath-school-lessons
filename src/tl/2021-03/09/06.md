---
title:  Pangingilin ng Sabbath
date:  26/08/2021
---

Inutusan ng Diyos ang Kanyang bayan na ipangilin ang araw ng Sabbath. Kasabay nitong huwag papatay at huwag magnanakaw ay ang utos na alalahanin ang Sabbath, kahit na hindi tayo binigyan ng Biblia ng mga detalye sa kung paanong eksaktong ipangingilin ito.

`Anong kapaligiran ang dapat nating likhain at isulong tuwing Sabbath? Tingnan ang Awit 92 at Isaias 58:13.`

Dahil ang pangingilin ng Sabbath ay nangangahulugang pagdiriwang ng Paglalang at Pagtubos, ang kapaligiran nito ay dapat maging isang may katuwaan at kasiyahan sa Panginoon at hindi isang may kalumbayan.

Ang pag-alaala ng Sabbath ay hindi nagpapasimula sa ikapitong araw. Gaya na ang unang Sabbath ay ang kasukdulan ng sanlinggong Paglalang, kaya dapat nating "alalahanin ang araw ng Sabbath” sa buong sanglinggo at planuhin nang mas maaga upang maisantabi natin ang ating lingguhang gawain at sa gayon ay “ingatan itong banal” kapag sumapit na ang Sabbath. Ang intensyonal na paghahanda sa loob ng sanglinggo at lalo na sa araw ng Paghahanda (Marcos 15:42), o Biyernes, ay susi at nagdaragdag sa kasiyahan habang lumalaki ang pananabik para sa napakaespesyal na araw na ito.

`Anong mahalagang aspekto ng pangingilin ng Sabbath ang itinatampok sa Levitico 19:3?`

Ang pangingilin ng Sabbath ay nangangahulugan din ng pagpapatatag ng ating relasyon sa pamilya at mga kaibigan. Naglalaan ang Diyos ng panahon para sa nakatuong pagsasama-sama ng buong pamilya, at isinasama nito ang pahinga para sa mga kasambahay at mga alagang hayop ng pamilya (tingnan ang Exodo 20:8-11). Ang Sabbath at ang pamilya ay magkaugnay.

Samantalang ang kapahingahan at oras sa pamilya ay mahahalagang prinsipyo, ang pangingilin ng Sabbath ay nangangahulugan din ng pakikibahagi sa sama-samang pagsamba sa Diyos kasama ang ating pamilya sa iglesya. Dumalo at nanguna si Jesus sa mga serbisyong pagsamba habang narito sa lupa. (Tingnan ang Levitico 23:3; Lucas 4:16; at Hebreo 10:25.)

Kahit na ang ating lingguhang rutin at ritmo ay nagmamadali, gayunman, sa kaibuturan ng ating puso, may pananabik sa tunay na kapahingahang Sabbath, tunay na pakikipag-ugnayan sa ating Manlalalang. Ang alalahaning huminto sa lahat ng ating pinagkakaabalahan at magplano na gugulin ang panahon kasama ang Diyos at palakasin ang ating mga relasyon, makapapasok tayo sa ritmo at kapahingahan ng Sabbath.

`Ano ang naging sarili mong karanasan sa Sabbath at ang mga pagpapala na matatanggap mula sa pangingilin ng Sabbath? Sa anong mga paraan ang higit mo pang magagawa para gawin ang sagradong oras na ito sa kung ano dapat talaga ito?`