---
title:  Ang mga Ritmo ng Kapahingahan
date:  21/08/2021
---

### Basahin Para sa Pag-aaral sa Linggong Ito
Genesis 1; Exodo 20:8-11; Exodo 16:14–31; Deuteronomio 5:12–15; Awit 92; Isaias 58:13.

> <p>Talatang Sauluhin</p>
> “At binasbasan ng Diyos ang ikapitong araw at kanyang ginawang banal, sapagkat sa araw na iyon ay nagpahinga ang Diyos sa lahat ng gawain na kanyang ginawa” (Genesis 2:3).

Sino ang makaiisip kung sa ano katulad ang mga gawa ng Paglalang—liwanag sa gitna ng kadiliman, mga dagat na punung-puno ng buhay, mga ibong biglang lumilipad? At ang mahiwagang pagkalalang kina Adan at Eva? Hindi natin kayang mapasimulang maunawaan kung paano ginawa ng Diyos ito.

Ngunit gayunpaman, pagkatapos ng lahat nitong aktibong paglalang, ibinaling ng Diyos ang Kanyang pansin sa isang bagay. Sa unang tingin, parang hindi kasing kagila-gilalas gaya ng lumulundag na mga balyena o kaakit-akit na mga ibon. Ang Diyos ay simpleng gumawa ng isang araw, ang ikapitong araw, at pagkatapos ay ginawa Niya itong natatangi. Kahit bago pa sumulong nang mabilis ang sangkatauhan sa buhay na puno ng istres na mismong tayo ang may gawa, naglagay ang Diyos ng isang tanda bilang isang buhay na paalala. Gusto ng Diyos na ang araw na ito'y maging isang panahon para sa atin na huminto at sadyaing tamasahin ang buhay—isang araw para maging at hindi para gumawa, upang ipagdiwang ang kaloob na damo, hangin, hayop-gubat, tubig, mga tao, at higit sa lahat, ang Manlalalang ng bawat mabuting kaloob.

Ang paanyayang ito'y magpapatuloy kahit matapos paalisin ang mag-asawa mula sa Eden. Gustong tiyakin ng Diyos na ang paanyaya ay kayang malagpasan ang pagsubok ng panahon, at kaya, mula sa pasimula, inihabi Niya ito sa mismong bahagi ng panahon.

Sa linggong ito, pag-aaralan natin ang kamangha-manghang paanyaya ng Diyos na pumasok sa isang mabisang kapahingahan, muli at muli, sa bawat ikapitong araw.