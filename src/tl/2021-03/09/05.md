---
title:  Isa Pang Dahilan Upang Magpahinga
date:  25/08/2021
---

Nagkampo ang Israel sa silangang bahagi ng Jordan. Nasakop na nila ang mga lupain ng hari ng Basan at dalawang hari ng mga Amoreo. Minsan pa, rito sa mahalagang sandali, tinawag ni Moises ang Israel nang magkakasama at ipinaalala sa kanila na ang tipang ginawa sa Sinai ay hindi lamang para sa kanilang mga magulang kundi para rin sa kanila. Pagkatapos ay nagpatuloy siyang ulitin ang Sampung Utos, muli para sa kapakanan nila.

`Paghambingin ang Exodo 20:8-11 at Deuteronomio 5:12–15. Ano ang kaibhan sa paraan ng pagpapahayag ng utos sa Sabbath sa mga ito? `

Sa Exodo 20:8, nagpasimula ang utos sa salitang “alalahanin.” Sa Deuteronomio 5:12 ay nagpasimula sa salitang “ipangilin.” Ang salitang “alalahanin” ay dumating na nahuhuling kaunti sa mismong utos (Deuteronomio 5:15). Sa talatang ito, sinabihan silang alalahanin na sila'y mga alipin. Bagaman ang henerasyong ito'y lumaking malaya, ipinanganak sana sila sa pagkaalipin kung hindi sa mahimalang pagkasagip. Ang Sabbath na utos ay magpapaalala sa kanila na ang parehong Diyos na aktibo sa kuwento ng Paglalang ay aktibo rin sa kanilang pagkalaya: "ikaw ay inilabas doon ng PANGINOON mong Diyos sa pamamagitan ng isang makapangyarihang kamay at unat na bisig” (Deuteronomio 5:15).

Ang katotohanang ito'y nababagay sa kasalukuyang katayuan ng mga Israelita noon, na nakatayo sa ikalawang pagkakataon sa hangganan ng Lupang Pangako, mga 40 taon matapos nabigong lubos ang unang henerasyon. Sila'y kasing-walang kaya sa pagsakop ng lupang ito gaya ng kanilang mga ninuno sa pagtakas mula sa Ehipto. Kailangan nila ang Diyos na ito na kumikilos na may “makapangyarihang kamay” at “unat na bisig.”

Ang Sabbath ay magkakaroon ng karagdagang dimensyon. Dahil ang Diyos ay Diyos ng pagpapalaya, ipangingilin ng Israel ang araw ng Sabbath (Deuteronomio 5:15).

Siyempre, hindi malayo ang Paglalang mula sa utos na Sabbath, kahit sa Deuteronomio 5, sa kabila ng naidagdag na dahilan upang ipangilin ito: ang paglaya ng Israel. Sa isang diwa, ang pagpapalaya sa Israel palabas ng lupain ng Ehipto ay ang pasimula ng isang bagong paglalang, katulad sa kuwento ng Paglalang sa Genesis. Ang Israel, bilang isang napalayang bayan, ay ang bagong likha ng Diyos (tingnan din, halimbawa, ang Isaias 43:15).

At dahil ang Exodo ay naintindihan bilang isang simbolo ng kalayaan mula sa kasalanan—ibig sabihin, Katubusan, masusumpungan natin sa Sabbath ang isang simbolo ng parehong Paglalang at Pagtubos. Kaya, sa isang tunay na paraan, ang Sabbath ay itinuturo tayo kay Jesus, ang ating Manlalalang at ating Manunubos.

`Basahin ang Juan 1:1-13. Anong itinuturo sa atin ng mga talatang ito tungkol kay Jesus bilang ating Manlalalang at Manunubos?`