---
title:  Ambisyon
date:  13/07/2021
---

Ang pag-aaral sa huling linggo ng pagmiministeryo ni Jesus bago ang kanyang pagkapako sa krus ay laging pinagmumulan ng kasiglahan at inspirasyon. Nag-aalok din ito ng tanaw kung paanong ang pagkabalisa at ambisyon ay nagtutulak sa tao na gawin at sabihin ang mga maling bagay.

`Basahin ang Lucas 22:14-30 at isipin ang tungkol sa emosyon ni Jesus habang naririnig Niyang nagtatalo ang mga alagad sa panahon ng Banal na Hapunan kung sino sa kanila ang dapat maituring na pinakadakila (Lucas 22:24). Bakit nalihis ang mga alagad mula sa napakahalagang okasyong ito at nagtuon sa kadakilaan ng tao?`

Bihira nating pag-usapan kasama ang iba kung sino ang pinakadakila sa ating glesya, ating pamilya, o ating pinagtatrabahuan. Maaaring iniisip natin ito nang madalas, pero sino talaga ang hayagang nagsasalita tungkol dito?

Hindi ito ang unang pagkakataong ibinangon ang katanungang ito sa komunidad ng mga tagasunod ni Jesus. Iniuulat ng Mateo 18:1 ang pagdadala ng mga alagad ng tanong kay Jesus at binabalangkas ito sa paraang mas mahirap unawain: “ ‘Sino ang pinakadakila sa kaharian ng langit?’ ” Ang sagot ni Jesus ay sumasaklaw ng isang pakay-aralin. Matapos tawagin ang isang bata, inilagay Niya ang bata sa gitna ng grupo. Naglakihan ang mga mata; nagtaasan ang mga kilay. Nangailangan ng paliwanag ang kilos ni Jesus, at ibinigay rin ito ng Panginoon sa Mateo 18:3: “ ‘Katotohanang sinasabi ko sa inyo, malibang kayo’y magbago at maging tulad sa mga bata, kailanma'y hindi kayo makakapasok sa kaharian ng langit.’ ”

Mahalaga ang konbersyon para sa pagkasumpong ng tunay na kapahingahan kay Jesus. Kinikilala natin ang ating pangangailangan ng tulong buhat sa labas. Ating biglang nauunawaan na hindi tayo maaaring umasa sa ating sarili kundi kailangang umasa kay Jesus. Mararanasan natin ang pagbabago ng ating mga prinsipyo at ambisyon. Sinabi ni Jesus sa Kanyang mga alagad: Magtiwala kayo sa Akin at umasa kayo sa Akin gaya ng batang ito. Ang tunay na kadakilaan ay ang pagsuko ng inyong mga karapatan at pagyakap sa mga prinsipyo ng kaharian.

Sa kasamaang-palad, tila hindi pa natutunan ng mga alagad ang liksyong ito sa panahong kasama nilang kumain si Jesus ng Huling Hapunan. Sinira ng kanilang pag-aaway-away at paglalaban-laban ang sakdal na komunyon na hinding-hindi na mauulit pa.

Lahat ito, kahit matapos ang mga taon na kasama si Jesus, naglilingkod kasama si Jesus, at nakikinig at natututo sa Kanyang paanan? Ano ngang malungkot na halimbawa kung paano nananatiling masama ang puso ng tao! Sa mas positibong bahagi, gayunman, isipin ang namamalaging reyalidad ng biyaya ng Panginoon na sa kabila nitong nakalulungkot na usapan ng Kanyang mga tagasunod, hindi sila sinukuan ni Jesus.

`Bakit ang pagpapanatiling ituon ang ating pansin kay Jesus ay maaaring maging isang makapangyarihang lunas laban sa pagnanasang itaas ang sarili, na, bilang mga nagkasalang tao, lahat tayo'y biktima nito?`