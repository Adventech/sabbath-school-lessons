---
title:  Si Jesus ay Nagdadala ng Pagkakabaha-bahagi
date:  11/07/2021
---

Kakaunting mga tao ang natutuwa sa hidwaan. Nananabik tayo ng pagkakaisa at kapayapaan. Nagdaraos pa nga tayo ng mga seminar sa pagpapayapa at paglutas ng hidwaan sa ating mga iglesya o institusyon.

`Basahin ang Mateo 10:34–39. Anong ibig sabihin ni Jesus nang sinasabi Niya na naparito Siya hindi upang magdala ng kapayapaan kundi upang magdala ng tabak? Anong ibig sabihin nito, kung isasaalang-alang na si Jesus ang “Prinsipe ng Kapayapaan” (Isaias 9:6)?`

Ang pahayag ni Jesus sa Mateo 10:34–39 ay nakagugulat na salungat sa karaniwang inaasahan. Ang tagapagligtas, na naparito bilang isang walang-kayang sanggol sa halip na isang makapangyarihang hari na napalilibutan ng mga piling tagapagbantay, na nangaral ng pag-ibig sa parehong kapwa at kaaway, ngayon ay nagsasabi sa Kanyang mga tagasunod na nagdadala Siya ng pagkakabaha-bahagi at pakikipagpunyagi. Maaaring nagtaka ang Kanyang mga alagad at tagapakinig, gaya ng pagtataka natin: Paano ito nangyari?

Ang Mateo 10:35–39 ay tungkol talaga sa mga katapatan at pagkamatapat. Sumipi sa Micas 7:6, hinihikayat ni Jesus ang Kanyang mga tagapakinig na gumawa ng mga pagpili para sa walang hanggan. Dapat mahalin at parangalan ng isang anak ang kanyang mga magulang. Iyan ay isang legal na kahilingan ng kautusang tinanggap ni Moises sa bundok. Bahagi ito ng iniatas ng Diyos na paraan ng pagpapatakbo; subalit, kung hihigitan ng pagmamahal na iyon ang pagtatalaga ng tagapakinig kay Jesus, kakailanganin ang isang mahirap na pagpapasya. Dapat mahalin at pangalagaan ng isang ama at ina ang kanilang mga anak. Subalit, kung hihigitan ng pagmamahal na iyon ang pagtatalaga ng mga magulang kay Jesus, kakailanganin ang isang mahirap na pagpapasya. Pinapaalala sa atin ni Jesus sa siping ito na unahin ang mas mahalagang bagay.

Ipinahahayag ni Jesus ang pagpiling ito sa pamamagitan ng pagbubuo ng tatlong pangungusap, ang bawat isa'y gumagamit ng terminong karapat-dapat. Hindi nakabase ang pagiging karapat-dapat sa matataas na mga pamantayang moral o kahit pa sa pagtatagumpay sa kasalanan. Ang pagiging karapat-dapat ay nakabase sa relasyon kay Jesus. Karapat-dapat tayo kapag pinili natin Siya nang higit sa lahat ng bagay–kabilang ang ina, ama, o mga anak. Piliin natin ang pagdurusa ng krus at sumunod kay Jesus.

“Wala akong mas higit na hinahangad kundi ang makita ang ating mga kabataan na mapuspos ng espiritu ng dalisay na relihiyon na aakay sa kanila na pasanin ang krus at sumunod kay Jesus. Humayo, mga kabataang alagad ni Cristo, kontrolado ng prinsipyo, nadamtan ng mga damit ng kadalisayan at katuwiran. Gagabayan kayo ng inyong Tagapagligtas tungo sa katayuang pinakaangkop sa inyong mga talento at kung saan kayo maaaring mas magiging kapaki-pakinabang.”—Ellen G. White, TESTIMONIES FOR THE CHURCH, vol. 5, p. 87

`Napipilitan tayo kung minsan na pasanin ang isang krus na hindi tayo ang pumili, at kung minsan naman ay kusang-loob nating pinapasan ang isang krus. Alinman sa mga ito, ano ang susi sa pagpasan ng krus na iyon nang tapat?`