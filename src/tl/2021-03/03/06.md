---
title:  Pagbunot ng Kabalisahan
date:  15/07/2021
---

`Basahin ang Juan 14:1–6. Sa gitna ng sarili nating kabalisahan, anong magagawa natin upang ang ating mga puso'y hindi makadama ng pagkabagabag? Ano ang susi para mapagtagumpayan ang pagkakabahagi, pagkamakasarili, ambisyon, pagpapaimbabaw, at tunay na makasumpong ng kapahingahan?`

Laging nagsisimula kay Jesus ang pananagumpay sa pagkabalisa. Siya ang daan, ang katotohanan, at ang buhay. Alam Niya ang tamang direksyon kung pagala-gala tayong walang patutunguhan sa ilang ng ating sanlibutang tigmak ng midya; bilang banal na Tagapagbigay-Kautusan, Siya mismo ay ang nagbigay-katauhan sa Katotohanan, at aakayin tayo ng Kanyang Espiritu sa lahat ng katotohanan (Juan 16:13). Kapag tayo'y nasaktan, napagod, napagal, nagkasakit, at pinanghinaan ng loob, Siya ang buhay—hindi lamang basta alinmang buhay. Sa katunayan, nangako Siya sa atin ng buhay na masagana (Juan 10:10). Kasama rito ang ating walang-hanggang tahanan at walang-hanggang buhay, subalit isinasama rin nito ang naiibang kalidad ng buhay rito. Tiyak na kayang magbigay ang Manlalalang ng masagana at hindi masukat, kahit pa ngayon.

“Huwag mabagabag ang inyong puso” ay isang paanyaya na mamuhay na may pinananabikan. Kapag nakadama tayo ng panghihina, kaya Niya tayong dalhin sa mas mataas na kapatagan. Kapag nakikipagpunyagi tayo sa kadiliman at kasalanan, Siya, hindi lamang ang nagpasimula, kundi ang tatapos din ng mabuti Niyang gawa sa atin (Filipos 1:6).

Gaanuman kasama ang mga bagay na mangyayari rito (at oo, maaaring maging masama ang mga ito) tumingin sa mga naibigay sa ating pangakong na kay Jesus. Naghahanda Siya ng “dako” para sa atin, isang dakong ang ating kirot, kabalisahan, at pagdurusa ay maitataboy magpakailanman. Iyon ang pag-asang naibigay sa atin kay Cristo Jesus, at inialok ito sa ating lahat, sinuman tayo, anuman ang ating pinanggalingan, at gaanuman kasama ang naging buhay natin o buhay ngayon.

Ang susi, gayunman, ay para sa atin na lumapit sa Diyos sa ating kahinaan, sa ating pighati, sa panahong bagbag ang ating puso, at sa ating pangkalahatang nagkasalang katayuan, nalalamang tinatanggap Niya tayo sa kabila ng mga ito. Iyan ang tungkol sa biyaya, at kung bakit dapat nating paniwalaang ito’y naibigay sa atin kung ating hahanapin ito na may pananampalataya.

`Basahin ang Jeremias 3:22. Anong hinihingi ng Diyos na ating gawin, at saka, anong gagawin Niya para sa atin bilang tugon?`

`Isipin ang tungkol sa mga salita ni Jesus: “ ‘Ako'y babalik at kayo'y tatanggapin ko sa Aking Sarili, upang kung saan Ako naroroon, kayo ay naroroon’ ” (Juan 14:3). Ano ang sinasabi nito sa atin tungkol sa kung gaano kasentro at kahalaga ang pangako ng Ikalawang Pagdating? Lalo na sa atin bilang mga Adventista (sa ating pagkaunawa sa kamatayan), bakit ang pangako ng Ikalawang Pagdating ay napakahalaga?`