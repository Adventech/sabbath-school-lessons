---
title:  Ang mga Ugat ng Pagkabalisa
date:  10/07/2021
---

### Basahin Para sa Pag-aaral sa Linggong Ito
Mateo 10:34–39: Lucas 12:13–21; Filipos 2:5–8; Lucas 22:14–30; Mateo 23:1–13.

> <p>Talatang Sauluhin</p>
> “Sapagkat kung saan mayroong paninibugho at pagiging makasarili, doon ay mayroong kaguluhan at bawat gawang masama” (Santiago 3:16).

Umaabot sa 45-90 talampakan (15–30 metro) ang taas ng magagandang puno ng aspen. Lumalago ang mga ito sa malalamig na klima na may nakagiginhawang tag-araw. Ginagamit ang kahoy nito sa muwebles at sa paggawa rin ng mga posporo at papel. Madalas na kinakain ng mga usa at ibang mga hayop ang mga maliliit na puno ng aspen sa panahon ng matinding taglamig dahil ang mga balat nito ay naglalaman ng maraming sustansya. Kailangan ng mga aspen ang saganang sikat ng araw, at tuloy-tuloy ang paglaki nito—kahit sa taglamig, at pinagmumulan ng mahalagang pagkain para sa iba't ibang uri ng hayop.

Ang mga aspen, gayunman, ay mga pinakakilala dahil sa katotohanang ang mga ito'y mayroong isa sa pinakamalalaking sistema ng ugat sa daigdig ng mga halaman. Kumakalat ang mga ugat sa pamamagitan ng mga usbong sa ilalim ng lupa at bumubuo ng isang kolonya na kumakalat nang napakabilis, na sinasaklaw ang malalaking lugar. Maaaring mabuhay hanggang 150 taon ang isang puno ng aspen, subalit ang mas malaking organismo sa ilalim ng lupa ay maaaring mabuhay ng libu-libong taon.

Sa pag-aaral sa linggong ito, nais nating matuklasan ang ilan sa mga ugat ng ating pagkabalisa. Maraming mga bagay ang maaaring makahadlang sa atin mula sa pagkasumpong ng tunay na kapayapaan kay Jesus. Ang ilan sa mga ito'y kitang-kita at hindi nangangailangan ng maraming pansin. Ang iba ay hindi natin gaanong nakikita at, gaya ng malaking organism ng aspen sa ilalim ng lupa, maaaring hindi natin laging namamalayan ang mga saloobin at kilos na naghihiwalay sa atin mula sa Tagapagligtas.