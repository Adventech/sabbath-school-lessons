---
title:  Pagkamakasarili
date:  12/07/2021
---

Gaya sa kaso ng aspen at sa mas malaking sistema nito sa ilalim ng lupa, ang pagkamakasarili ay bahagi ng malaking nakapailalim na sistemang tinatawag na “kasalanan,” na humahadlang sa ating masumpungan ang tunay na kapahingahan kay Jesus. Sa lahat ng pagpapahayag ng kasalanan sa ating buhay, parang ang pagkamakasarili ang pinakamadaling lumitaw, hindi ba? Para sa karamihan sa atin, ang pagkamakasarili ay kasing natural gaya ng paghinga.

`Basahin ang Lucas 12:13–21. Ilarawan ang problemang itinampok sa talinghaga ni Jesus. Ang pagpaplano ba para sa kinabukasan ay pagkamakasarili at pagpapahayag ng pagwawalang-bahala para sa kaharian ng Diyos? Kung hindi, sa ano tayo binabalaan ni Jesus? `

Lumitaw lamang ang talinghagang ito sa Ebanghelyo ni Lucas at nasabi bilang tugon sa isang tanong mula sa di-pinangalanang tao mula sa mga tagapakinig. Tinatanong ang patungkol sa mana, tumugon si Jesus sa pamamagitan ng pagtanggi sa tungkulin ng tagahatol sa pagitan ng magkapatid. Sa halip, pinili Niyang tukuyin ang pangunahing problema, ito ang pagkamakasarili. Hinuhukay Niya nang mas malalim upang ipakita ang malaking ugat sa ilalim ng ating mga indibiduwal na kilos.

`Isipin ang tungkol sa mga pagpapahayag ng pagkamakasarili sa buhay mo. Paano inaapektuhan ng pagkamakasarili ang ating relasyon sa Diyos, sa ating asawa at pamilya, sa ating pamilya sa iglesya, sa kasama sa trabaho? Anong susi ang masusumpungan sa Filipos 2:5–8?`

Sa pagtutuon lamang sa sarili niyang mga pangangailangan at ambisyon ang di-pinangalanang mayamang lalaki sa talinghaga ni Jesus ay nakalimutang isaalang-alang ang mga di-nakikitang makalangit na reyalidad. Ang mas malaki, mas mabuti, at mas marami ay hindi mga saligang prinsipyo ng kaharian ng Diyos. Nag-aalok si Pablo sa atin ng sulyap sa kung ano ang nagtulak kay Jesus sa Kanyang pagpapasyang maging ating Kahalili.

Inilalarawan ng Filipos 2:5–8 ang plano ng pagkamapagbigay, kapakumbabaan, at pag-ibig. Kung ang pag-ibig para sa Diyos at sa iba ay hindi nagtutulak sa ating mga pagpili at prayoridad, magpapatuloy tayong magtayo ng mas marami pang mga kamalig dito para sa ating sarili at maglagay ng mas kaunting yaman sa langit (Mateo 6:20).

`Bakit napakadaling masilo sa pagnanais ng yaman at mga materyal na pag-aari? Bagaman nangangailangan tayong lahat ng tiyak na halaga ng pera para mabuhay, bakit parang gaanuman karami ang mayroon tayo, laging hangad natin ang higit pa?`