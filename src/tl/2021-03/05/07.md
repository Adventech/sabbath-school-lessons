---
title:  Karagdagang Kaisipan
date:  30/07/2021
---

“Kapag nasumpungan mong mahirap ang iyong trabaho, kapag ikaw ay nagrereklamo sa mga kahirapan at pagsubok, kapag sinasabi mong wala kang lakas upang labanan ang tukso, na hindi mo kayang pagtagumpayan ang pagkayamot, at na ang buhay Cristiano ay mahirap na gawain, tiyaking hindi mo pinapasan ang pamatok ni Cristo; iyong pinapasan ang pamatok ng ibang panginoon.”—Ellen G. White, CHILD GUIDANCE. p. 267 .

“May pangangailangan ng palagiang pagbabantay at ng masigasig, maibiging debosyon, subalit ang mga ito'y natural na darating kapag ang kaluluwa ay naingatan ng kapangyarihan ng Diyos sa pamamagitan ng pananampalataya. Wala tayong magagawa, walang-wala, upang ihabilin ang ating sarili sa maka-Diyos na kabutihang-loob. Hindi dapat tayo kailanman magtiwala sa ating sarili o sa ating mga mabubuting gawa; kundi bilang mga nagkakamali, makasalanang nilalang ay lumalapit tayo kay Cristo, makasusumpong tayo ng kapahingahan sa Kanyang pag-ibig. Tatanggapin ng Diyos ang bawat isa na lalapit sa kanya na lubos na nagtitiwala sa mga ginawa ng isang ipinako sa krus na Tagapagligtas. Ang pag-ibig ay umuusbong sa puso. Maaaring walang kagalakan ng damdamin, subalit may nananatiling, mapayapang pagtitiwala. Bawat pasanin ay magaan; dahil ang pamatok na ipinapataw ni Cristo ay magaan. Ang tungkulin ay magiging isang kagalakan, at ang sakripisyo ay isang kaluguran. Ang daan na dati'y parang nababalutan ng kadiliman ay naging maliwanag sa mga sikat mula sa Araw ng Katuwiran. Ito'y paglakad sa liwanag gaya ni Cristo na nasa liwanag.”—Ellen G. White, FAITH AND WORKS, pp. 38, 39.

**Mga Tanong Para sa Talakayan**:

`Naalaala mo ba ang sandali sa iyong lakad kasama si Jesus nang ika'y sumuko na rin sa wakas? Ibahagi ang sandaling ito sa iyong klase at partikular na pagtuunan ang dahilan kung bakit ka sumuko.`

`Pag-aralan ang panalangin ni Jesus sa Mateo 11:25–27 at talakayin sa iyong klase kung paano natin makakamit ang kaalaman ng biyaya. Bakit inilihim ng Diyos ang plano ng kaligtasan (“mga bagay na ito”) mula sa matatalino at marurunong at inihayag ito sa mga sanggol?`

`Sa praktikal na paraan, paano natin matutulungan ang mga nakapalibot sa atin na nakikipagpunyagi sa kanilang mga pasanin na lumapit kay Jesus at makasumpong ng kapahingahan?`

`Talakayin pa nang higit ang ideya ng pagiging “maamo at may mapagpakumbabang puso.” Hindi ba ito masama sa pagpapahalaga ng tao sa sarili? Hindi ba dapat ay makadama tayo nang mabuti sa ating sarili, lalo na sa mga taong nakikipagpunyagi sa pagdududa sa sarili? Paanong ang krus, at ang kinakatawan ng krus, ay tutulungan tayong maunawaan ang ibig sabihin ni Jesus tungkol sa pagiging “maamo at may mapagpakumbabang puso?” Ito'y, sa presensya ng krus, bakit ang pagiging maamo at mapagpakumbaba lamang ang mga tunay na nararapat na saloobing dapat mayroon tayo?`