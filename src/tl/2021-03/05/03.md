---
title:  “ ‘Pasanin Ninyo ang Aking Pamatok’ ”
date:  26/07/2021
---

`Basahin ang Mateo 11:29, 30. Bakit inuutusan tayo ni Jesus na kunin ang Kanyang pamatok agad pagkatapos na anyayahan Niya tayong ibigay sa kanya ang ating mga pasanin at makasumpong ng tunay na kapahingahan?`

Pagkatapos ng unang pautos na “ ‘lumapit’ ” sa Mateo 11:28, sumunod ang dalawa pang pautos sa Mateo 11:29. Ang “ ‘pasanin’ ” at “ ‘matuto’ ” ay itinuon ang pansin ng mga nakikinig (at ang bumabasa) kay Jesus. Dapat nating pasanin ang kanyang pamatok at mag-aral mula sa Kanya.

Ang malapit na relasyon sa Kadiyosan sa pagitan ng Ama at ng Anak (ipinahiwatig na sa Mateo 11:25–27) ay nag-aalok ng isang makapangyarihang ilustrasyon na maaaring magpaliwanag sa metapora ng pamatok sa mga talatang ito. Parehong gumagawang nagkakaisa ang Ama at ang Anak para iligtas ang sangkatauhan. Samantalang ang pamatok ay simbolo ng pagpapasakop (tingnan ang Jeremias 27), ito'y isa ring metaporang naglalarawan ng nagkakaisang layunin. Nagpapasakop tayo sa Kanyang pamatok at tinatanggap ang tungkuling ibinibigay Niya sa atin upang pagpalain ang mga nakapalibot sa atin. Hindi natin pasan-pasan ang kanyang pamatok; nakasingkaw lamang tayo sa Kanya dahil ang Kanyang pamatok “ ‘ay madaling dalhin’ ” at ang Kanyang pasan “ ‘ay magaan’ ” (Mateo 11:30).

Ang pangalawang pautos na “ ‘matuto kayo sa akin’ ” ay pag-uulit sa konseptong ito. Sa Griyego ang pandiwang “matuto” ay nakaugnay sa salitang “alagad.” Kapag natuto tayo mula kay Jesus, tayo'y tunay Niyang mga alagad. Ang pagsunod at pagtatalaga ay mga katangian ng pagiging alagad.

`Ano ang pagkakaiba sa pagitan ng pagiging “lubhang nabibigatan” (Mateo 11:28) at pagpapasan ng Kanyang pamatok (Mateo 11:29)?`

Ang pamatok ay isang karaniwang metapora sa Judaismo para sa kautusan. Ginagamit ito sa Gawa 15:10 patungkol sa batas ng pagtutuli. Pinaghahambing ng Galacia 5:1 ang kalayaang iniaalok ni Jesus sa pamatok ng pagkaalipin, na isang pagtukoy sa kautusan bilang isang paraan ng kaligtasan. Ang kaugnay kay Jesus ay nagdiriin ng pagsunod at pagtatalaga na sundin ang Kanyang mga hakbang at makibahagi sa Kanyang misyon. Samantalang hindi tayo makaaasa na magdagdag ng anuman sa kaligtasang natamo ni Jesus para sa atin sa krus, maaari tayong maging Kanyang mga embahador at magbahagi ng mabuting balita sa mga nakapalibot sa atin. Ang interpretasyon ni Jesus sa kautusan, gaya ng ipinakita sa Sermon sa Bundok (Mateo 5-7)ay higit pang radikal kaysa sinasabi ng mga Fariseo tungkol dito. Nangangailangan ito ng operasyon sa puso at pagbabago ng ating mga motibo—at, ang kanyang pamatok ay madaling dalhin at ang Kanyang pasan ay magaan (Mateo 11:30).

`Ano ngang isang napakagandang pangako! Kapahingahan para sa inyong mga kaluluwa. Nakaranas ka na ba ng kapahingahang iyon? Anong pakiramdam nito? Sa pamamagitan ng pagtuon kay Jesus at sa iniaalok Niya, paano tayo magpapasimulang maranasan ang kapahingahang iyon?`