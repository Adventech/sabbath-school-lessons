---
title:  “ ‘Ako'y Maamo at may Mapagpakumbabang Puso’ ”
date:  27/07/2021
---

Ang pagiging maamo ay isang minamaliit na katangian ngayon. Tinatawanan ang kababaang-loob. Tinuruan tayo ng social media na magbigay-pansin sa malakas, maingay, sa kakaiba at mabangis, at sa maluho. Tunay na napakarami ng mga pamantayan ng daigdig ay kabaligtaran ng itinuturing ng Diyos na mahalaga at may katuturan.

“Ang kaalaman ng katotohanan ay hindi masyadong nakadepende sa lakas ng pag-iisip, kundi sa kadalisayan ng layunin, ang kasimplihan ng isang taimtim at nakadependeng pananampalataya. Lumalapit ang mga anghel ng Diyos sa mga naghahanap para sa makalangit na gabay na may kababaan ng puso. Ibinigay ang Banal na Espiritu upang buksan sa kanila ang masasaganang yaman ng katotohanan.” — Ellen G. White, CHRIST'S OBJECT LESSONS, p. 59.

`Basahin ang Mateo 5:5; 1 Pedro 3:4; at Isaias 57:15. Paano mo ipaliliwanag ang kaamuan at kapakumbabaan base sa mga talatang ito?`

Tinutukoy ni Pablo ang “kapakumbabaan at kaamuan ni Cristo” sa 2 Corinto 10:1. Ang “kapakumbabaan at kaamuan” ay hindi mga paglalarawan sa mga taong madaling paniwalain, ng mga taong hindi makatindig sa sarili nilang posisyon. Si Jesus mismo ay hindi naghangad ng kumprontasyon at madalas iwasan ito dahil hindi pa natutupad ang Kanyang misyon (Juan 4:1–3). Nang dumating ang kumprontasyon sa Kanya, gayunman, tumugon Siyang may tapang. Subalit, kasabay nito'y nagsasalita Siyang may mabuting loob. Ang mga pagtangis Niya para sa Jerusalem bago sa krus, halimbawa, ay hindi mga pasigaw na sumpa kundi mga puno-ng-luhang salitang paglalarawan ng isang mapangwasak na kinabukasan (Lucas 19:41–44).

Sa Bagong Tipan, si Jesus ay madalas mailarawan bilang Ikalawang Moises. Nagsalita Siya mula sa bundok nang inilatag Niya ang mga prinsipyo ng Kanyang kaharian (Mateo 5:1). Naglaan Siya ng milagrong pagkain sa malalaking grupo (Mateo 14:13–21). Inilarawan ng Bilang 12:3 si Moises bilang “napakaamo,” na inulit sa Mateo 11:29. Ang mga taong nasaksihan ang pagpapakain ng 5,000 ay bumulalas na may pagkamangha, “ ‘Totoong ito nga ang propeta na darating sa sanlibutan’ ” (Juan 6:14)—isang pagtukoy sa Deuteronomio 18:15 at ang papel ni Moises bilang isang propeta.

Ang kapakumbabaan at kaamuan ni Jesus ay buong linaw na nahigitan ang kay Moises. Sa katunayan, Siya ang ating banal na Tagapagligtas. Samantalang nag-alok si Moises na ibigay ang kanyang buhay upang iligtas ang kanyang bayan (Exodo 32:32), ang kanyang kamatayan ay walang magagawang anumang bagay, dahil si Moises ay isang makasalanan din at nangangailangan ng isang Tagapagligtas, isang Tagapagdala ng kasalanan upang bayaran ang kanyang mga kasalanan. Bagaman matututo tayo mula kay Moises at sa kuwento ng kanyang buhay, hindi tayo makasusumpong ng kaligtasan sa kanya.

Sa halip, kailangan natin ang isang Tagapagligtas na makatitindig sa ating lugar, hindi lamang bilang isang Namamagitan kundi bilang ating Kahalili. Mahalaga ang pamamagitan, ngunit ang Diyos lamang na nakabayubay sa krus bilang ating Tagapagdala ng kasalanan, bilang siyang nagbayad sa Sarili ang kaparusahan para sa ating kasalanan, na maaaring magligtas sa atin mula sa legal na mga kinahinatnan na nararapat dalhin ng kasalanan sa atin. Ito ang dahilan kung bakit, gaanuman kadakila ang halimbawa ni Jesus para sa atin, lahat ng ito'y balewala kung wala ang Krus at ang Muling Pagkabuhay.