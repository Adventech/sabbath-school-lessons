---
title:  “ ‘Magaan ang Aking Pasan’ ”
date:  29/07/2021
---

Gumagamit ang pangwakas na pahayag ni Jesus sa Mateo 11:30 ng matalinghagang paglalarawan ng pagpapasan ng pasanin: “ ‘Sapagkat madaling dalhin ang aking pamatok at magaan ang aking pasan.’ ”

`Natuwa si Moises na makita ang kanyang biyanang-lalaking si Jetro pagkatapos lisanin ng Israel ang Ehipto at tawirin ang dagat. Basahin ang Exodo 18:13–22. Ano ang katulad ng pagpapasan ng pasanin ng ibang tao sa kuwentong ito?`

Sinasabi sa atin ng Exodo 18:13 na pumaroon ang mga tao kay Moises para sa mga paghatol mula umaga hanggang gabi. Nang makita ito ng biyenang lalaki ni Moises, nagsumamo siya sa kanyang manugang na lalaki na magtatag ng isang istraktura na magpapahintulot sa kanya na magtuon sa malalaking bagay samantalang nagtitiwala sa iba na asikasuhin ang higit na mga pangkaraniwang mga bagay. Sinasabi sa atin ng Kasulatan na nakinig si Moises sa tinig ni Jetro at isinagawa itong mga nagbibigay-buhay na pagbabago.

Nang sinabi ni Jesus sa atin na ang kanyang pasan ay magaan, gusto Niyang paalalahanan tayo na makaaasa tayo sa Kanya, ang sukdulang Tagapagdala ng pasan. Gaya ni Moises, dapat nating malamang kailangan natin ang iba pa upang tumulong sa ating mga pasanin. Sa 1 Corinto 12:12–26, ang paglalarawan ni Pablo sa katawan ni Cristo ay nag-aalok ng isang mabuting ilustrasyon kung ano ang tulad ng naibahaging pasanin. Kailangan natin ang isang maayos na katawan upang makayang pasanin ang anumang bigat. Kailangan natin ang mga binti, braso, balikat, kalamnan, at litid para mabuhat ang anuman.

`Basahin ang Galacia 6:2. Paanong ang pagpapasan ng pasanin ng iba ay makatutulong sa ating tuparin ang kautusan ni Cristo?`

Ang malapit na konteksto ng talatang ito'y maaaring makatulong. Sa Galacia 6:1, sinasabi ni Pablo na kung ang isang kapatid na lalaki o babae ay natukso, papanumbalikin natin ang taong iyon sa espiritu ng kaamuan (alalahanin ang pahayag ni Jesus sa Mateo 11:29 na Siya'y maamo). Ang pagpasan ng pasanin ay nangangahulugang pagpapanumbalik sa isa na napalihis ng daan upang matulungan ang taong iyon na makita ang banal na biyaya. Ngunit nangangahulugan din itong pagtulong sa isa't isa kapag tayo, o sila, ay nakararanas ng kahirapan. Ang Griyegong termino para sa “pasanin” ay maaaring tumukoy sa isang mabigat na pasanin o bato. Ito'y isang paalala na lahat tayo'y nagdadala ng mga pasanin at lahat tayo'y nangangailangan ng mga makatutulong sa atin na dalhin ang mga pasanin. Ang pakikibahagi sa pasanin ay isang itinalagang banal na gawain ng iglesya na nangangailangan ng hinahon at nagbubunga ng habag.

`Isipin ang tungkol sa huling panahong may tumulong sa iyo na dalhin ang isang pasaning kinahaharap mo. Bakit naging mahalaga ito sa iyo? Kaninong pasanin ang matutulungan mong dalhin ngayon?`