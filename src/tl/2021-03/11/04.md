---
title:  Ang “Halimbawa” ng Kapahingahan
date:  07/09/2021
---

Maliban sa mga halimbawang nakita na natin, itong ideya ng mga uri at simbolo ay maaaring magamit din naman sa biblikal na konsepto ng kapahingahan. Para makita natin ito, pupunta tayo sa aklat ng Hebreo sa Bagong Tipan.

`Basahin ang Hebreo 4:1-11. Sa ano tumutukoy ang nananatiling pangako ng pagpasok sa Kanyang kapahingahan? Paanong ang karanasan ng Israel sa panahon ng Exodo at ang mga paggala-gala sa ilang ay nag-aalok ng karagdagang kabatiran sa ideya ng pagpasok sa kapahingahan ng Diyos? `

Ang tema ng pagtitiis at katapatan ay napakahalaga rito. Bagaman nagsasalita tungkol sa ikapitong araw na Sabbath, ang pangunahing tuon ng mga talatang ito (at ang nauna; tingnan ang Hebreo 3:7-19) ay talagang isang panawagan para sa bayan ng Diyos upang maging matiisin sa pananampalataya; ibig sabihin, upang manatiling tapat sa Panginoon at sa ebanghelyo.

Ang mga talatang ito'y pinaaalalahanan ang mga bumabasa na kunin ang mga liksiyong natutunan mula sa pangunguna ng Diyos sa nakaraan nang “upang huwag mabuwal ang sinuman sa pamamagitan ng gayong halimbawa ng pagsuway” (Hebreo 4:11). Pansinin, ito'y isang oportunidad! Napakinggan ng Israel ang ebanghelyo, patuloy ng talata, subalit ang Salita ay hindi naging pakinabang sa kanila. Sa halip na napalakas ang kanilang pananampalataya sa pamamagitan ng pagtitiwala at pagsunod, pinili nila ang rebelyon (ihambing sa Hebreo 3:7–15), at sa gayon, hindi nila kailanman naranasan ang kapahingahang gusto ng Diyos para sa kanila.

Itinuturo ng Hebreo 4:3 ang malapit na relasyon sa pagitan ng pananampalataya at kapahingahan. Makapapasok lamang tayo sa Kanyang kapahingahan kapag naniwala at nagtiwala tayo sa Isa na nangako ng kapahingahan at kayang tuparin ang pangakong ito, at ito, siyempre, si Jesu-Cristo.

`Basahing muli ang Hebreo 4:3. Ano ang tinutukoy na pangunahing problema sa mga tao? Anong liksyon ang makukuha natin mula rito para sa ating sarili, na “dumating sa atin ang magandang balita, gaya rin naman sa kanila” (Hebreo 4:2)? `

Tinanggap ng sinaunang Cristianong komunidad ang naunang kapahayagan ng Diyos (ang tinatawag nating “Lumang Tipan”) at naniwalang si Jesu-Cristo ay ang Kordero ng Diyos, ang Handog para sa kanilang mga kasalanan. At sa pamamagitan ng pananampalataya sa Handog, mararanasan nila ang kaligtasan kay Jesus at ang kapahingahang naialok sa atin sa Kanya.

`Paanong ang pagkaunawa sa kung ano ang kahulugan ng maligtas sa pamamagitan ng dugo ni Jesus ay matutulungan tayong pumasok sa uri ng kapahingahang maaaring magkaroon tayo kay Jesus, nalalamang nailigtas tayo sa pamamagitan ng biyaya at hindi sa pamamagitan ng mga gawa?`