---
title:  Ritwal at mga Handog
date:  06/09/2021
---

Ang sistema ng ritwal at mga handog sa Lumang Tipan, kagaya ng masusumpungan sa Levitico, ay nag-aalok ng higit na mga halimbawa ng nakita natin kahapon—mga simbolo ng Lumang Tipan na nakaturo sa mga katotohanan sa Bagong Tipan. Bagaman ang mga modernong mambabasa ng Biblia ay madalas na nilalagpasan ang mga ritwal na ito, naglalaman ang mga ito ng maraming mahahalagang espirituwal na katotohanan na maaaring may malaking halaga roon sa mga nag-aaral ng mga ito.

`Basahin ang mga tagubilin para sa handog ukol sa kasalanan para sa regular na Israelita sa Levitico 4:32–35. Anong matututunan natin mula sa ritwal na ito, kahit na wala tayong santuwaryo o templo na may altar kung saan makapag-aalay tayo ng mga handog para sa ating mga kasalanan? Pag-ugnayin ang ritwal na ito sa Juan 1:29 at 1 Pedro 1:18–21.`

Ang ritwal ay isang napakahusay na tagapaghayag ng mahahalagang prinsipyo at impormasyon, at kailangang maunawaan ito ayon sa konteksto nito. Karaniwang nangangailangan ito ng espesipikong panahon, partikular na lugar, at mga itinalagang pagkasunud-sunod ng mga kilos para maging mabisa. Tunay nga, kapag binabasa natin ang buong biblikal na mga atas sa Lumang Tipan tungkol sa handog, magiging malinaw na nagbigay ang Diyos ng napakaespisipikong detalye tungkol sa kung ano ang maihahandog at kailan, saan, at anong ritwal at pamamaraang susundin.

Pinakapangunahin sa maraming mga ritwal, siyempre, ay ang dugo at ang pagwiwisik ng dugo. Hindi ito kaaya-aya, ni dapat maging ganito, dahil ito’y pagharap sa pinakapangit na bagay sa sansinukob, at iyon ay kasalanan.

Ano ang eksaktong papel na ginampanan ng dugo, at bakit kinailangan itong ilagay sa mga sungay ng altar? Samantalang ang karamihan sa mga ritwal na nakaugnay sa santuwaryo ay lumilitaw sa preskriptibong anyo (ibig sabihin, nagbibigay ito ng mga tagubilin kung paano ito gagawin), hindi nila laging isinasama lahat ng mga paliwanag. Marahil dahil nauunawaan na ng mga tao ang kahulugan ng lahat ng mga ito. Matapos ang lahat, ang mga tao sa Israel ay naunawaan ang kahalagahan ng dugo (Levitico 17:11).

Ang kinuhang halimbawa mula sa Levitico 4:32–35, gayunpaman, ay naglalaman ng mahalagang paliwanag sa Levitico 4:35: "Gayon gagawin ng pari ang pagtubos para sa kanya, para sa kanyang kasalanan na kanyang nagawa at siya'y patatawarin." Sa gayon, ang dugo ay susi sa buong proseso ng katubusan, ang paraan kung paano tayong mga makasalanan ay maaaring maging matuwid sa isang Banal na Diyos. Ang nakikita natin sa mga alay na ito, kung gayon, ay isang uri, isang modelo, ng kamatayan at ministeryo ni Cristo para sa kapakanan natin.

`Pag-isipan ang tungkol sa kung gaano talaga kasama ang kasalanan na kinailangan ang handog, ang paghahandog sa sarili, ng isang Kaanib ng Kadiyosan, si Jesus, upang mabayaran ito. Anong dapat ituro sa atin nito tungkol sa kung bakit kailangan nating umasa lamang sa biyaya at hindi kailanman sa mga gawa? Matapos ang lahat, anong maidaragdag natin sa nagawa na ni Cristo para sa atin?`