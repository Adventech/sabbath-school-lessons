---
title:  “Huwag Ninyong Papagmatigasin ang Inyong mga Puso”
date:  08/09/2021
---

`Basahin ang Hebreo 4:4–7 at Awit 95:8–11. Anong babala ang naibigay roon, parehong sa Mga Awit at sa Hebreo, at ano ang dapat nitong sabihin sa atin ngayon?`

Parehong sinisipi ng Hebreo 4:4–7 ang salaysay ng Paglalang at ang Awit 95:11 sa konteksto ng pangungusap tungkol sa di-katapatan ng mga Israelita at, kaya, ang kabiguan nilang makapasok sa kapahingahang gusto ng Diyos para sa kanila.

Tunay nga, iniuugnay ng Awit 95:8-11 ang karanasan ng Israel sa ilang sa kapahingahan ng Diyos at isinasama ang maka-Diyos na panata na ang walang pananampalatayang Israel ay hindi papasok sa Kanyang kapahingahan, na unang nakaugnay sa Lupang Pangako.

Siyempre, nakapasok ang Israel sa Lupang Pangako. Isang bagong henerasyon ang tumawid sa hangganan at, sa tulong ng Diyos, sinakop ang matitibay na tanggulan ng lupain at nanirahan doon.

Hindi sila, gayunman, pumasok sa kapahingahan ng Diyos, ang ideya na marami ang hindi nakaranas sa reyalidad ng kaligtasan kay Jesus dahil ang kakulangan nila ng pananampalataya ay nahayag sa pamamagitan ng lantarang pagsuway. Kahit na ang kapahingahan ay nakaugnay sa lupain, kasama nito ang higit kaysa lugar lamang kung saan nakatira ang mga tao.

`Iminungkahi ng Hebreo 4:6 na ang mga nakarinig ng maka-Diyos na pangako ng tunay na kapahingahan ay hindi nakapasok dahil sa pagsuway. Ano ang ugnayan sa pagitan ng pagsuway at hindi pagpasok sa kapahingahan ng Diyos?`

Ang “ngayon” ay nagpapahayag ng pagmamadali. Ang “ngayon” ay nangangahulugang wala ng panahong magsayang ng oras. Ang “ngayon” ay nangangailangan ng isang tugon at desisyon ngayon.

Mahigpit ang kapit ni Pablo sa salitang sēmeron, “ngayon,” at talagang idiniriin ang kahalagahan nito sa konteksto ng kapahingahan. Samantala, ang Awit 95:7, 8, ay isang babala at isang panawagan sa bayan ng Diyos na huwag ulitin ang mga kamalian ng kanilang mga ninuno at mabigong pumasok sa tunay na kapahingahang masusumpungan lamang sa kaligtasang iniaalok ng Diyos sa atin.

`Ano dapat ang kahulugan nito sa atin, ngayon, kapag narinig natin ang mga salitang “Ngayon, kung marinig ninyo ang kanyang tinig, ‘huwag ninyong papagmatigasin ang inyong puso’ ”? Anong napakahalaga tungkol sa salitang “ngayon”? Sa katunayan, ginamit ito ng Mga Awit libu-libong taon na ang nakaraan. Gayunpaman, bakit dapat itong kasinghalaga para sa atin “ngayon” gaya ng sa mga nakarinig nito libu-libong taon na ang nakaraan?`