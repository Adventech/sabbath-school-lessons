---
title:  Karagdagang Kaisipan
date:  10/09/2021
---

“Hindi tayo laging nagnanais lumapit kay Jesus na kasama ang ating mga pagsubok at suliranin. Kung minsan ibinubuhos natin ang ating mga problema sa mga pandinig ng tao, at sinasabi ang ating mga kapighatian sa mga hindi makatutulong sa atin, at kinakaligtaang ipagtapat ang lahat kay Jesus, na kayang baguhin ang daang malungkot sa mga landas ng kaligayahan at kapayapaan. Ang pagtanggi sa sarili, pagsasakripisyo sa sarili ay nagbibigay ng kaluwalhatian at tagumpay sa krus. Ang mga pangako ng Diyos ay napakahalaga. Dapat na pag-aralan natin ang Kanyang mga salita kung gusto nating malaman ang kanyang kalooban. Ang mga salita ng inspirasyon, kung buong ingat na pinag-aralan at talagang sinunod, ay aakay sa ating mga paa sa isang patag na landas, kung saan makalalakad tayong hindi nadadapa. O, lahat sanang mga ministro at tao, ay dalhin ang kanilang mga pasanin at kalituhan kay Jesus, na naghihintay upang tanggapin ang mga ito, at upang bigyan sila ng kapayapaan at kapahingahan! Hindi Niya kailanman iiwanan ang mga magtitiwala sa Kanya.” Ellen G. White, THE SIGNS OF THE TIMES, March 17, 1887, p. 161.

**Mga Tanong Para sa Talakayan**:

`Anong napakaespesyal sa ikapitong araw na Sabbath na ito'y nagpapahiwatig sa makalangit na kapahingahan ng Diyos para sa Kanyang bayan? Ibig sabihin, paanong ang pamamahingang Sabbath ay nagbibigay sa atin ng patikim sa walang hanggan?`

`Ang atonement ay nangangahulugang pagkakasundo at nagpapahiwatig sa daang pabalik sa Diyos. Pag-isipan ang tungkol dito sa mahalagang pahayag na masusumpungan sa Roma 5:11: "At hindi lamang gayon, kundi tayo'y nagagalak rin sa Diyos sa pamamagitan ng ating Panginoong Jesu-Cristo, na sa pamamagitan niya'y tinamo natin ngayon ang pakikipagkasundo." Kung may magtanong sa iyo, “Ano ang kahulugan ng makipagkasundo sa Diyos, at anong pagbabago ang nagawa nitong pagkakasundo sa iyong buhay,” anong isasagot mo?`

`Paano natin maiiwasang lubusang pagtuunan ang may kaunting halaga sa ating buhay Cristiano? Ano ang makapagpapanatili sa ating magtuon sa malaking larawang iniaalok sa Salita ng Diyos?`

`Pag-isipang muli ang tungkol sa lahat ng pagkakamali at kakulangan ng pananampalataya na ipinakita ng mga anak ng Israel sa ilang. Bagaman ang mga detalye ng kanilang mga pagsubok ay naiiba mula sa kung anong mayroon tayo (hindi tayo nagpapagala-gala sa isang malawak na disyerto), anong mga kaparehong prinsipyo ang mayroon? Ibig sabihin, paanong sa ating Cristianong paglakad ay mahaharap tayo sa katulad na mga pagsubok gaya sa kanila, at paano tayo matututo mula sa kanilang mga pagkakamali?`