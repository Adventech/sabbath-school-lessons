---
title:  Tumatakbong Papalayo
date:  17/08/2021
---

Base sa datos mula sa World Health Organization (WHO), ang pinakakaraniwang karamdaman sa buong mundo, na umaapekto sa mahigit sa 300 milyong tao bawat taon, ay hindi laging may halatang mga sintomas. Ang depresyon ang nangungunang dahilan ng kapansanan sa buong mundo at isang pangunahing dahilan sa pambuong-daigdig na pasanin ng mga karamdaman.

Sa kasawiang-palad, ang depresyon ay madalas na hindi pinag-uusapan sa Cristianismo dahil maaaring tingnan ito bilang isang palatandaan ng kakulangan ng pananampalataya. Sa katunayan, hindi ba ang mga Cristiano ay dapat laging puspos ng kagalakan at kasiyahan at mga katulad nito? Kaya, hindi ba ang depresyon ay isang tanda na may dipirensya ang ating relasyon sa Diyos?

Karamihan ng tao ay alam na hindi ito totoo. Kahit ang mga Cristiano, tapat na mga Cristiano, ay kung minsan maaaring nakikipagpunyagi sa depresyon, lalo na pagkatapos ng isang traumatikong pangyayari, at ito'y hindi isang tanda ng kakulangan ng pananampalataya o pagtitiwala sa Diyos. Muli, maaaring basahin ng sinuman ang aklat ng Mga Awit at makikita ang kirot, pagdurusa, at dalamhati na pinagdusahan ng tapat na bayan ng Diyos.

Kung minsan ang depresyon ay mabagal at tahimik na hahawakan tayo, at mapapansin lamang natin ito kapag hinigpitan nito ang kanyang kapit. Kung minsan mabilis itong tatama, pagkatapos ng isang partikular na nakahahapong emosyonal na pangyayari. Halimbawa, ang tapat na propeta ng Diyos na si Elias ay isang napagod, sa emosyon at sa pisikal, pagkatapos ng Bundok Carmel.

`Sa 1 Hari 18, katatapos lamang makita ni Elias ang himala ng Diyos ng apoy na nagmumula sa langit. Bilang sagot sa kanyang panalangin, nakita niyang dumating ang ulan at tinapos ang tatlong taong tagtuyot. Bakit tumugon si Elias sa banta ni Jezebel sa pamamagitan ng pagtakbo? Basahin ang 1 Hari 19:1-5.`

Nagkaroon si Elias ng lubusang nakapapagod na 24 na oras. Ang karanasang ito, sinamahan ng isang marahas na pagpukaw at isang banta ng kamatayan, ay nagsilbing isang sanhi ng depresyon kay Elias. At saka, naroon si Elias nang ang mga propeta ni Baal ay pinaslang, marahil ilan sa kanila ay sa pamamagitan ng kanyang mga kamay (1 Hari 18:40). Ang gayong pangyayari, kahit para sa isang makatwirang dahilan, ay madaling magdulot ng traumatikong istres sa mga nanood o, mas malala, sa mga nakibahagi.

Kaya nagpasimulang tumakbo si Elias, para subukang tumakas. Kung minsan tumatakbo tayo sa repridyeretor at subukang kumain para maging maligayang muli. Kung minsan ay nagsisikap tayong itulog ang ating emosyonal na kapaguran. Kung minsan ay naghahanap tayo ng bagong karelasyon, trabaho, o kinalalagyan sa ating paghahangad na makatakbo papalayo. At kung minsan ay itinutuon natin ang sarili sa mas maraming trabaho, mas maraming takdang oras, mas maraming appointment, habang tinatangka nating takbuhan ang walang-pangalang bagay na unti-unting umuubos ng ating kagalakan at kapahingahan. At siyempre, maraming tao ang gumagamit ng “mga gamut” na iba't ibang uri, lahat sa pagtatangkang mapahupa ang kirot. Sa bandang huli, gayunman, ang mga bagay na ito'y nagkukubli lamang ng mga sintomas; hindi nilulutas ng mga ito ang problema, at madalas na pinalalala pa ng mga ito ang problema.