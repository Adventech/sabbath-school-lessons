---
title:  Kapahingahan at Higit Pa
date:  19/08/2021
---

Alam ng Diyos na ang lahat ng pagtakbo ang nakapagod kay Elias. Alam ng Diyos na higit sa pagiging pisikal na pagod, si Elias ay emosyonal na pagod at dala-dala ay isang katakut-takot na pasan ng sala. Gaya ng gagawin ni Jesus para sa paralitiko maraming taon na ang lumipas, malinis na binubura ng Diyos ang talaan at nagbigay ng kapahingahan para kay Elias. Sa wakas, makatutulog na siya at makadarama ng kaginhawaan.

Inaasahan nating ito ang magiging katapusan ng kuwento, pero hindi. Ang kapahingahan ng Diyos ay hindi minsanang pangyayari. Ang pagpasok sa kapahingahan ng Diyos ay may kinalaman sa pagpapagaling—na mabagal na nililimot ang mga negatibong takbo ng pag-iisip at mapangwasak na mga kaugalian. Hindi minamadali ng Diyos ang pagpapagaling.

`Basahin ang 1 Hari 19:5–8. Saan na ngayon papunta si Elias, at bakit?`

Pagkatapos ng pahinga, tumatakbong muli si Elias. Ngunit ngayon itinatama ng Diyos ang direksyon ng pagtakbo niya. Nauunawaan ng Diyos na ang buhay sa makasalanang mundong ito'y maaari at magiging dahilan ng depresyon. Nauunawaan Niya ang silakbo natin na tumakbo, subalit itatama Niya ang direksyon ng pagtakbo natin. Sa halip ng lahat ng mapangwasak-sa-sarili na mga paraang sinusubukan natin, gusto Niyang tumakbo tayo sa Kanya. At kung tayo'y magpasimulang tumakbo sa Kanya, gusto Niya tayong turuang pakinggan ang “banayad at munting tinig” (1 Hari 19:12) na magbibigay sa atin ng kapahingahan.

Walang lakas si Elias na bumangon at maglakbay upang katagpuin ang Diyos. Ang Diyos ang naglaan ng lakas para sa pagtatagpo, at nangako ang Diyos ng isang mas mabuting kinabukasan.

Samantalang nakahiga si Elias sa ilalim ng kanyang punungkahoy na enebro at nagnais mamatay, pinaniwalaan niyang ang mga pinakamabubuting araw niya ay tapos na.

`Basahin ang 1 Hari 19:15, 16 at 2 Hari 2:11. Ano pa ang nakalaan para kay Elias?`

Alam ng Diyos na mga mas mabubuting araw ang nag-aantay para kay Elias. Darating ang kagalingan para sa propeta samantalang natututunan niyang maisaayos ang kanyang buhay ayon sa ritmo ng Diyos at tanggapin ang kanyang kapahingahan. Mayroon pang mga haring papahiran ng langis at isang pipiliing kahalili. Alam na ng Diyos ang tungkol kay Eliseo, na magiging kasing lapit gaya ng isang anak na lalaki kay Elias. Alam ng Diyos na sa pananampalataya ay muling magpapababa ng apoy si Elias mula sa langit (2 Hari 1:10). Para kay Elias, wala ng desperadong kamatayan sa ilalim ng isang punungkahoy na enebro, kundi isang pagsakay sa umaapoy na karwahe tungo sa makalangit na kapahingahan.

`Anong matututunan natin mula sa kuwento ni Elias tungkol sa kung bakit, gaanuman kasama ang nararamdaman natin, sa kalakasan ng Diyos ay kailangan pa rin nating pagsikapang hindi sumuko?`