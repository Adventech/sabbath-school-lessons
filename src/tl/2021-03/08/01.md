---
title:  Malayang Magpahinga
date:  14/08/2021
---

### Basahin Para sa Pag-aaral sa Linggong Ito
Marcos 2:1-12; 1 Hari 18; 1 Hari 19:1–8; Mateo 5:1-3; Isaias 53:4–6; 2 Hari 2:11.

> <p>Talatang Sauluhin</p>
> “Ang Panginoon ay aking liwanag at aking kaligtasan; sino ang aking katatakutan? Ang Panginoon ay muog ng aking buhay; sino ang aking kasisindakan?” (Awit 27:1).

Marami sa mga taong nakatagpo ni Jesus sa Kanyang ministeryo sa lupa ay may karamdaman, kung minsan ay ikamamatay. Nagdagsaan sila kay Jesus para sa pagpapagaling at kapahingahan mula sa kanilang mga pagdurusa. At lagi rin nila itong natatanggap.

Kung minsan ay bumigkas lamang Siya ng salita, at sila'y lubusang gumagaling. Kung minsan ay hinipo Niya ang may karamdaman, at mahimalang gumagaling sila. Kung minsan ay pinahahayo Niya sila, at nangyayari ang paggaling habang sila'y nasa kanilang daan. Pinagaling ni Jesus ang mga lalaki, babae, bata, Judio, di-Judio, mayayamang tao, at dukha, mapagpakumbabang mga tao. Ang mga pinakamalubhang kaso ng ketong at pagkabulag ay hindi lagpas sa Kanyang maaabot. Tunay nga, pinagaling Niya kahit yung mga may pinakamalubhang “karamdaman” sa lahat—kamatayan.

Sa linggong ito, titingnan natin ang dalawang magka-ibang halimbawa ng pagpapagaling. Sa isa, ang nagdurusa ay lubhang may karamdaman na hindi nga niya kayang makapunta kay Jesus sa kanyang sarili. Kitang-kita ng lahat ang kanyang mga sintomas. Sa ibang kaso naman, ay walang kitang-kitang sintomas. Sa parehong kaso, dumating ang kagalingan sa oras at paraan ng Diyos.

Samantalang sinisiyasat natin ang paksa ng kapahingahan mula sa pagdurusa, pagninilayan din natin ang tanong na lahat tayo, ay naranasan sa ilang mga pagkakataon o sa Cristianong paglalakbay natin. Anong mangyayari kapag ang ating mga panalangin para sa kagalingan ay hindi nasagot?

Paano tayo makasusumpong ng kapahingahan kung gayon?