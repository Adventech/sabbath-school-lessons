---
title:  Pagod na Pagod Para Tumakbo
date:  18/08/2021
---

Pagod na pagod na si Elias para makatakbo pa. At kaya, nanalangin siyang muli. Ang panalanging ito'y kakaiba mula sa lipos-ng-pananampalatayang panalangin na sinagot ng Diyos sa Bundok ng Carmel (1 Hari 18:36, 37) sa harapan ng mga pari at propeta ni Baal, ang mga kaanib ng korte, at ang mga karaniwang tao. Ito'y isang simple at maiksing panalangin ng kawalang-pag-asa.

`Sa 1 Hari 19:4, sinabi ni Elias na siya'y hindi mas mabuti kaysa kanyang mga ninuno. Saan patungkol ang sinasabi niya?`

Nang tuluyang tumigil si Elias, ang sala ay dumating na dumudurog sa kanya. Natanto niya na ang kanyang mabilis na pag-alis ay inalis ang maaaring nag-iisang malaking oportunidad para sa repormasyon sa Israel. Natanto niyang binigo niya ang mga nangangailangan sa kanya. At siya'y walang kapangyarihang gumawa ng anuman tungkol dito. Kaya, sa isang mapait na sandali ng pagsusuri sa sarili, na lubusang nalalaman ang kasaysayan ng kanyang bayan, nakita niya ang sarili sa kung ano talaga siya.

Iyon ay maaaring maging isang masakit na pagpapahayag para sa sinuman sa atin, hindi ba—ibig sabihin, ang nakikita ang ating sarili sa kung ano talaga tayo? Dapat ngang nagpapasalamat tayo sa pangako na, makasalanan man ang ating naging buhay, titingnan tayo ng Diyos gaya ng pagtingin Niya kay Jesus. Ano pang higit na pag-asa ang maaaring magkaroon tayo kaysa riyan na, sa pamamagitan ng pananampalataya ay maaaring maangkin para sa ating sarili ang katuwiran ni Cristo? (Tingnan ang Filipos 3:9.)

Gayunpaman, may paraan ang depresyon na higupin tayo sa isang madilim na alimpuyo ng pagkasuklam sa sarili. At kung minsan ay nagpapasimula tayong mag-isip na kamatayan lamang ang paraang makatakas.

Parang ito ang kaso para kay Elias. Sobra ang lahat para sa kanya. Sinasabi niya “ ‘Sapat na; ngayon, O PANGINOON, kunin mo ang aking buhay sapagkat hindi ako mas mabuti kaysa aking mga ninuno’ ” (1 Hari 19:4).

Ang mabuting balita ay hindi hinatulan ng dakilang Tagapagpagaling si Elias. Nauunawaang higit ng Diyos kaysa sa atin ang kinahaharap natin habang nilalabanan natin ang depresyon.

“Maaaring wala tayong kapansin-pansing ebidensya sa oras na iyon na ang mukha ng ating Manunubos ay nakayuko sa atin na may awa't pag-ibig, subalit kahit na. Maaaring hindi natin nadarama ang nakikitang haplos Niya, subalit ang kamay Niya ay nasa atin na may pag-ibig at maawaing pagkamagiliw.”—Ellen G. White, STEPS TO CHRIST, p. 97.

Nalalaman at nauunawaan ng Diyos na “ang paglalakbay ay magiging napakahirap” (1 Hari 19:7) para sa atin, ngunit kung minsan ay kailangan Niyang maghintay hanggang tumigil tayo sa pagtakbo. Pagkatapos ay makapamamagitan Siya.

Kung minsan ang mga nalulunod ay nagiging totoong lito na nilalabanan nila ang isang tagapagligtas-buhay. Kung gayon ay aatras at maghihintay ang tagapagligtas-buhay para magsagawa ng pagliligtas hanggang sa ang biktima ay mawalan ng malay.

`Anong mga pag-asa at kaaliwan ang masusumpungan mo mula sa mga sumusunod na talata: Awit 34:18; Mateo 5:1-3; Awit 73:26; Isaias 53:4–6?`