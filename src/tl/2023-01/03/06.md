---
title:  Isang Walang-daya o Tapat na Ikapu
date:   19/01/2023
---

`Basahin ang 1 Corinto 4:1, 2. Bilang mga anak ng Diyos at katiwala ng Kanyang mga pagpapala, anong uri ng tao ang inaasahan na tayo ay maging?`

Kaya’t, ano ang kahulugan na maging tapat sa ating mga ikapu? Sa linggong ito, ating pagbabalik-aralan ang ilan sa mga sangkap sa ikapu:

1. Ang halaga—na ikasampu, o 10 porsiyento, ng ating kita o karagdagan. 
2. Kinuha mula sa kamalig—ang lugar na kung saan kinuha ang suweldo ng mga manggagawa ng ebanghelyo.
3. Pagbibigay parangal sa Diyos sa pamamagitan ng unang bahagi ng ating kita. 
4. Ginagamit para sa matuwid na layunin—ang suporta para sa ministeryo.

Responsibilidad natin bilang mga miyembro ng iglesya na sundin ang unang tatlong bagay: responsibilidad naman ng namamahala ng kamalig na tiyakin na ang mga pondo na ikapu ay nagagamit nang tama.

At di tulad ng ating mga handog, ang ikapu ay hindi nakadepende sa ating sariling kagustuhan. Ang ikapu at ang kamalig ay parehong bahagi ng ating responsibilidad. Hindi natin itinatakda ang mga parametro nito; itinakda ito ng Diyos. Kung hindi ko ibinalik ang buong 10 porsiyento ng “kita,” hindi ako tunay na nag-iikapu; at kung hindi ko dinadala ang 10 porsiyento sa “kamalig,” hindi rin ako tunay na nag-iikapu.

`Basahin ang Mateo 25:19-21. Kailan tayo tinawag upang magsulit sa ating pamamahala sa mga pondo ng Diyos? Ano ang sinasabi doon sa mga nagtatapat sa pananalapi?`

“Dalhin ninyo ang buong ikasampung bahagi sa kamalig” (Malakias 3:10), ang utos ng Diyos. Walang panawagan para sa pasasalamat at kabutihang-loob. Ito ay isang bagay ng simpleng katapatan. Ang ikapu ay sa Panginoon; at inuutusan Niya tayo na ibalik sa Kanya ang Kanyang pag-aari.”-Ellen G. White, EDUCATION, p. 138. Ang pangangasiwa para sa Diyos ay isang natatanging pribilehiyo at isang responsibilidad din. Pinagpapala Niya at binibigyan tayo at humihiling lamang ng ikasampu, at pagkatapos ginagamit Niya ang Kanyang ikapu para bigyan yaong nasa ministeryo, gaya nang ginawa Niya sa tribu ng Levi noong panahon ng matandang Israel.

`Iginigiit ng ilan na hindi nila gusto kung paano ginagamit ang kanilang pera para sa ikapu kaya’t hindi sila nag-iikapu o nagpapadala sila ng ikapu sa ibang lugar. Ngunit saan ba sinabi ng Diyos, “Saka n’yo lang dalhin ang buong ikasampung bahagi sa kamalig, kapag sigurado na kayong ginagamit nga ito ng tama”?`