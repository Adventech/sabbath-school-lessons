---
title:  Nasaan ang Kamalig?
date:   16/01/2023
---

`Basahin ang Malakias 3:10. Ano ang matututunan natin mula sa talatang ito kung saan dapat mapunta ang ating ikapu?`

Bagaman hindi ibinigay ang mga tiyak na direksyon sa talatang ito, gayunman, malinaw na alam ng bayan ng Diyos kung ano ang kahulugan ng salitang “kamalig.” Isinama ng Diyos ito sa Kanyang mga direksyon, “upang magkaroon ng pagkain sa aking bahay”. Nauunawaan ng Kanyang bayan na sa una ang bahay ng Diyos ay ang santuwaryo—ang detalyadong tolda na itinayo sa pamamagitan ng tiyak na mga direksyon na ibinigay kay Moises sa Bundok ng Sinai. Di nagtagal, nang mamuhay ang Israel sa Lupang Pangako, sa simula ang sentro ay ang Shiloh at pagkatapos ay ang mas permanente, ang templo sa Jerusalem.

`Basahin ang Deuteronomio 12:5-14. Hindi ipinahihiwatig ng mga talatang ito na maaaring gamitin ng mga anak ng Diyos ang kanilang sariling kapasyahan kung saan ilalagak ang kanilang ikapu. Anong mga prinsipyo ang ating makukuha ngayon para sa ating mga sarili mula sa mga talatang ito?`

Bilang mga miyembro ng sambahayan ng Diyos, gusto nating maunawaan at isagawa ang Kanyang kalooban kung ano ang gagawin sa ating ikapu. Ayon sa kuwento ng Biblia, nalaman natin na tatlong beses sa bawat taon—ang Paskuwa, ang Pentecostes, at ang Pista ng mga Tolda (Exodo 23:14-17)—ang bayan ng Diyos ay maglalakbay patungo sa Jerusalem upang personal nilang dalhin ang kanilang mga ikapu at mga handog at magpuri at sumamba sa Diyos. Pagkatapos ay ipapamahagi ng mga Levita ang ikapu sa kanilang mga kapatid sa buong lupain ng Israel (tingnan ang 2 Cronica 31:11-21, Nehemias 12:44-47, Nehemias 13:8-14). Bilang pakikiayon sa prinsipyo ng Biblia tungkol sa sentrong kamalig, ang iglesya ng Seventh-day Adventist ay itinakda ang mga lokal na komperensya, mga misyon, at mga union ng mga iglesya bilang mga kamalig sa ngalan ng pansanlibutang iglesya, at kung saan ang ministeryo ay binabayaran.

Para sa kaalwanan ng mga miyembro ng iglesya, ang ikapu ay dinadala sa lokal na simbahan, na kung saan, bilang bahagi ng karanasan sa pagsamba, ay dinadala ng mga miyembro ang kanilang mga ikapu at mga handog, bagaman ang ilan ay gumagamit ng online na pagbibigay. Pagkatapos nito, ang mga lokal na ingat-yaman ay ipinapadala ang mga ikapu sa kamalig ng komperensya. Ang sistemang ito ng pangangalaga ng ikapu, na binalangkas at inordenahan ng Diyos, ay nagpakilos sa Iglesya ng Seventh-day Adventist para magkaroon ng isang pansanlibutan at lumalagong epekto sa sanlibutan.

`Isipin mo kung ang bawat isa ay nagdesisyon na ibigay ang kanilang ikapu sa sinumang gusto nilang bigyan, para sa mismong kapinsalaan ng iglesya ng Adventista. Ano kaya ang mangyayari sa ating iglesya? Kung ganon, bakit ang ganitong gawain ay isang masamang kaisipan at hindi ayon sa Kasulatan?`