---
title:  Ang Kontrata sa Pag-iikapu
date:   14/01/2023
---

### Basahin Para sa Pag-aaral sa Linggong Ito
Genesis 14:18-20; Malakias 3:10; Deuteronomio 12:5-14; Levitico 27:30; 1 Mga Hari 17:9-16; 1 Corinto 4:1,2.

> <p>Talatang Sauluhin</p>
> “Dalhin ninyo ang buong ikasampung bahagi sa kamalig upang magkaroon ng pagkain sa aking bahay, at sa gayo'y subukan ninyo ako ngayon, sabi ng Panginoon ng mga hukbo, ‘Tingnan ninyo kung hindi ko bubuksan para sa inyo ang mga bintana ng langit, at ibubuhos ko sa inyo ang pagpapala na walang sapat na silid na kalalagyan”” (Malakias 3:10, NKJV).

Sa Genesis 14, bumalik si Abram mula sa isang matagumpay na misyon ng pagliligtas ng mga bihag kung saan iniligtas niya ang kanyang pamangkin na si Lot, ang pamilya ni Lot, at iba pang mga tao na binihag mula sa Sodoma. Ang hari ng Sodoma ay lubhang nagpasalamat para sa pagliligtas na anupa’t kanyang ibinibigay kay Abram ang lahat ng mga nasamsam mula sa labanan. Hindi lamang tinanggihan ni Abram ang inialok kundi nagbigay pa siya kay Melchizedek ng ikapu sa lahat na kanyang pag-aari.

Kaagad nang matapos ang karanasan ni Abram tungkol sa ikapu, sinabi ng Panginoon, “Huwag kang matakot Abram. Ako ang iyong kalasag, ang iyong gantimpala ay magiging napakadakila” (Genesis 15:1). Sa katunayan, sinasabi ng Panginoon kay Abram, “Huwag kang mag-alala, iingatan kita at susustentuhan kita.” Pagkatapos, sa kalaunan, sinabi ni Moises sa Israel habang sila ay malapit nang pumasok sa Canaan, “Kukunan mo ng ikasampung bahagi ang lahat ng bunga ng iyong binhi na nanggagaling sa iyong bukid taun-taon... upang lagi kang matakot sa PANGINOON mong Diyos” (Deuteronomio 14:22, 23).

Isinulat ni Ellen G. White: “Inatasan ang mga lalaki na maghandog sa Diyos ng mga regalo para sa layuning pang-relihiyon bago pa ibinigay kay Moises ang malinaw na sistema, magmula pa sa mga kapanahunan ni Adan.”-TESTIMONIES FOR THE CHURCH, vol. 3, p. 393.

Ano ang kahulugan nito sa atin ngayon?