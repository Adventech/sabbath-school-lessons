---
title:  Ang Ikapu ay Kapantay ng Ikasampu
date:   15/01/2023
---

Binigyang kahulugan ng mga diksyunaryo ang ikapu bilang, “ang ikasampung bahagi ng isang bagay” o “sampung porsiyento.” Ang kahulugang ito ay parang kinuha mula sa kuwento ng Biblia. Ang ikapu ay ang simpleng pagbabalik ng ikasampung porsiyento ng ating suweldo, o kita, sa Diyos. Nauunawaan natin na sa simula ang lahat ng nasa atin ay pag-aari Niya. Ang utos tungkol sa ikapu na ibinigay sa Israel sa Bundok ng Sinai ay itinuturo na banal at pag-aari ng Diyos ang ikapu (tingnan ang Levitico 27:30, 32). Hinihingi ng Diyos ang Kanyang 10 porsiyento. Ang ating mga handog ng pasasalamat ay hiwalay at karagdagan sa ikapu. Ang ikapu ay isang pinakamaliit na patotoo ng ating pagtatalaga bilang Kristiyano. Wala saan man sa Biblia na makikita natin ang anumang pahiwatig na ang bahagi ng Diyos ay kulang sa sampung bahagi.

`Basahin ang Genesis 14:18-20 at Hebreo 7:1-9. Ano ang tugon ni Abram sa pakikipagkita kay Melchizedek? Ano ang itinuturo nito sa atin tungkol sa kung gaano katagal na sa kasaysayan ang gawaing ito?`

Ang unang pagbanggit sa ikapu sa Biblia ay sa Genesis 14, na sinasabi sa atin ang kuwento ng pagtatagpo ni Melchizedek at Abram. Ang huling pagbanggit sa ikapu sa Biblia ay inaalala ang kaparehong pagtatagpo, ngunit ang “ikasampu” at “ikapu” ay palit-palitang ginamit (tingnan ang Hebreo 7:1–9). Pansinin sa kuwento ng Hebreo na si Melchizedek o si Cristo man ay nagmula sa tribu ni Levi, kaya’t ang pag-iikapu ay nauuna o sumusunod sa pagiging natatangi ng mga Levita. Hindi lamang para sa kaugalian ng Judio ang pag-iikapu at hindi rin ito nagmula sa mg Hebreo sa Sinai.

`Basahin ang Genesis 28:13, 14, 20–22. Ano ang ipinangako na gagawin ng Diyos kay Jacob, at ano ang tugon ni Jacob sa Diyos?`

Nang lumisan si Jacob sa kanilang tahanan, na tumatakas mula sa kanyang galit na kapatid, si Esau, isang gabi nagkaroon siya ng isang panaginip tungkol sa isang hagdanan na paakyat mula sa lupa patungo sa langit. May mga anghel na nagmamanhik-manaog dito. At ang Diyos ay nakatayo sa itaas nito at nangangako na magiging kasama ni Jacob at balang-araw ay ibabalik si Jacob sa kanilang tahanan. Ang nag-iisang kabataang lalaking ito ay nagkaroon ng tunay na karanasan ng pagkahikayat at sinabi, “Ang Panginoon ang magiging aking Diyos… at sa lahat ng ibibigay mo sa akin ay ibibigay ko ang aking ikasampung bahagi” (Genesis 28:21, 22).

`Bakit mahalaga na maunawaan ang pag-iikapu, tulad ng Sabbath, ito ay hindi isang bagay na nagmula sa legal o sistema ng relihiyon ng matandang Israel? Anong mensahe ang dapat natin, na mga nabuhay matapos ang krus, na makuha mula sa katotohanang ito?`