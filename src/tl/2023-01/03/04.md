---
title:  Ang Layunin ng Pag-iikapu
date:   17/01/2023
---

`Basahin ang Levitico 27:30 at Bilang 18:21, 24. Ano ang iminungkahi ng Diyos na gawin sa ikapu?`

Dahil ang Diyos ang may-ari ng lahat ng bagay (Awit 24:1), malinaw na hindi Niya kailangan ang ating salapi. Ngunit dahil ang ikapu ay Kanya, sinabi Niya sa atin kung ano ang gagawin dito, at iyon ay ang gamitin ang Kanyang ikapu para suportahan ang ministeryo ng ebanghelyo. Kaya’t, ang pangangailangan ng Kanyang mga ministro ay nasusustentuhan ng ikapu ng Diyos.

Ang tribu ni Levi—ang puwersang pang ministeryo sa Lumang Tipan—ay hindi binigyan ng malaking pag-aari, gaya ng iba pang mga tribu. Binigyan ng ilang mga lunsod ang Levi, pati na ang mga lunsod-kanlungan, na may sapat na lupain sa paligid nito para sa mga personal na hardin. Sila ay sinusuportahan ng mga ikapu mula sa iba, at sila sa kanilang mga sarili ay binibigyan ng ikapu ang kanilang mga kinita.

`Basahin ang Mga Gawa 20:35. Ano ang mensahe rito, paano ito nakaugnay sa usapin tungkol sa ikapu?`

Mahalaga ang pag-iikapu dahil nakakatulong ito sa atin na patatagin ang isang relasyon ng pagtitiwala sa Diyos. Ang kunin ang ikasampung bahagi mula sa iyong kinita at “ibigay ito” (bagaman, sa pamamaraang teknikal, ito ay pag-aari naman ng Diyos) ay tunay na nangangailangan ng pananampalataya, at sa pamamagitan lamang ng pagsasagawa ng pananampalataya lalago ang iyong pananampalataya.

Halimbawa, isipin rin ang mga huling panahon, na kung saan yaong mga tapat ay hindi makakabili o makapagbebenta, tulad ng inilarawan sa Apocalipsis 13-14 (tingnan ang ika-11 linggo). Ang magkaroon ng tiwala sa Diyos at sa Kanyang mga probisyon at kapangyarihan at pag-ibig ay magiging pinakamahalaga kapag tila ang buong mundo ay laban sa atin. Tunay na makakatulong ang tapat na pag-iikapu para paunlarin ang pagtitiwalang ito. Bago pa man ito, gaano kahalaga para sa ating lahat na matutunan na magtiwala sa Diyos, anuman ang ating kalagayan.

Ang ikalawang malaking dahilan para sa katapatang pinansyal ay ang ma-access ang mga ipinangakong nahahawakang (tangible) pagpapala ng Diyos. Bilang bahagi ng kontrata ng pag-iikapu, nangako ang Diyos ng mga lubhang masaganang pagpapala na anupa’t wala tayong sapat na silid para tanggapin ang mga ito. Dahil sa labis na nasa atin, matutulungan rin natin ang iba at tumulong na suportahan ang gawain ng Diyos sa pamamagitan ng ating mga handog.

`Sa anong mga paraan naranasan mo ang dakilang katotohanan na anupa’t, sa katunayan, ay “higit na mapalad ang magbigay kaysa tumanggap”?`