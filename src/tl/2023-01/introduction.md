### Pangangasiwa Para sa Panginoon —Hanggang sa Siya’y Dumating 

Mahirap para sa atin na lubos na maunawaan ang relasyon na gustong magkaroon sa atin ng ating Diyos, ang Manlalalang ng sansinukob. (Ang isipin lamang ito ay nakakagulat!) “Masdan ninyo kung anong uri ng pag-ibig ang ipinagkaloob sa atin ng Ama, upang tayo’y matawag na mga anak ng Diyos!” (1 Juan 3:1). O gaya ng isinulat ni Ellen G. White: “Kaya bang pantayan ito ng dignidad ng tao? Anong mas mataas na posisyon ang uupuan natin kaysa tawaging mga anak ng walang kapantay na Diyos? . . . Kaya bang pantayan ito ng anumang karangalan ng mundo? ”—Ellen G. White, GOD’S AMAZING GRACE, p. 341. Tanging ang kadiliman ng puno-ng-kasalanan na mundong ito ang dahilan kung bakit hindi natin lubos na pinasasalamatan ang katayuan na ibinigay sa atin ni Jesus. 

Ngunit, kung hindi tayo maingat, ang mga panunukso ng sanlibutan at ng mga bagay ng mundo ay hihila sa atin palayo kay Cristo. Ipinaalam sa atin ng Salita ng Diyos ang mga tukso at panghahalina ni Satanas. “Ngunit ang mga nagnanais na yumaman ay nahuhulog sa tukso, at mabibitag sa maraming hangal at mapaminsalang pagnanasa, na siyang naglulubog sa mga tao sa pagkawasak at kapahamakan. Sapagkat ang pag-ibig sa salapi ay ugat ng lahat ng uri ng kasamaan; na ang ilang nagnasa nito ay napalayo sa pananampalataya at tinusok ang kanilang mga sarili ng maraming kalungkutan” (1 Timoteo 6:9, 10). 

Ganun man, ibinigay ng Panginoon sa atin ang patnubay kung paano kumita ng salapi at gamitin itong may katalinuhan at hindi hayaan na ito ay maging isang bagay, gaya ng ibinabala ni Pablo, na magdadala sa atin sa “pagkawasak at kapahamakan.” Sa mahigit na 2,000 mga talata sa Kasulatan na tumutukoy sa salapi at sa mga ariarian at ang ating mga pananaw tungkol sa mga ito, nagbigay ang Diyos ng mga praktikal na tagubilin kung paano mabuhay na hiwalay sa mga kapaguran ng buhay at mangasiwa sa mga paraan na may katapatan sa pananalapi tungkol sa mga bagay na ibinigay sa atin. 

Sa mga liksyon sa quarter na ito, pag-aaralan natin ang pamantayan ng Diyos sa ating relasyon sa Kanya at malinaw na makikita kung paano natin mapapaunlad ang mas malalim na pagtitiwala upang manatili tayong tapat sa Kanya, kahit na hindi tayo puwedeng bumili o magbenta. (Tingnan ang Apocalipsis 13:17.) Ngunit ang ganitong uri ng pananampalataya ay hindi dumarating makalipas lamang ang isang magdamag; sa pamamagitan ng tapat na pangangasiwa ng mga bagay na ibinigay ng Diyos sa atin, magiging handa tayo, kahit na ano pa man ang harapin natin. 

Ang Diyos ang siyang may mga panustos, at kapag tayo ay gumawang kasama Niya, pinahihintulutan Niya tayo na pamahalaan ang mga ito para sa Kanya. Layunin talaga ng Tagapagligtas na ang mga tao, na nilinis at pinabanal, ay Kanyang maging mga katuwang. Dahil sa ganitong dakilang pribilehiyo, magpasalamat tayo sa Kanya na “iniligtas niya tayo sa kapangyarihan ng kadiliman at inilipat tayo sa kaharian ng kanyang minamahal na Anak, na sa Kanya ay mayroon tayong katubusan, na siyang kapatawaran ng mga kasalanan (Colosas 1:13, 14). 

Ang payo ng Diyos sa Kanyang mga anak sa pamamagitan ng matalinong tao na si Solomon, ay “Parangalan mo ang Panginoon, mula sa iyong kayamanan, at ng mga unang bunga ng lahat mong ani” (Kawikaan 3:9). Angkop ang payong ito dahil “Karapat-dapat ka, O PANGINOON at Diyos namin, na tumanggap ng kaluwalhatian at karangalan at kapangyarihan, sapagkat nilikha mo ang lahat ng mga bagay at dahil sa iyong kalooban ay nabuhay sila at nalikha’ ” (Apocalipsis 4:11). 

Mula sa isang sekular na pananaw lamang, nabubuhay tayo sa mahirap at nakakapagod na mga panahon. Gayunpaman, ang ating Cristianong pananaw sa mundo ay nagbibigay sa atin ng katiyakan at pag-asa habang ating nakikita ang mga tanda na ibinigay sa atin upang ating malaman na ang dakilang pagtatapos ng kasaysayan ng tao, ang ikalawang pagdating ni Cristo, ay napakalapit na—nasa may pintuan na nga. Dalangin namin na ang mga praktikal na liksyong ito ay magpalalim ng iyong pananampalataya at pagtitiwala sa Diyos at himukin ka na maging tapat na tagapangasiwa para sa Kanya. 

_Si G. Edward Reid, M.Div. (Andrews University), MPH (Loma Linda University), JD (Georgia State University), ay isang ordinadong ministro at lisensyadong abugado na naglingkod ng maraming taon bilang direktor ng Stewardship Ministries ng North American Division._ 