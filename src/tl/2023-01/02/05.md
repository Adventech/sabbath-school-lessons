---
title:  Ang Kontrata sa Ikapu
date:   11/01/2023
---

Mayroong malapit na espiritual na koneksyon sa pagitan ng pag-iikapu at ng ating relasyon sa Diyos. Sumasagana ang Israel nang sila ay sumunod at naging tapat sa pag-iikapu sa Diyos. Sa kabaligtaran nito, naghihirap sila kapag hindi sila tapat. Parang sinusunod nila ang siklo ng pagsunod at kasaganaan, at pagkatapos ay pagsuway at mga suliranin. Sa isa sa mga panahong ito ng kawalang-katapatan ang Diyos sa pamamagitan ng propeta Malakias, ay nagmungkahi ng isang pandalawahang kontrata sa Kanyang bayan.

`Basahin ang Malakias 3:7-11. Anong mga pangako at mga obligasyon ang matatagpuan sa mga talatang ito?`

Nangako ang Diyos sa mga tao na kung sila ay babalik sa Kanya, babalik Siya sa kanila. Nang magtanong sila kung ano ang kahulugan ng pagbalik sa Kanya, maliwanag na sinabi Niya, “Tigilan n’yo ang pagnanakaw sa Akin ng ikapu at mga handog.” Ang kanilang pagnanakaw ang dahilan kaya sila ay isinumpa. Narito ang solusyon ng Diyos sa problema ng sumpa. “Dalhin ninyo ang buong ikasampung bahagi sa kamalig” (Malakias 3:10). Kung gagawin ninyo ito, sa ganon “ay bubuksan Ko para sa inyo ang mga bintana ng langit, at ibubuhos ko sa inyo ang isang pagpapala na walang sapat na silid na kalalagyan”. Kung wala tayong sapat na silid para tanggapin ito, mayroon tayong labis para maitulong natin sa iba at sa pagpapasulong ng gawain ng Diyos.

“Siya na nagkaloob ng Kanyang tanging Anak para mamatay para sa iyo, ay gumawa ng isang tipan na kasama ka. Binigyan ka Niya ng mga pagpapala, at kapalit nito ay hinihiling Niya na dalhin mo sa Kanya ang iyong mga ikapu at mga handog. Walang sinuman ang magtatangkang sabihin na walang ibang paraan para maunawaan ang bagay na ito. Ang panukala ng Diyos para sa mga ikapu at mga handog ay tiyak na sinabi sa ikatlong kapitulo ng Malakias. Tinatawagan ng Diyos ang Kanyang mga ahente sa kontrata na Kanyang ginawa para sa kanila.”—Ellen G. White, COUNSELS ON STEWARDSHIP, p. 75.

Isa sa mga positibong siklo ng pagsunod ay nakatala sa panahon ng pamumuno ng mabuting Hari ng Judah na si Ezekias. Mayroong isang tunay na pagbabagong-buhay sa Judah, at ang mga tao ay nagpasimulang maging tapat sa kanilang mga ikapu at mga handog sa mga kamalig ng templo. Napakarami ang dumating kaya’t ito ay tumambak sa templo. Sinabi ng Ikalawang Cronica 31:5 kung ano ang naganap nang ang mga tao “ay saganang nagbigay ng mga unang bunga ng trigo, alak, langis, pulot, at ng lahat ng bunga ng bukid, at sila ay nagdala ng napakaraming ikasampung bahagi ng lahat ng bagay.”

`Ano ang sinasabi ng iyong pag-iikapu (o kakulangan nito) tungkol sa iyong espirituwalidad at relasyon sa Diyos?`