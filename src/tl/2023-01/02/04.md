---
title:  Parangalan ang Panginoon
date:   10/01/2023
---

Ang aklat ng Kawikaan ay hindi tungkol sa tama at mali dahil ito ay tungkol sa katalinuhan at kamangmangan. Habang binabasa ng isang tao ang aklat, makikita niya ang mga kabutihan ng katalinuhan at mga patibong ng kamangmangan.

`Basahin ang Kawikaan 3:1–10. Anong mga kahanga-hangang pangako ang ibinigay dito? At, ano ang kahulugan ng “mga unang bunga ng iyong ani”?`

Hinihiling sa atin ng Diyos na unahin Siya sa pangangasiwa ng ating mga ari- arian bilang pagkilala sa Kanyang pagmamay-ari ng lahat ng bagay, at bilang pagpapakita ng ating pananampalataya sa Kanya na maglalaan para sa atin. Ngunit higit pa rito, sinabi Niya na kung ating uunahin Siya ay pagpapalain Niya ang natitira. Ang gawin ang gayon—iyon ay unahin Siya—ay isang pagkilos ng pananampalataya, isang pagkilos ng pagtitiwala, isang pagpapakita ng pagtitiwala sa Panginoon ng buong puso mo at hindi pagtiwala sa iyong sariling pang-unawa (na natatanging mahalaga, sapagka’t madalas na nangyayari ang mga bagay na hindi natin kayang maunawaan at mabigyang kahulugan).

Ganun man, walang dapat na magudyok sa atin na pagtiwalaan ang Dios at ang Kanyang pag-ibig kundi ang krus. Kapag ating naunawaan kung ano ang ibinigay sa atin sa pamamagitan ni Jesus, hindi lang bilang ating Manlalalang (Juan 1:1-4) at ating Tagapagtaguyod (Hebreo 1:3), kundi bilang atin ring Manunubos (Apocalipsis 5:9), ang pagbabalik sa Diyos ng unang ani ng anumang bagay na nasa atin ay magiging pinakamaliit nating magagawa.

“Hindi lamang inaangkin ng Diyos ang ikapu bilang Kanya, kundi sinasabi rin Niya sa atin kung paanong dapat itong ilaan para sa Kanya. Sinabi Niya, ‘Parangalan mo ang Panginoon ng iyong ari-arian, at ng iyong mga unang bunga ng lahat ng iyong ani.’ Hindi nito itinuturo na gugulin natin ang ating kayamanan para sa ating mga sarili, at dalhin sa Panginoon ang natira, kahit na ito ay isang tapat na ikapu. Hayaan na unang ihiwalay ang bahagi ng Diyos.”— Ellen G. White, COUNSELS ON STEWARDSHIP, p. 81.

Sinabi ng Diyos na kung uunahin natin Siya, ang ating “mga kamalig ay mapupuno nang sagana” Ngunit hindi mangyayari sa pamamagitan ng milagro; iyon ay, hindi ka magigising isang araw at matutuklasan mo na ang iyong kamalig at sisidlan ay biglang napuno.

Sa halip, puno ang Biblia ng mga prinsipyo tungkol sa mabuting pangangasiwa, maingat na pagpaplano, at pampinansyal na responsibilidad, kung saan ang katapatan sa kung ano ang ipinagagawa ng Dios sa atin ang una at pinakamahalagang responsibilidad.

`Paano tayo matututong magtiwala sa Diyos at sa Kanyang mga pangako sa panahon ng kahirapan sa pananalapi kung saan kahit na nagsisikap tayong maging tapat, ang mga kamalig at mga sisidlan ay hindi pa rin napupuno?`