---
title:  Masikap na Pakinggan 
date:   09/01/2023
---

Ang aklat ng Deuteronomio ay ang nakalimbag na bersyon ng mga mensahe ng pamamaalam ni Moises sa ikalawang henerasyon ng mga Israelita matapos ang apat-na-pung taon ng paglalakbay sa ilang. Ibinigay ang mga mensaheng ito doon sa kapatagan ng Moab sa silangan lamang ng Jerico. Angkop lamang na tinawag ang Deuteronomio na “Ang aklat ng Ala-ala.”

Sa aklat na ito, ginunita ni Moises ang tapat na pakikitungo ng Diyos sa Israel. Ikinuwento niya ang mga paglalakbay mula sa Bundok ng Sinai hanggang sa Kadesh Barnea sa hangganan ng Lupang Pangako, pati na rin ang rebelyon at ang 40 taon na paglalakbay sa ilang. Inulit niya ang sampung Utos, ang pagbibigay ng ikapu at ang pangunahing kamalig. Ngunit ang pangunahing pokus ng Deuteronomio ay ang payo na sundin ang Diyos at tanggapin ang Kanyang mga pagpapala. Inilarawan ni Moises ang Diyos bilang Isa na may kakayahan, at kagustuhan na alagaan ang Kanyang bayan.

`Basahin ang Deuteronomio 28:1-14. Ngunit ano ang dapat nilang gawin para tanggapin ang mga ito? Anong mga dakilang pagpapala ang ipinangako sa bayan?`

Gustung-gusto ni Moises na maunawaan ng bayan na nasa isip ng Diyos ang mga kahanga-hanga, at may kababalaghang pagpapala para sa kanila. Ang Kanyang mga salita, “Kung masikap kang makikinig,” ay nagpabatid sa kanila na ang kanilang walang hanggang kapalaran ay nakasalalay dito. Isang napakalakas na pagpapakita ng katotohanan ng malayang pagpili. Sila ang Kanyang piniling bansa, mga tagapagtanggap ng mga dakilang pagpapala at mga dakilang pangako, ngunit ang mga pagpapala at mga pangako ay may kondisyon. Kailangan nila na paniwalaan, tanggapin, at isagawa ito.

At walang ipinagawa ang Dios sa kanila na lubhang napakahirap gawin para sa kanila. “Sapagkat ang utos na ito na aking iniutos sa iyo sa araw na ito ay hindi napakabigat para sa iyo, ni malayo man. Wala ito sa langit, upang huwag mong sabihin, ‘Sinong aakyat sa langit para sa atin, at magdadala niyon sa atin, at magpaparinig sa atin, upang ating marinig at magawa?’ Ni wala sa kabila ng dagat upang huwag mong sabihin, ‘Sino ang dadaan sa dagat para sa atin, at magdadala niyon sa atin, at magpaparinig sa atin, upang ating marinig at magawa. Kundi ang salita ay napakalapit sa iyo, ito ay nasa iyong bibig, at sa iyong puso, kaya’t ito ay iyong magagawa” (Deuteronomio 30:11-14).

Siyempre, maliban sa mga pagpapala, mayroon pang mga babala tungkol sa mga sumpa, kung ano ang darating sa kanila kapag sila ay sumuway (Deuteronomio 28:15-68), iyon ay, kung anong mga kalalabasan ng kanilang kasalanan at rebelyon.