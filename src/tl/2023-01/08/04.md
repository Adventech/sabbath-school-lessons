---
title:  Ang mga Taon na Kumikita
date:   21/02/2023
---
 
Gaya ng ating nakita, pinanukala ng Diyos na ang mga tao ay gumawa sa iba’t ibang kakayahan. Ang bahaging ito ng ating buhay (ang mga taon ng pagtatrabaho) ay karaniwang 40 taon ang haba. Para sa maraming tao, ito ang panahon kung saan ang mga anak ay pinalalaki at pinag-aaral at kung kailan ang bahay at iba pang mga pangunahing bilihin ay binibili. Maaaring ito ay matinding panahon para sa pananalapi. Ito ay isang sensitibong panahon dahil ang sambahayan ay natututong magtulungan at ang mga miyembro ay lumilikha ng panghabambuhay na samahan. Sa puntong ito, maaaring wasakin ng pagka-stress sa pananalapi ang relasyon ng mag-asawa, at madalas ay gayon nga. Ang mga pamilya kung saan ang parehong panig ay mayroong Kristiyanong pagtatalaga at handang sumunod sa mga prinsipyo ng Biblia ay mas matatag.  

`Basahin ang 1 Timoteo 5:8; Kawikaan 14:23; at Colosas 3:23, 24. Anong mga mahalagang punto ang makukuha natin mula sa mga talatang ito tungkol sa pananalapi sa tahanan?`

Sa maraming pagkakataon, ang asawang lalaki, ang siyang pangunahing nagtatrabaho, bagaman madalas na ang mag-asawa ang nagtatrabaho. Siyempre, may mga di-inaasahang pangyayari ang magaganap—karamdaman, pagbaba ng ekonomiya, anuman ito—na gagawing mahirap ang mithiing ito. Kung ganon, kailangan ng mga tao na makibagay sa pangyayari.  

Ang mga anak na iniluwal sa mundo sa bahaging ito ay tinatawag na “isang pamana mula sa Panginoon” (Awit 127:3). Dapat nating tandaan na ang mga bata ay nagdadala ng isang kahanga-hangang responsibilidad. Ang layunin ng mga Kristiyanong magulang ay sanayin ang kanilang mga anak na maging mga maygulang na kayang tumindig sa sariling mga paa sa buhay na ito at iangkop sila sa buhay na darating. Narito ang tatlong punto para matulungan ang mga magulang: 

_1. Magbigay ng kapaligiran ng isang Kristiyanong tahanan._ Kasama rito ang isang regular at kawili-wiling pagsambang pantahanan, regular na Sabbath School at pagdalo sa simbahan, at katapatan sa mga ikapu at mga handog. Ito ay mga dakilang kaugalian na dapat hubugin sa unang bahagi ng buhay. 

_2. Turuan sila ng isang kusang-loob na paggawa at ng pagpapahalaga dito._ Matutuklasan ng mga bata na ang pagsisikap at integridad sa trabaho ay palaging napapansin, pinasasalamatan, at ginagantimpalaan. Matututunan nila na ang pera ay dumarating sa atin bilang bunga ng ating pag-uukol ng panahon sa iba sa pamamagitan ng paggawa ng mga gawain na mahalaga sa kanila.

_3. Tumulong para sa isang mabuting edukasyon._ Mahal ang edukasyon ngayon lalo na ang Cristianong edukasyon sa isang pribadong paaralan. Ngunit para sa mga magulang na may mga plano para sa kanilang mga anak hindi lamang para sa buhay na ito kundi pati na rin sa darating pa, sulit na sulit ang halaga nito. 
 
`Siyempre, kahit anong gawin nila, walang sinuman ang makakapag garantiya sa direksyon na patutunguhan ng kanilang mga anak. Bakit mahalagang huwag sisihin ng mga magulang ang kanilang sarili sa mga maling pagpili na maaaring gawin ng kanilang mga nakatatandang anak?`