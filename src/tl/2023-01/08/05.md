---
title:  Gumagawa na May Integridad
date:   22/02/2023
---

Ang isa pang yugto ng isang “matagumpay” na buhay, ang huling yugto, ay may potensyal na maging pinaka-kasiya-siya kung ang mga desisyon sa unang bahagi ng buhay ay naging matalino at hindi nasira ng mga hindi inaasahang pangyayari. Sa isang uliran (ideal) na sitwasyon, ang mga magulang ay pinalaki ang kanilang mga anak upang maging mga maygulang na kayang tumayo sa sariling mga paa, binayaran ang bahay, ang mga pangangailangan para sa transportasyon ay natugunan, walang tumatagal na utang, at mayroong sapat na kita na tinatanggap para magkaloob para sa pangangailangan ng mga matanda sa pamilya. 

Tinatawag ng Diyos ang Kanyang mga anak sa mas mataas na pamantayan sa trabaho at buhay. Ang pamantayang iyon ay ang batas ng Dios na nakasulat sa ating mga puso (tingnan ang Jeremias 31:33) at makikita sa ating mga karakter. Samantalang gumuguho ang lipunan at ang katuruan ng Cristiano ay hinahaluan at binabawasan, magiging lalong mahalaga para sa bawat Cristiano na mabuhay at gumawa ayon sa pamantayan na hindi mapipintasan. Sinabi ng Biblia, “Ang mabuting pangalan ay dapat piliin kaysa malaking kayamanan, at mabuti kaysa pilak at ginto ang magandang kalooban” (Kawikaan 22:1). Nagtala ang Biblia ng mga pagkakataon kung saan kinilala ng mga amo na sila ay pinagpala dahil sa kanilang makadios na lingkod o empleyado. Nang naisin ni Jacob na iwan ang kanyang biyenan na si Laban, at bumalik kasama ng kanyang sambahayan sa kanyang tinubuang-lupa, pinakiusapan siya ni Laban na huwag umalis, na nagsasabi, “Kung ipapahintulot mo na sabihin ko, aking natutunan sa pamamagitan ng panghuhula na pinagpala ako ng PANGINOON dahil sa iyo” (Genesis 30:27). At nang ipagbili sa pagka-alipin si Jose sa Ehipto, ang kanyang panginoon na si Potifar, ay may kaparehong obserbasyon tungkol sa gawain ni Jose at ginantimpalaan siya nito. 

`Basahin ang Genesis 39:2-5. Bagaman hindi tiyakang sinabi sa atin ng mga talata, ano ang iyong iniisip kung ano ang ginagawa ni Jose para masugid siyang tingnan na may pabor ng kanyang panginoon?`

“Kaya kung kayo man ay kumakain, umiinom, o anuman ang inyong ginagawa, gawin ninyo ang lahat sa ikaluluwalhati ng Diyos” (1 Corinto 10:31). Kaya’t sa ating tabaho at pangangasiwa sa pananalapi at anumang ating ginagawa, dapat nating gawin ang lahat sa ikaluluwalhati ng Diyos. Siya ang Isa na nagbibigay sa atin ng karunungan at lakas para magtagumpay sa buhay. “Iyo, O Panginoon, ang kadakilaan, kapangyarihan, kaluwalhatian, pagtatagumpay, at karangalan. Sapagkat sa iyo ang lahat ng nasa langit at nasa lupa; iyo ang kaharian, O Panginoon, at ikaw ay mataas na pinuno sa lahat. Ang mga kayamanan at gayundin ang karangalan ay nagmumula sa iyo, at ikaw ang namumuno sa lahat. Nasa iyong kamay ang kapangyarihan, ang kalakasan, pagpapadakila, at pagpapalakas sa lahat” (1 Cronica 29:11, 12).
 
`Ano ang mga prinsipyo na iyong sinusunod, hindi lamang sa gawain, kundi ng buhay rin sa pangkalahatan? Anong mga pagbabago ang kailangan mong gawin`