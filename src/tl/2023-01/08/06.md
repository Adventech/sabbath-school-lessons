---
title:  Paghahanap ng Maka-Diyos na Payo
date:   23/02/2023
---

Mayroong napakaraming sekular na tagapagturo sa pangangasiwa ng pananalapi, ngunit binalaan tayo ng Diyos laban sa pagkonsulta sa kanila para sa pangangasiwa ng mga ari-ariang ipinagkatiwala Niya sa atin. “Mapalad ang tao na hindi lumalakad sa payo ng masama, ni tumatayo man sa daan ng makasalanan, ni umuupo man sa upuan ng mga manunuya; kundi nasa kautusan ng Panginoon ang kanyang kagalakan, at nagbubulay-bulay araw at gabi sa kanyang kautusan. Siya ay gaya ng isang punung-kahoy na itinanim sa tabi ng agos ng tubig, na nagbubunga sa kanyang kapanahunan, ang kanyang mga dahon naman ay di nalalanta, sa lahat ng ginagawa niya ay nagtatagumpay siya” (Awit 1:1-3).

Kaya’t ang tao na nagagalak sa kautusan ng Panginoon (ang kautusan dito ay maaaring mas malawak na maunawaan bilang ang Salita ng Diyos) ay pagpapalain. Gaano kasimple iyon? At uunlad siya—magiging matagumpay.

`Basahin ang Kawikaan 3:5-8. Paano natin ilalapat ang mga prinsipyong ito sa mga pangunahing bagay sa ating pananalapi?`
 
Ang pangkalahatang payo ng Biblia tungkol sa pangangasiwa ng pananalapi ay nagbibigay sa atin ng napakahalagang mga puntong dapat sundan. Tingnan natin ang pito sa mga ito.

1\. Maging organisado. Gumawa ng isang plano para sa paggastos (Kawikaan 27:23, 24). Maraming pamilya ang nabubuhay lamang mula sa isang suweldo hanggang sa kasunod. Kung walang simpleng plano para sa kinikita, paggastos, at pag-iipon, ang buhay ay mas nakakapagod.

2\. Gumastos nang mas mababa kaysa kinikita. Magpasya na mamuhay na nasa loob ng iyong kinikita (Kawikaan 15:16). Maraming sambahayan sa mga bansa sa Kanluran ang totoong gumagastos ng higit sa kanilang kinikita. Ginagawa lamang itong posible dahil sa pangungutang at pagkakaroon ng utang. Maraming suliranin ang dinaranas ng mga nasa pagkakautang. 

3\. Mag-ipon ng isang bahagi mula sa bawat panahon ng suweldo (Kawikaan 6:6-8). Nag-iipon tayo para bumili ng mas malaki sa hinaharap at para mabayaran ang mga hindi pinanukalang gastusin, gaya ng mga aksidente o karamdaman. Ang ilan sa mga inipon ay maaaring gamitin para sa panahon nang pagtanda dahil wala na tayong kakayahang magtrabaho. 

4\. Iwasan ang utang tulad ng COVID-19. (Kawikaan 22:7). Ang mga interes ay isang kagastusan na pwede kang mabuhay kahit wala nito. Ang isang tao o isang pamilya na namumuhay sa pagkakautang—iyon ay, sa mga hiniram na pera―ay totoong namumuhay ngayon sa pera na inaasahan nilang kikitain sa hinaharap. Kung mangyari ang anumang pagbabago sa buhay, maaaring magresulta sa malubhang kahihiyang pampinansyal.   

5\. Maging isang masipag na manggagawa. “Ang kaluluwa ng tamad ay nagnanasa at walang nakukuha: ngunit ang kaluluwa ng masipag ay tutustusang sagana” (Kawikaan 13:4). 

6\. Maging tapat sa pananalapi sa Diyos. (Deuteronomio 28:1-14). Walang pamilya ang may kakayahang mabuhay nang wala ang pagpapala ng Diyos. 

7\. Alalahanin na ang lupang ito ay hindi natin tunay na tahanan. Ang ating pangangasiwa ay maraming sinasabi tungkol sa kung nasaan ang ating pinakaprayoridad (tingnan ang Mateo 25:14-21).