---
title:  Unahin ang mga Bagay na Dapat Mauna
date:   19/02/2023
---

`Basahin ang Ecclesiastes 12:1. Ano ang mensahe doon para sa atin?`

Habang nagkakaedad ang mga kabataan, may mga kaisipang lilitaw tungkol sa paglalaan para sa mga pangunahing pangangailangan-pagkain, pananamit, at tirahan. Si Jesus mismo ang nagsabi sa atin kung paano unahin ang ating mga pangangailangan nang sabihin Niya, “Ngunit hanapin muna ninyo ang kaharian ng Diyos, at ang kanyang katwiran, at ang lahat ng bagay na ito ay pawang idaragdag sa inyo” (Mateo 6:33). Siyempre, para doon sa mga mas nakatatanda at hindi nakagawa ng pagpili para kay Jesus nang bata pa sila, may panahon pa para gumawa ng mga tamang desisyon ukol sa pagiging katiwala. 

Gaya ng nakita natin sa Genesis 28:20-22, gumawa si Jacob ng ilang mahahalagang desisyon sa buhay, kapwa espirituwal at pinansyal. Sa pangitain, ipinakilala ng Panginoon ang Kanyang sarili kay Jacob bilang “Ang PANGINOONG Diyos ni Abraham na iyong ama at ang Diyos ni Isaac” (Genesis 28:13). Pagkatapos, bilang bahagi ng kanyang panata sa Diyos, sinabi ni Jacob, “Ang PANGINOON ay magiging aking Diyos” (Genesis 28:21). 

`Basahin ang Genesis 29:9-20. Ano ang mahalaga tungkol sa oras ng pangyayaring ito sa buhay ni Jacob?`

Matapos gawin ni Jacob ang kanyang espiritwal at pinansyal na pagtatalaga sa Diyos, dinala siya ng Panginoon kay Raquel doon sa balon (Tingnan ang Genesis 29:9-20). Angkop lamang na gawin mo muna ang pang espirituwal na desisyon at ang desisyong ukol sa gawain o tabaho sa buhay bago ka mag-asawa. Dapat malaman ng iyong magiging asawa “kung ano ang kaniyang pinapasok.” Ang taong ito ba ay isang natatalagang Cristiano? Anong uri ng trabaho ang kanyang papasukin? Magiging guro ba ang taong ito, isang nars, isang abogado, isang trabahador, anuman? Anong uri ng buhay ang aking itatalagang gawin? Ang iba pang mga katanungan na kailangang sagutin bago pa ang pag-aasawa ay: Anong antas ng pinag-aralan ang natapos? Gaano ang halaga ng pagkakautang na papasok sa pag-aasawa? Handa ba akong tanggapin ang sitwasyong ito bilang bahagi ng aking responsibilidad? 

`Basahin ang 2 Corinto 6:14, 15. Bakit lubhang mahalaga na pag-usapan ang prinsipyong ito kapag naghahanap ng isang magiging katuwang sa buhay? Bagaman hindi ito isang garantiya ng isang mabuting pag-aasawa, bakit makakatulong ito na mapataas ang tsansa na gawing mas mabuti ang pag-aasawa?`