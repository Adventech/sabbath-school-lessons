---
title:  Ang Pagpapala ng Trabaho (Ideally)
date:   20/02/2023
---

Maliban na ikaw ay napakayaman, o isang benepisyaryo ng isang trust fund na pinanukala ng iyong Nanay at/o Tatay para hindi ka na kailanman magtrabaho kahit na isang araw sa iyong buhay (kung nakabasa ka ng maraming kuwento tungkol sa mga batang ito, ang pera, na inilaan para magsilbing pagpapala, ay madalas na nagdudulot ng trahedya sa kanila sa kanilang pag-edad), sa malao’t madali kailangan mong magtrabaho para mabuhay. Siyempre, ang pinakamainam (ideal) ay ang makatagpo ng isang bagay na iyong kinagigiliwan na magbibigay sa iyo ng mabuting kita at masanay dito, ang makatagpo ng trabaho habang ginagawa ito, at gugulin ang iyong mga taon ng pagtatrabaho sa paggawa nito. Iyon ang pinakamainam (ideal); pero siyempre, hindi palaging ganoon ang nangyayari. 

`Basahin ang Genesis 2:15 (tingnan rin ang Ecclesiastes 9:10 at 2 Tesalonica 3:8-10). Ano ang kahalagahan ng katotohanan na, kahit na bago pa man pumasok ang kasalanan, si Adan (at tiyak kasama rin si Eva) ay binigyan ng gawain? Paano ipapaliwanag nito kung bakit, gaya nang sinabi sa itaas, yaong mga hindi na kailangan pang magtrabaho ay nakatuklas na ang kanilang katayuan ay naging isang sumpa?`

Malinaw na ang gawaing ito ay hindi isang parusa. Ito ay dinisenyo para sa kanilang ikabubuti. Ibig sabihin, kahit sa Paraiso, kahit sa isang mundo kung saan walang kasalanan, walang kamatayan, at walang pagdurusa, alam ng Diyos na ang mga tao ay kailangang gumawa.  

“At kay Adan ay ibinigay ang gawain ng pangangalaga sa Hardin. Alam ng Maylalang na hindi maaaring maging maligaya si Adan kung walang trabaho. Ang kagandahan ng Hardin ang nagpasaya sa kanya, ngunit hindi ito sapat. Kailangan niya ng gawain upang pukawin na mag-ehersisyo ang mga kahanga-hangang bahagi ng katawan. Kung ang kaligayahan ay nakakamit sa pamamagitan ng kawalan ng gawain, ang tao, ayon sa kanyang estado ng banal na kawalang-kasalanan, ay hinayaan na lamang sanang walang ginagawa. Ngunit alam Niya na lumikha sa tao kung ano ang magiging kaligayahan para sa kanya; at matapos mismo ang paglikha sa kanya ay kaagad na ibinigay Niya sa kanya ang kanyang itinakdang gawain. Ang pangako ng hinaharap na kaluwalhatian, at ang utos na ang tao ay kailangang gumawa para sa kanyang araw-araw na pagkain, ay nanggaling sa iisang trono.”-Ellen G. White, OUR HIGH CALLING, p. 223. 

Gayunpaman, kahit na pagkatapos ng Pagkahulog, nang (gaya nang iba pang mga bagay) ang trabaho ay nadungisan ng kasalanan, sinabi ng Diyos kay Adan: “Sumpain ang lupa dahil sa iyo; sa pagpapagal ay kakain ka niyaon sa lahat ng mga araw ng iyong buhay” (Genesis 3:17, NKJV). Pansinin, sinumpa ng Diyos ang lupa ‘dahil sa iyo’ / for your sake, para sa kapakanan ni Adan, na may kaisipan na ang trabaho ay isang bagay na kakailanganin niya, lalo na bilang isang nagkasalang nilalang.  

`Ano ang tungkol sa trabaho na, ideally, dapat na gumawa ng isang bagay na maaaring maging isang pagpapala sa atin?`