---
title:  Ang Puso ni Judas
date:   28/02/2023
---
 
Isa sa pinakamalungkot na kuwento sa Biblia ay kay Judas Iscariote. Ang lalaking ito ay nagkaroon ng pribilehiyo na tanging ang 11 na iba pang mga tao lamang ang nagkaroon sa buong kasaysayan ng mundo: ang maging kasama ni Jesus sa lahat ng oras at magkaroon ng kaalaman sa mga walang hanggang katotohanan na direktang nagmula sa Guro mismo. Gaano kalungkot na maraming mga tao ang maliligtas na hindi kailanman nagkaroon ng pagkakataon na kagaya kay Judas, habang alam natin, na si Judas ay nakalaan na ngayon para sa walang hanggang pagkawasak. 

Ano ang nangyari? Ang kasagutan ay matatagpuan sa isang salita: pag-iimbot, ang pagnanasa na nasa kanyang puso.

`Basahin ang Juan 12:1–8. Ano ang ginawa ni Maria na masyadong nakatawag nang pansin noong panahon ng pista? Paano tumugon si Judas? Ano ang itinugon ni Jesus?`

Ang malumanay na saway ni Jesus sa pag-iimbot ni Judas ang nagdala sa kanya para lumisan sa pista at diretsong magpunta sa palasyo ng dakilang saserdote, kung saan nagtitipon ang mga kaaway ni Jesus. Inialok niya na ipagkanulo si Jesus sa kanilang mga kamay para sa isang halaga na mas maliit kaysa sa regalo ni Maria (Tingnan ang Mateo 26:14-16.) 

Ano ang nangyari kay Judas? Habang mayroong maraming kahanga-hangang oportunidad, na may maraming pambihirang pribilehiyo, bakit siya gagawa ng isang bagay na masyadong masama? Ayon kay Ellen G. White, “mahal ni Judas ang Dakilang Guro, at gusto niyang makasama Siya. Nadama niya ang kagustuhan na mabago ang pagkatao at buhay, at umasa siya na maranasan ito sa pamamagitan ng paglapit ng kanyang sarili kay Jesus. Hindi tinaboy ng Tagapagligtas si Judas. Binigyan Niya siya ng isang lugar kasama ng labing-dalawa. Pinagtiwalaan siya na gawin ang gawain ng isang mangangaral. Pinagkalooban siya ng kapangyarihan na magpagaling ng maysakit at palayasin ang mga demonyo. Ngunit hindi dumating si Judas sa isang kalagayan nang lubos na pagpapasakop ng kanyang sarili kay Cristo.”-THE DESIRE OF AGES, p. 716. 

Sa huli, lahat tayo ay may mga depekto ng karakter na, kung isusuko, ay maaaring pagtagumpayan sa pamamagitan ng kapangyarihan ng Diyos na kumikilos sa atin. Ngunit hindi lubos na sumuko si Judas kay Cristo, at ang kasalanan ng pag-iimbot, na maaari sanang napanagumpayan ayon sa kapangyarihan ni Cristo, sa halip ay nagpabagsak sa kanya na may kahindik-hindik na mga resulta.

Sino sa atin ang hindi nakikipagpunyagi sa pag-iimbot ng isang bagay o iba pa? sa kasong ito, ang kanyang inimbot ay pera, at ang pag-iimbot na isang problema ng puso, ang nagdala sa kanya sa pagnanakaw (Juan 12:6), na sa huli ay nag-akay sa kanya na ipagkanulo si Jesus.

Isang nakakatakot na liksyon para sa ating lahat tungkol sa panganib na dala ng pag-iimbot. Ang inaakalang maliit na bagay, isang simpleng kagustuhan ng puso, ay magdudulot ng kalamidad at walang hanggang kapahamakan.