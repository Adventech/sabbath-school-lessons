---
title:  Daigin ang Pag-iimbot
date:   02/03/2023
---

Ang pag-iimbot ay tungkol sa puso, at tulad ng pagmamataas at pagiging makasarili, na karaniwang hindi napapansin, ito ang dahilan kung bakit ito ay masyadong nakamamatay at mapanlinlang. Tunay na mahirap pagtagumpayan ang mga kasalanan na nakikita: pagsisinungaling, pangangalunya, pagnanakaw, pagsamba sa diyus-diyosan, pagsuway sa Sabbath. Ngunit ang mga ito ay panlabas na gawain, mga bagay na kailangan nating isipin bago gawin ang mga ito. Ngunit ang pagtagumpayan ang mismong mga maling isipan? Tunay na napakahirap.

`Basahin ang 1 Corinto 10:13. Anong pangako ang ibinigay dito, at bakit ito ay lubhang mahalaga na maunawaan ayon sa konteksto ng pag-iimbot?`
 
Paano tayo, ayon sa kapangyarihan ng Diyos, maiingatan laban sa ganitong mapanganib at mapandayang kasalanan? 

1\. Gumawa ng desisyon na maglingkod at humawak sa Diyos at maging bahagi ng Kanyang sambahayan. “Piliin ninyo sa araw na ito kung sino ang inyong paglilingkuran; ngunit sa ganang akin at sa aking sambahayan, kami ay maglilingkod sa PANGINOON” (Josue 24:15). 

2\. Laging manalangin araw-araw at isama ang Mateo 6:13, “Huwag mo kaming dalhin sa tukso, kundi iligtas mo kami sa masama: sapagkat iyo ang kaharian, ang kapangyarihan, at ang kaluwalhatian, magpakailanman. Amen.” Kapag madama ang pag-iimbot sa isang bagay na alam mong hindi sa iyo, ipanalangin mo ito, na angkinin ang mga pangako na nasa Biblia para sa tagumpay gaya sa 1 Corinto 10:13. 

3\. Maging regular sa pag-aaral ng Biblia. “Iningatan ko ang iyong salita sa aking puso, upang huwag akong magkasala laban sa iyo” (Awit 119:11). 

Hinarap ni Jesus ang problema ng tao at kasalanan. Siya ay tinukso sa lahat ng bahagi na tayo ay tinukso. At para sa kapangyarihan para lumaban, naglaan Siya ng buong magdamag sa pakikipag-usap sa Kanyang ama sa pananalangin. At hindi umalis si Jesus sa mundong ito hangga’t hindi Niya napapanday ang daan sa pamamagitan ng halimbawa, at pagkatapos ay ipinangako ang kapangyarihan upang gawing posible para sa bawat tao na mabuhay ng isang buhay ng katapatan at pagsunod—upang paunlarin ang isang karakter na tulad ng kay Cristo. 

“Inyong hanapin ang PANGINOON, habang siya’y matatagpuan, tumawag kayo sa kanya habang siya’y malapit. Lisanin ng masama ang kanyang lakad, at ng liko ang kanyang mga pag-iisip; at manumbalik siya sa PANGINOON, at kanyang kaawaan siya; at sa aming Diyos, sapagkat siya’y magpapatawad ng sagana” (Isaias 55:6, 7). 

`Ano, kung mayroon man, ang mga naging bunga sa iyong buhay dahil sa pag-iimbot? Anong mga liksyon ang iyong natutunan? Ano pa ang maaari mo pang kailangang matutunan mula sa mga ito?`