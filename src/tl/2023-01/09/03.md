---
title:  Isang Isinumpang Bagay sa Kampamento
date:   27/02/2023
---

Ito ay masasabing isa sa mga pinakadakilang panahon sa kasaysayan ng Israel. Matapos ang 40 taon ng paglalagalag sa ilang, sila ay papasok sa Lupang Pangako. Sa pamamagitan ng isang napakalaking himala, ang mga anak ni Israel ay tumawid sa Ilog Jordan sa yugto ng pagbaha nito—sa tuyong lupa. Ang pagtawid na ito sa tuyong lupa ay kamangha-mangha na anupa’t ang mga puso ng mga hari sa Canaan ay nanghina, at wala na silang espiritu para lumaban (Josue 5:1). 

Ang unang tunay na hamon sa pagkubkob sa Canaan ay ang napapaderan at nakukutaang lunsod ng Jerico. Walang sinumang nakakaalam kung ano ang gagawin para gapiin ang mga naninirahan sa Jerico kahit na si Josue. Bilang tugon sa panalangin ni Josue, inihayag ng Diyos ang plano para sa pagkawasak ng lunsod, na kanilang sinunod. Ngunit pagkatapos ay nagkaroon ang masamang pagpihit ng pangyayari.   

`Basahin ang Josue 7. Ano ang naganap matapos ang makapangyarihang tagumpay sa Jerico, at anong mensahe ang makukuha natin para sa ating mga sarili mula sa kuwentong ito?`

Nang mapagsabihan, inamin ni Achan ang kanyang ginawa, na sinabi niyang “inimbot” ang mga bagay na iyon. Ang salitang Hebreo na isinalin bilang “inimbot,” chmd, ay ginamit na sa ilang mga lugar sa Biblia sa napakapositibong kaisipan. Lumabas ang kaparehong salitang-ugat sa Daniel 9:23, halimbawa, nang sinabi ni Gabriel kay Daniel na siya ay isang lalaki na “lubhang minamahal.” 

Ganun man, sa pagkakataong ito, ang chmd ay isang masamang balita. Sa kabila ng malinaw na utos na huwag kumuha para sa kanilang mga sarili mula sa nalupig na lunsod (Josue 6:18, 19), ginawa ni Achan ang ganon, na sumira sa buong bansa. Sa katunayan, matapos ang pagkatalo sa Ai, natakot si Josue na “mababalitaan ito ng mga Cananeo at lahat ng naninirahan sa lupain, at kami ay kukubkubin at tatanggalin ang aming pangalan sa lupa; at ano ang gagawin mo sa iyong dakilang pangalan?” (Josue 7:9). Sa ibang salita, gusto ng Diyos na gamitin ang mga dakilang tagumpay na ito bilang bahagi para hayaang malaman ng mga nakapaligid na mga bansa ang Kanyang kapangyarihan at ang Kanyang pagkilos sa gitna ng Kanyang sariling bayan. Ang kanilang mga pananalakay ay magiging (sa ibang uri ng paraan) isang saksi sa mga bansa ng kapangyarihan ni Yahweh. Siyempre, matapos ang pagkabigo sa Ai, maliban sa pagkawala ng buhay ng tao, nakompromiso ang pagsaksing iyon. 

`Pag-isipan kung gaano kadaling ipagtanggol ni Achan ang kanyang mga ginawa: sa katunayan, ito ay isang napakaliit na halaga kung ihahambing sa iba pang mga samsam. Walang sinuman ang makakaalam, at ano ang masasaktan nito? Bukod dito, kailangan ng pamilya ko ang pera. Paano natin maiingatan ang ating mga sarili mula sa ganitong uri ng mapanganib na pangangatwiran?`