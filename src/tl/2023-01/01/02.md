---
title:  Bahagi Tayo ng Sambahayan ng Diyos
date:   01/01/2023
---

> <p></p>
> “Dahil dito ay iniluluhod ko ang aking mga tuhod sa Ama, na sa kanya’y ipinangalan ang bawat sambahayan sa langit at sa lupa” (Efeso 3:14, 15).

`Anong paglalarawan ang ipinapahiwatig sa talatang ito, at anong pag-asa ang makikita rito?`

Sa simula ng ministeryo ni Jesus, sinabi Niya, “Manalangin kayo nang ganito, ‘Ama naming nasa langit, sambahin nawa ang pangalan mo’ ” (Mateo 6:9). Di nagtagal ay inulit Niya ang kaparehong panalangin na kasama lamang ang Kanyang mga alagad (Lucas 11:2). Sinabi sa atin ni Jesus na tawagin ang Kanyang Ama, “Ama naming nasa langit.” Nang makatagpo ni Jesus si Maria matapos ang Kanyang pagkabuhay na mag-uli, gusto nitong yakapin siya. “Sinabi sa kanya ni Jesus, ‘Huwag mo akong hawakan, sapagkat hindi pa ako nakakaakyat sa Ama. Ngunit pumunta ka sa aking mga kapatid, at sabihin mo sa kanila, ‘Aakyat ako sa aking Ama at inyong Ama, sa aking Diyos at inyong Diyos” (Juan 20:17).

Dahil tayo ay mayroong kaparehong Ama tulad ni Jesus, Siya ay ating kapatid, at tayong lahat ay magkakapatid na lalaki at babae sa Panginoon. Naging miyembro si Jesus ng sambahayan sa lupa upang tayo ay maging mga miyembro ng sambahayan sa langit. “Ang sambahayan sa langit at sambahayan sa lupa ay iisa.”-Ellen G. White, THE Desire of Ages, p. 832.

`Basahin ang Exodo 3:10; Exodo 5:1; at Galacia 3:26, 29. Ano ang sinasabi ng mga talatang ito kung paano nakaugnay ang Diyos sa atin? Bakit nakapagpapa-lakas ng loob ito?`

Salungat sa isang panananaw sa paglikha na kung saan tayo ay itinuring na mga produkto lamang ng malamig, walang pakialam na mga likas na batas, itinuturo ng Kasulatan na hindi lamang basta umiiral ang Dios, kundi Siya ay nagmamahal sa atin at nag-uugnay sa atin sa isang mapagmahal na paraan na ano pa’t ang imahe ng pamilya ay kadalasang ginagamit sa Kasulatan upang ilarawan ang relasyong iyon. Kung tawagin man ni Jesus ang Israel na “Bayan Ko,” o tayo bilang “mga anak ng Diyos,” o tumukoy sa Diyos bilang “Ama namin,” ang punto ay pareho pa rin: Mahal tayo ng Diyos tulad sa kung paano dapat mahalin ng mga miyembro ng pamilya ang isa’t-isa. Isang magandang balita sa kalagitnaan ng isang mundo, na sa sarili nito, ay maaaring napakalupit!

`Isipin mo ang isang mundo kung saan ating itinuturing ang bawat isa na kapamilya. Paano tayo matututo na mas mabuting makipag-ugnayan sa lahat ng tao bilang mga kapatid na lalaki at babae?`