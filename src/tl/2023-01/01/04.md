---
title:  Mga Mapagkukunang Magagamit Para sa Sambahayan ng Diyos 
date:   03/01/2023
---

Ang pinakadakilang kaloob ng Dios sa Kanyang mga anak ay si Jesu-Cristo na nagdala sa atin ng kapayapaan na dulot ng kapatawaran, biyaya para sa pang- araw-araw na pamumuhay, at pag-asa sa walang-hanggang buhay.

“Sapagkat gayon na lamang ang pag-ibig ng Diyos sa sanlibutan na ibinigay niya ang kanyang tanging Anak, upang ang sinumang sa Kanya’y manampalataya ay huwag mapahamak kundi magkaroon ng buhay na walang hanggan” (Juan 3:16). “Subalit ang lahat ng tumanggap sa Kanya na sumasampalataya sa kanyang pangalan ay pinagkalooban sila ng karapatan na maging mga anak ng Diyos” (Juan 1:12).

Kung ganon, ang kaligtasan ay pangunahing kaloob dahil, kung wala ang kaloob na ito, ano pa ba ang makukuha natin mula sa Diyos na sa kalaunan ay totoong mahalaga? Ano man dito ang maaaring nasa atin, balang-araw ay mamamatay tayo at mawawala at gaya nito ang bawat isa na nakakaalala sa atin, na anumang ginawa nating mabuti ay malilimutan rin. Kung ganon, ang una at pangunahin sa lahat, ay dapat natin ingatan ang ebanghelyo, iyon ay, si Cristo at Siya na ipinako (1 Corinto 2:2), ang nasa sentro ng lahat ng ating iniisip. 

Ngunit, kasama ng kaligtasan, ay binigyan tayo ng Diyos nang mas higit pa. Para doon sa mga nag-aalala tungkol sa kanilang pagkain at kasuotan, nagbibigay si Jesus ng kaaliwan sa pamamagitan ng pagsasabi ng, “Ngunit hanapin muna ninyo ang kanyang kaharian at ang kanyang katwiran, at ang lahat ng mga bagay na ito ay pawang idaragdag sa inyo” (Mateo 6:33).

`Basahin ang Awit 23:1, Awit 37:25, at Filipos 4:19. Ano ang sinasabi ng mga talatang ito tungkol sa inilalaan ng Diyos para sa ating pang-araw-araw na pangangailangan?`

At nang nakikipag-usap si Jesus sa Kanyang mga alagad tungkol sa [Kanyang] paglisan, ipinangako Niya ang kaloob na Banal na Espiritu para aliwin sila. “Kung ako’y inyong minamahal ay tutuparin ninyo ang aking mga utos. At hihilingin ko sa aking Ama, at kayo’y bibigyan niya ng isa pang Mang-aaliw, upang makasama ninyo magpakailanman. Ito ang Espiritu ng katotohanan na hindi kayang tanggapin ng sanlibutan, sapagkat siya’y hindi nito nakikita o nakikilala man. Siya’y nakikilala ninyo, sapagkat siya’y nananatiling kasama ninyo at siya ay mapapasa inyo (Juan 14:15-17). “Papatnubayan niya kayo sa buong katotohanan” (Juan 16:13).

Pagkatapos ang Espiritu mismo ang nagbigay ng kahanga-hangang mga kaloob sa mga anak ng Diyos (Tingnan ang 1 Corinto 12:4-11.)

Sa maikling salita, ang Diyos na sa kanya “tayo’y nabubuhay, at kumikilos, at nasa kanya ang ating pagkatao (Mga Gawa 17:28), ang Diyos na “nagbibigay ng buhay sa lahat ng tao, at ng hininga, at ng lahat ng mga bagay na ito” (Mga Gawa 17:25), ay nagbigay sa atin ng buhay, ng pangako ng kaligtasan, mga materyal na pagpapala, at ng mga kaloob ng Espiritu upang maging pagpapala sa iba. Muli, anumang materyal na pag-aari na mayroon tayo, anumang mga kaloob o mga talento na pinagpala tayo, tayo ay may utang na loob sa lahat ng paraan sa Nagbigay, at tayo’y may kapanagutan sa kung paano natin gagamitin ang mga kaloob na ito.