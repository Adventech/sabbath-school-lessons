---
title:  Ang Diyos ang May-ari ng Lahat
date:   02/01/2023
---

`Basahin ang Awit 50:10-12; Awit 24:1; 1 Cronica 29:13, 14; at Haggai 2:8. Ano ang mensahe dito, at ano ang dapat na maging kahulugan sa atin ng katotohanang ito at kung paano tayo nauugnay sa anumang mayroon tayo?`

Ang aklat ng 1 Cronica, simula sa kapitulo 17, ay nagtala ng kagustuhan ni Haring David na magtayo ng isang tahanan para sa Diyos. Kanyang ibinahagi ang kagustuhang ito kay propeta Nathan, na tumugon nang ganito, “Gawin mo ang lahat ng nasa puso mo, sapagkat ang Diyos ay kasama mo” (1 Cronica 17:2). Ngunit nang gabing iyon dumating ang salita ng Diyos kay Nathan at inutusan siya na sabihin sa Hari na, hindi siya puwedeng magtayo ng bahay ng Diyos sapagka't siya ay isang mandirigma. Sa halip ay ang kanyang anak ang gagawa. Humiling si David na kung puwede, kahit man lang, na gumawa ng mga plano at ihanda ang mga gagamitin sa pagtatayo. Nang payagan si David sa kanyang kahilingan, ginugol niya ang natirang panahon ng kanyang buhay upang tipunin ang napakaraming mga hinubog na bato, cedro, bakal, ginto, pilak, at tanso “na walang sukat.” Nang maihanda na ang lahat ng mga materyales sa pagtatayo, at tipunin sa lugar na pagtatayuan, tinawag ni David na magkakasama ang mga pinuno ng Israel para sa isang seremonya ng papuri at pasasalamat.

Sa 1 Cronica 29:13, 14, sa pampublikong panalangin ni David, ano ang sinabi niya kung sino ang tunay na pinanggagalingan ng lahat ng mga materyales para sa pagtatayo, na siya at ang kanyang bayan ay gumugol ng panahon at salapi para ihanda? Siyempre, sa kabuuan, sinabi niya, “Wala tayong tunay na aangkinin para sa lahat ng mga espesyal na mga materyales dahil amin lamang ibinabalik sa Iyo ang Iyong sariling kagamitan.”

Mahalaga para sa ating lahat ang punto, mayaman man o mahirap (ngunit lalo na sa mayaman). Dahil ginawa ng Diyos ang lahat ng mga bagay (Tingnan Genesis 1:1; Juan 1:3; Awit 33:6, 9), Siya ang tunay na nagmamay-ari ng lahat ng umiiral, pati na ang anumang ating tinatangkilik-gaano man natin ito kahirap at kasikap at katapat na pinaghirapan. Kung hindi dahil sa Diyos at sa Kanyang biyaya, wala tayong pag-aari, at magiging bale-wala tayo; sa katunayan, hindi tayo maaaring mabuhay. Kaya’t, dapat na lagi tayo mabuhay sa katotohanan na, sa huli, pag-aari ng Diyos ang lahat, at sa pamamagitan ng pagpupuri at pasasalamat sa Kanya sa Kanyang kabutihan sa atin, maiingatan natin ang mahalagang katotohanang ito sa harap natin.

`“Ngunit sino ba ako, at ano ang aking bayan, na kusang makakapaghandog sa ganitong paraan?” (1 Cronica 29:14). Isang napakagandang prinsipyo ang ipinahayag sa mga salitang ito, at paano nito ipinapakita kung ano ang dapat na maging kaisipan natin tungkol sa Diyos at sa mga bagay na ating pag-aari?`