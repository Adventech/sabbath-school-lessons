---
title:  Zaqueo
date:   15/02/2023
---

Si Zaqueo ay isang mayamang Judio na kumikita ng pera sa pamamagitan ng pagtatrabaho bilang isang maniningil ng buwis para sa mga kinasusuklamang Romano. Dahil dito, at dahil siya at ang iba pang mga maniningil ng buwis ay naniningil nang higit kaysa sa talagang dapat bayaran, si Zaqueo ay kinapootan at tinawag na “makasalanan.” 

Nakatira si Zaqueo sa Jerico, na nakaupo sa isang ruta ng kalakalan na may maraming negosyo. Ang pagtatagpo ni Zaqueo at ni Jesus ay hindi nagkataon lamang. Lumalabas na si Zaqueo ay dumating sa ilalim ng espirituwal na pagkahikayat at nagnanais na magkaroon ng ilang mga pagbabago sa kanyang buhay. Narinig niya ang tungkol kay Jesus at gusto niyang makita Siya. Malamang na nabalitaan na ang grupong kasama ni Jesus sa paglalakbay ay darating sa Jerico nang araw na iyon. Kailangang dumaan ni Jesus sa Jerico mula sa Galilea, sa Kanyang panghuling paglalakbay patungo sa Jerusalem. Ang unang mga salita ni Cristo kay Zaqueo ay nagpahayag na, bago pa man pumasok sa bayan, alam na ni Jesus ang lahat tungkol sa kanya.

`Basahin ang Lucas 19:1-10. Ano ang mga pagkakaiba ng karanasan ng mayamang kabataang lalaking ito kay Jesus at ng karanasan ng mayamang kabataang pinuno?`

Mayroong ilang pagkakapareho si Zaqueo at ang mayamang kabataang pinuno. Pareho silang mayaman; pareho nilang gustong makita si Jesus, at pareho nilang gusto ang buhay na walang hanggan. Ngunit dito huminto ang pagkakapareho.

Pansinin na nang sabihin ni Zaqueo na ibibigay niya ang “kalahati ng kanyang mga pag-aari” (Lucas 19:8) sa mahirap, tinanggap ni Jesus ang kilos na ito bilang isang pagpapahayag ng tunay na karanasan ng pagbabagong-loob. Hindi niya sinabi sa kanya, Pasensya na, Zac, pero gaya ng mayamang kabataang pinuno, kailangang ibigay mo ang lahat kung hindi ay bale-wala rin ito. Ang kalahati ay hindi puwede. Bakit? Dahil sa malamang, bagaman tiyak na gusto ni Zaqueo ang kanyang kayamanan, hindi ito isang diyos para sa kanya di gaya sa mayamang pinunong lalaki. Sa katunayan, hindi natin alam kung ano ang tiyak na sinabi ni Jesus sa kanya. Si Zaqueo ang unang nagsalita tungkol sa pagbibigay ng pera para sa mahirap. Sa kabaligtaran, kinailangan ni Jesus na sabihin sa mayamang kabataang pinuno na espesipikong isuko ang lahat; kung hindi ay sisirain siya nito. Bagaman si Zaqueo, gaya ng sinumang mayamang tao, ay kailangang mag-ingat sa mga panganib ng kayamanan, tila mas nakontrol niya ito kaysa sa mayamang batang pinuno.

“Nang tumalikod kay Jesus ang mayamang kabataang pinuno, nagtaka ang mga alagad sa sinabi ng kanilang Guro, “Napakahirap para sa mga nagtitiwala sa kayamanan na makapasok sa kaharian ng Dios!’ Sila ay bumulalas sa isa’t isa, ‘Sino nga kaya ang maliligtas?’ Ngayon nagkaroon sila ng katunayan ng mga salita ni Cristo, ‘Ang mga bagay na imposible sa tao ay posible sa Dios.’ Marcos 10:24, 26; Lucas 18:27. Nakita nila kung paano, ayon sa biyaya ng Diyos, ang isang mayamang lalaki ay maaaring pumasok sa kaharian.”-Ellen G. White, THE DESIRE OF AGES, p. 555.