---
title:  Ang Mayaman na Kabataang Pinuno
date:   14/02/2023
---
 
Wala tayong masyadong alam tungkol sa mayaman na kabataang pinuno maliban lamang sa siya ay kabataan, isang pinuno, at mayaman. At mayroon rin siyang interes sa mga bagay na espirituwal. Siya ay masyadong masigla nang siya ay dumating na tumatakbo palapit kay Jesus (Marcos 10:17). Nasasabik siya na malaman ang tungkol sa walang hanggang buhay. Lubhang mahalaga ang kuwentong ito kaya’t isinulat ito sa tatlong sinoptikong Ebanghelyo: Mateo 19:16-22, Marcos 10:17-22, at Lucas 18:18-23.  

`Basahin ang Mateo 19:16-22. Ano ang ibig sabihin ni Jesus nang sabihin Niya sa kanya, “Kung ibig mong maging ganap, humayo ka at ipagbili mo ang iyong mga ari-arian at ibigay mo sa mga dukha at magkakaroon ka ng kayamanan sa langit, pagkatapos ay pumarito ka, at sumunod sa akin” (Mateo 19:21)?`

Hindi hinihiling ni Jesus sa karamihan sa atin na ipagbili ang lahat ng mayroon tayo at ibigay ang pera sa mga dukha. Ngunit ang pera marahil ay naging diyos ng kabataang lalaki, at kahit na ang sagot ni Jesus ay tila napakabigat, alam Niya na ito ang tanging pag-asa ng taong ito sa kaligtasan.

Sinabi ng Biblia na siya ay umalis na lubhang nalungkot sapagka’t siya ay totoong mayaman, na nagpapatunay lamang kung gaano niya sinasamba ang pera. Siya ay inalok ng walang hanggang buhay at isang lugar para sa malapit na pakikisama ni Jesus (“Halika sumunod ka sa Akin”—ang mga kaparehong salita na ginamit ni Jesus sa pagtawag sa 12 alagad). Ngunit wala na tayong narinig pa mula sa kabataang ito. Kanyang ipinagpalit ang walang hanggan para sa kanyang makalupang ari-arian.

Isang nakakatakot na palitan, hindi ba? Isang malungkot na halimbawa nang hindi pagsunod sa “naantalang kasiyahan” (tingnan ang nakaraang linggo). Ang pagpili na tulad sa ginawa ng lalaking ito ay isang tunay na pandaraya dahil, anumang materyal na kayamanan ang maibibigay sa atin ngayon, sa malao’t madali mamamatay tayo at haharap sa walang hanggan. Samantala, marami sa mga mayaman ang nakadiskubre na ang kanilang kayamanan ay hindi magbibigay sa kanila ng kanilang inaasahang kapayapaan at kaligayahan; sa katunayan, sa maraming pagkakataon, ang kabaligtaran nito ang nangyayari. Napakaraming kuwento ng tao ang naisulat tungkol sa kung gaano naging kawawa ang nangyari sa mga mayamang tao. Ang totoo, sa lahat ng mga naisulat na kasaysayan, ang isa sa pinakamagandang paglalarawan tungkol sa kung gaano hindi nagbibigay ng kasiyahan ang kayamanan, sa sarili nito, ay matatagpuan sa aklat ng Ecclesiastes. Anupamang liksyon ang makukuha mula rito, isang punto ang malinaw na lumalabas: hindi kayang bilhin ng salapi ang kapayapaan at kaligayahan.

`“Sapagkat ang sinumang nagnanais na iligtas ang kanyang buhay ay mawawalan nito at ang sinumang mawalan ng kanyang buhay dahil sa akin at sa ebanghelyo ay maililigtas iyon. Sapagkat ano ang mapapakinabang ng tao na makamtan ang buong sanlibutan, at mapahamak ang kanyang buhay? Sapagkat ano ang maibibigay ng tao na kapalit ng kanyang buhay?” (Marcos 8:35-37). Ano ang kahulugan na mawala ang iyong buhay alang-alang sa ebanghelyo?`