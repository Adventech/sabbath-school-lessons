---
title:  Pagbibigay-ganti
date:   04/03/2023
---

### Basahin Para sa Pag-aaral sa Linggong Ito
Lucas 12:16-21, Ecclesiastes 2:18–22, Kawikaan 27:23-27, 2 Corinto 4:18, Ecclesiastes 5:10, Colosas 1:15-17.

> <p>Talatang Sauluhin</p>
> “At narinig ko ang isang tinig mula sa langit na nagsasabi, ‘Isulat mo ito: Mapapalad ang mga patay na namatay sa Panginoon mula ngayon.” “Oo,” sinasabi ng Espiritu, “sila’y magpapahinga sa kanilang mga gawa, sapagkat ang kanilang mga gawa ay sumusunod sa kanila” (Apocalipsis 14:13).

Habang tayo ay nalalapit sa katapusan ng mga taon na tayo ay kumikita, ang pokus natin sa pananalapi ay naibabaling sa pagsasaayos ng ating mga ari-arian bilang paghahanda sa katapusan ng buhay. Ang transisyon na ito mula sa pagtatrabaho patungo sa pagreretiro ay maaaring maging isang napaka-traumatikong karanasan. Tungkol sa ating pananalapi, ano ang pinakamabuting paraan para magpatuloy?

Habang tumatanda ang mga tao, halos natural na magsimula silang mag-alala tungkol sa hinaharap. Ang mga karaniwang kinatatakutan ay: ang mamatay kaagad (bago pa maayos ang sambahayan); mabuhay nang napakahaba (na mabuhay ng mas mahaba kesa sa kayang itagal ng kanilang mga ari-arian at tinipon); kahindik- hindik na karamdaman (ang lahat ng mga ari-arian ay mawala sa isang saglit); at kapansanang pang mental at/o pampisikal (sino ang mag-aalaga sa akin?).

Nang magkumento tungkol sa mga kinatatakutang ito, isinulat ni Ellen G. White: “Ang lahat ng kinatatakutang ito ay nagmula kay Satanas.... Kung tatanggapin ang posisyon na gusto ng Diyos na kunin nila, ang kanilang mga huling araw ay maaaring maging kanilang pinakamabuti at pinakamasaya.... Kailangan na isantabi nila ang kanilang mga alalahanin at mga pasanin, at hangga’t maaari ay gugulin ang kanilang panahon sa pinakamasayang paraan na kanilang makakaya, at mahinog para sa langit.”-TESTIMONIES FOR THE CHURCH, vol. 1, p. 424.

Sa linggong ito, ating pag-aaralang muli ang mga payo ng Diyos tungkol sa ating mga huling araw. Ano ang mga bagay na kailangan nating gawin, dapat nating iwasan, at anong mga prinsipyo ang kailangan nating sundin?