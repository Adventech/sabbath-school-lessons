---
title:  Magsimula sa mga Personal na Pangangailangan
date:   07/03/2023
---

Noong panahon ng Lumang Tipan, marami sa mga anak ni Israel ay mga magsasaka at mga pastol. Kaya’t ang ilan sa ipinangakong pagpapala ng Diyos ay ipinahayag sa lengguwaheng pang-magsasaka. Halimbawa, sinasabi sa Kawikaan 3:9,10 na kung tapat tayo sa kanya sa pananalapi, ang ating “mga kamalig ay mapupuno ng sagana”. Sa katunayan marami sa mga Cristiano ngayon ay walang mga kamalig. Kaya’t, mauunawaan natin na pagpapalain ng Diyos ang ating gawain o pangangalakal kung handa tayong sumunod at sundin Siya.

`Basahin ang Kawikaan 27:23-27. Paano mo isasalin ang “Alamin mong mabuti ang kalagayan ng iyong mga kawan” para sa mga Kristiyano na nabubuhay ngayon?`

Bagaman nagbabala ang Biblia laban sa pagyurak ng mayaman sa mahirap, o sa pagiging sakim sa kanilang yaman, gayunpaman ay hindi kailanman kinukundena ng Kasulatan ang kayamanan o pagsisikap ng mga tao na magkaroon ng kayamanan, basta siyempre hindi nila ito ginagawa nang hindi tapat o sa pamamagitan ng pang-aapi sa iba. Sa katunayan, ang mga talata ngayon, sa Kawikaan, ay nagsasaad na kailangan na maging masikap sa ating pananalapi upang mayroon tayong sapat para sa ating mga sarili at sa ating sambahayan. “Magkakaroon ng sapat na gatas ng kambing bilang iyong pagkain, sa pagkain ng iyong sambahayan, at sa pagkain ng iyong alilang kababaihan” (Kawikaan 27:27).

Paano natin muling iparirirala (rephrase) ang talata para sa araw na ito? Maaaring imungkahi nating, “Suriin ang mga tala ng iyong pananalapi at tiyakin ang katayuan ng iyong mga gawain.” O “Gumawa ng balance sheet at unawain ang proporsyon ng utang sa natitirang pera (debt-to-equity ratio).” Paminsan-minsan sa mga panahong ikaw ay kumikita, tama lamang na repasuhin ang iyong testamento ng pamana o iba pang mga dokumento at ang iyong pangkasalukuyang mga tinatangkilik at i-update ang mga ito kung kinakailangan. Ang mga dokumento tulad ng mga testamento ng pamana at mga ipinagkatiwala ay maagang inilalagay sa kanilang lugar sa pagpaplano ng ari-arian upang ito ay maging proteksyon laban sa hindi inaasahang kamatayan, o hindi ka magkaroon ng kakayahang magdesisyon dahil sa kalusugan, tungkol sa mga ari-arian na kailangang ipamigay. And ideya ay magplano ng maaga para sa kung ano ang mangyayari sa iyong mga ari-arian kapag hindi na ito sa iyo. Sa maikling salita, ang mabuting pangangasiwa ng kung anong mga ipinagkaloob sa atin ng Diyos ay hindi lamang tumutukoy sa kung ano ang mayroon tayo habang tayo ay nabubuhay kundi pati na rin sa kung ano ang mangyayari kapag tayo ay namatay dahil, malibang bumalik ang Panginoon habang buhay tayo, balang araw tayo ay mawawala habang ang ating mga materyal na pag-aari, ito man ay kaunti o marami, ay maiiwan. Kaya’t, nasa sa atin ngayon na gumawa ng probisyon upang kung ano ang mga pagpapalang tinaggap natin ay maging pagpapala rin sa iba at para sa ikauunlad ng gawain ng Diyos.

`“Sapagkat ang yaman ay hindi nagtatagal magpakailanman” (Kawikaan 27:24). Bakit mahalaga na lagi natin itong isaisip?`