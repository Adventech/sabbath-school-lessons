---
title:  Ang Mayamang Hangal
date:   05/03/2023
---

`Basahin ang Lucas 12:16-21. Ano ang napapanahong mensahe rito para sa atin? Anong malakas na sumbat ang ibinigay ng Panginoon sa mangmang na lalaki, at ano ang dapat sabihin nito sa atin tungkol sa ating saloobin sa kung ano ang ating mga pag-aari?`

Bagaman ang mensahe ay mas malawak kaysa rito, maaaring igiit ng isang tao na ito ay isang kuwento lamang na sinabi ni Jesus tungkol sa kung ano ang hindi dapat gawin sa pagreretiro. Alinsunod dito, kung ang isang tao ay huminto sa pagtatrabaho para gugulin ang kanyang naipong mga ari-arian para sa kanyang sarili, dapat siyang mag-ingat at isa-puso ang kuwentong ito. Ang problema ay hindi ang pagsusumikap o pagkakaroon ng kayamanan, lalo na kapag ang isang tao ay tumatanda na at, marahil, ay yumayaman pa. Ang problema ay ang saloobin tungkol dito. Ang Kanyang mga salita na “magpahinga ka, kumain ka, uminom ka, magsaya ka” (Lucas 12:19)—ay nagpapahayag ng tunay na isyu dito.

“Ang layunin ng lalaking ito ay hindi mas mataas kaysa doon sa mga hayop na namatay. Nabuhay siya na parang walang Diyos, walang langit, walang buhay sa hinaharap; na parang ang lahat ng kanyang ari-arian ay kanya lamang, at wala siyang utang sa Diyos at sa sinumang tao.”-Ellen G. White, Christ's Object Lessons, pp. 257, 258.

Kung sa yugtong ito ng buhay, iniisip lamang natin ang ating mga sarili at binabalewala ang mga pangangailangan ng iba at ang layunin ng Diyos, sinusunod natin ang halimbawa ng mayamang hangal. Walang indikasyon sa talinghaga ni Jesus na ang mayamang lalaki ay tamad o hindi tapat. Ang problema ay kung paano niya ginugol ang ipinagkatiwala sa kanya ng Diyos. Dahil hindi natin alam ang oras ng ating kamatayan, dapat tayong laging maging handa para dito sa pamamagitan ng pamumuhay upang maisakatuparan ang kalooban ng Diyos sa halip na mamuhay ng isang buhay na makasarili.

Ang pangkalahatang larawan na ibinigay sa Biblia ay ang isang tao ay dapat na nagtatrabaho at nananatiling produktibo hangga’t kaya niya. Sa katunayan, pinaniniwalaan ng marami na ang mga manunulat ng mga dakilang aklat ng propesiya ng Daniel at Apocalipsis ay parehong nasa kanilang edad na mga 80 nang matapos nila ang kanilang gawain. Ito ay sa panahon kung saan ang karaniwang edad ng kamatayan ay halos 50 taon lamang. Inilathala ni Ellen G. White ang ilan sa kanyang pinakakilala at pinakamamahal na mga aklat, gaya ng Thes Desire of Ages, pagkatapos ng mga edad na 70. Ang edad, kung gayon, habang tayo ay malusog pa, ay hindi nangangahulugang dapat na tayong tumigil na maging kapaki-pakinabang at, sa anumang posibleng bagay na magagawa, ay gumawa ng mabuti.

Pinayuhan ni Jesus yaong mga naghihintay sa Kanyang Ikalawang Pagparito na hindi lamang maghintay kundi magpatuloy din sa paggawa (Mateo 24:44-46).

`Sa anumang edad at kung anumang halaga ng pera, paano natin maiiwasan na mahulog sa patibong na ginawa rito ng lalaki? Tanungin mo ang iyong sarili, “Para saan ako nabubuhay?”`