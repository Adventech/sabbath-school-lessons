---
title:  Ang Pagsasaayos ng mga Pananagutan
date:   22/03/2023
---

Nang malapit nang magtapos ang ministeryo ni Jesus, lumapit ang mga alagad sa Kanya ng palihim, at nagtanong, “Sabihin mo sa amin, kailan mangyayari ang mga bagay na ito at ano ang tanda ng iyong pagdating, at ng katapusan ng panahon?” (Mateo 24:3). Pagkatapos, kumuha si Jesus ng dalawang kapitulo para sagutin ang kanilang mga tanong. Sinabi ng Mateo 24 ang mga tanda sa sanlibutan sa paligid natin, tulad ng mga digmaan, sakuna. atbp. Pagkatapos ay binanggit sa Mateo 25 ang tungkol sa mga kalagayan sa iglesya bago ang muling pagdating ni Jesus. Ang mga kondisyong ito ay inilarawan ng tatlong kuwento, na ang isa rito ay isang talinghaga ng mga talento, na nagsasalita tungkol sa kung paanong ginamit ng Kanyang bayan ang kanilang mga kaloob na ibinigay ng Diyos sa kanila.

`Basahin ang Mateo 25:14-19. Sino ang naglakbay sa malayong lugar? Kanino Niya ipinagkatiwala ang Kanyang ari-arian? Ano ang kahulugan ng “nakipaghusay sa kanila?” (Tingnan ang Mateo 25:19)?`

Minsan ay iniisip natin ang mga talento bilang mga natural na kaloob tulad ng pagkanta, pagsasalita, atbp., ngunit sa kaparehong kuwento ng mina sa Lucas 19:12-24, ang salapi at ang pangangasiwa dito ay tiyakang sinabi. Sinabi rin ni Ellen G. White, “Ipinakita sa akin na ang talinghaga ng mga talento ay hindi pa lubos na naunawaan. Ang mahalagang aral na ito ay ibinigay sa mga alagad para sa kapakinabangan ng mga Cristianong nabubuhay sa mga huling araw. At ang mga talentong ito ay hindi lamang kumakatawan sa kakayahang mangaral at magturo ng salita ng Diyos. Ang talinghaga ay angkop sa temporal na mga bagay na ipinagkatiwala ng Diyos sa Kanyang bayan.” —Testimonies for the Church, vol. 1, p. 197.

`Basahin ang Mateo 25:20-23. Ano ang sinabi ng Diyos sa mga tapat na tagapangasiwa ng pera sa pagsuporta sa Kanyang gawain? Ano ang kahulugan ng “pumasok ka sa kagalakan ng iyong panginoon?” (Mateo 25:23)?`

Natural lang para sa atin na isipin na ang ibang tao ay may mas maraming talento kaysa sa atin, samakatuwid ay may higit na pananagutan sa Diyos. Gayunpaman, sa kuwentong ito, ang taong may isang talento lamang―ang pinakamaliit na pera―ang napatunayang hindi tapat at nawala sa kaharian. Sa halip na isipin ang mga responsibilidad ng iba, tumuon tayo sa kung anong ipinagkatiwala sa atin ng Diyos at kung paano natin ito magagamit para sa Kanyang kaluwalhatian. 

`Ano ang magiging katayuan mo kapag dumating ang Diyos para “isaayos ang mga pananagutan” mo?`