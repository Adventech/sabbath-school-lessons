---
title:  Ang Bagong Jerusalem
date:   21/03/2023
---

Ang paglalarawan ng Biblia sa Bagong Jerusalem ay ang nakita ni Abraham sa pamamagitan ng pananampalataya. “Sapagkat siya’y umaasa sa lunsod na may mga kinasasaligan, ang nagplano at nagtayo ay ang Diyos” (Hebreo 11:10). Ang Bagong Jerusalem ay ang obra maestra ng Diyos, na itinayo para sa mga nagmamahal sa Kanya at sumusunod sa Kanyang mga utos. Ang Bagong Jerusalem ang magiging tahanan ng mga tapat na anak ng Diyos sa langit sa panahon ng milenyo at, pagkatapos ay sa walang hanggan sa bagong lupa. Mayroong mabuting balita para doon sa atin na ayaw mag-impake at lumipat. Ang Diyos na ang bahala sa lahat. Sinabi ni Juan na nakita niya ang lunsod. “At nakita ko ang banal na lunsod, ang Bagong Jerusalem, na bumababa mula sa langit buhat sa Diyos, na nakahanda na gaya ng babaing ikakasal na nagagayakan para sa kanyang asawa” (Apocalipsis 21:2).

`Basahin ang Apocalipsis 21. Ano ang ilan sa mga bagay na ipinangako sa atin?`

Napakaraming bagay dito na halos hindi maunawaan ng ating mga isipan, nasira dahil sa kasalanan, at nalalaman lamang ang isang nahulog na mundong puno ng kasalanan. Ngunit ang kaya nating maunawaan ay punong-puno ng pag-asa.

Una, kung paanong si Jesus ay nanirahan kasama natin sa isang nagkasalang mundong ito nang dumating Siya sa laman, Siya ay mananahan kasama natin sa isang bagong lugar. Marahil isa itong dakilang pribilehiyo para doon sa mga nakakita kay Jesus nang malapitan at personal! Magkakaroon muli tayo ng pagkakataong iyon, sa pagkakataong iyo’y wala ng lambong ng kasalanang nagpapalabo sa ating nakikita.

At gayundin, paanong tayo na nakakaalam lamang ng luha, pighati at iyak at kirot ay mauunawaan ang isa sa mga pinakadakilang pangako sa buong Bibliya: “At papahirin niya ang bawat luha sa kanilang mga mata, at hindi na magkakaroon ng kamatayan, hindi na rin magkakaroon ng dalamhati, o ng pagtangis man, o ng kirot man, sapagkat ang mga unang bagay ay lumipas na” (Apocalipsis 21:4)? Ang lahat nang mga “unang bagay” na yaon ay lumipas na, mga bagay na sa simula ay hindi na sana nandito pa.

Gayundin, dumadaloy mula sa trono ng Diyos ang dalisay na ilog ng buhay, at sa magkabilang panig ng ilog ay ang puno ng buhay. Ang trono ng Diyos ay nandoon, at “makikita nila ang kanyang mukha” (Apocalipsis 22:4). Muli, mabubuhay ang mga tinubos sa isang malapitang ugnayan sa Diyos na, sa karamihang bahagi, ay wala tayo ngayon.

`Basahin ang Apocalipsis 21:8, ang tungkol sa kapalaran noong mga haharap sa ikalawang kamatayan. Aling kasalanan sa mga inilahad doon ang hindi kayang patawarin ni Jesus? Kung ganon, bakit nawaglit ang mga taong ito samantalang ang iba na gumawa ng kaparehong bagay ay naligtas? Ano ang mahalagang pagkakaiba sa pagitan ng dalawang grupo?`