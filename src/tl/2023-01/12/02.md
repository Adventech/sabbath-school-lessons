---
title:  Gantimpala sa Katapatan
date:   19/03/2023
---

`Basahin ang Hebreo 11:6. Ano ang dapat maging kahulugan ng talatang ito sa atin? Paano tayo dapat tumugon sa sinabi nito? Tingnan din ang Apocalipsis 22:12, Isaias 40:10, at Isaias 62:11. Ano ang itinuturo sa atin ng lahat ng mga talatang ito?`

Ang gantimpala ng Diyos sa kanyang mga tapat na anak ay natatangi at, tulad ng maraming espirituwal na bagay, marahil ay higit sa ating limitadong pang-unawa. “ Ang lengguwahe ng tao ay hindi sapat upang ilarawan ang gantimpala ng matuwid. Malalaman lamang ito nang mga nakakakita nito. Walang isipan ng tao ang makakaunawa ng kaluwalhatian ng Paraiso ng Diyos.”—Ellen G. White, The Great Controversy, p. 674.

Tinapos ni Jesus ang Mapapalad, na nagbukas ng Sermon sa Bundok, sa mga salitang ito: “Mapapalad kayo kapag kayo ay nilalait, inuusig, at pinagsasabihan ng sari-saring kasamaan na pawang kasinungalingan dahil sa akin. Magalak kayo at magsaya, sapagkat malaki ang gantimpala ninyo sa langit, sapagkat gayundin nila inusig ang mga propeta na nauna sa inyo” (Mateo 5:11, 12). Matapos ilista ang mga tao ng pananampalataya sa Hebreo 11, sinimulan ng may-akda ang kasunod na kapitulo na nagpapaliwanag kung bakit handang mamatay si Jesus doon sa krus.

“Kaya’t yamang napapalibutan tayo ng gayong kakapal na bilang ng mga saksi, itabi natin ang bawat pabigat at ang pagkakasalang madaling bumibitag sa atin, at tumakbo tayong may pagtitiis sa takbuhing inilagay sa harapan natin. Pagmasdan natin si Jesus na siyang nagtatag at nagpasakdal ng ating pananampalataya, na dahil sa kagalakang inilagay sa kanyang harapan ay tiniis niya ang krus, hindi inaalintana ang kahihiyan, at siya’y umupo sa kanan ng trono ng Diyos” (Hebreo 12:1, 2).

Gayunpaman, ang makatanggap ng gantimpala dahil sa katapatan ay hindi katulad ng kaligtasan sa pamamagitan ng mga gawa. Sino sa atin, o sinuman sa mga karakter na nasa Biblia, ang may mga ginawa na sapat para bigyan sila ng anumang merito sa harap ng Diyos? Siyempre, wala. Iyan ang buong punto ng krus. Sa halip, ito ay kailangan sa pamamagitan ng biyaya. “Ngunit kung ito’y sa pamamagitan ng biyaya, ito’y hindi na batay sa mga gawa; kung hindi, ang biyaya ay hindi na biyaya” (Roma 11:6). Sa halip, ang mga gantimpala ay mga pagsasakatuparan lamang ng kung ano ang ginawa ng Diyos para sa atin at sa atin.

`Paano natin mauunawaan ang pagkakaiba ng kaligtasan sa pamamagitan ng biyaya at gantimpala ayon sa mga gawa? Dalhin ninyo ang sagot sa klase sa Sabado.`