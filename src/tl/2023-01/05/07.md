---
title:  Karagdagang Kaisipan
date:   03/02/2023
---

Ang tatlong hakbang na proseso ng pagtanggal sa utang ay totoong nakita sa isang pahina sa mga sulat ni Ellen G. White. Isang pagdidiin ang idinagdag para itanghal ang mga puntos. 

_“Maging determinadong huwag nang magkaroon ng isa pang utang._ Pagkaitan mo ang iyong sarili ng libong bagay sa halip na magkaroon ng utang. Ito ang naging sumpa ng iyong buhay, ang magkaroon ng utang. Iwasan ito tulad sa isang bulutong.

_Gumawa ng isang banal na pakikipagtipan sa Diyos na sa pamamagitan ng Kanyang biyaya ay mabayaran ang iyong mga utang_ at pagkatapos ay huwag umutang sa sinumang tao ng anumang bagay kahit na mabuhay ka sa lugaw at tinapay.... Huwag kang mag-alinlangan, manghina ang loob, o bumalik man. Pagkaitan mo ang iyong panlasa, pagkaitan ang pagpapasasa sa iyong pagkain, tipirin mo ang iyong sentimo at bayaran ang iyong mga utang.

_Mabilis mong bayaran ang mga ito ayon sa iyong makakaya._ Kapag ikaw ay nakatayo bilang isang malayang tao, na walang utang sa sinumang tao, ikaw ay tumanggap ng isang dakilang tagumpay.”-COUNSELS ON STEWARDSHIP, p. 257.

Kung kailangan mo pa ng dagdag na tulong upang maging malaya sa utang, subukan mo ang mga puntos na ito:

_Magtakda ng isang badyet._ Gumawa ng isang simpleng badyet sa pamamagitan ng paggawa ng isang talaan ng lahat ng iyong kinikita at mga gastusin/pinamili sa loob ng tatlong buwan. Marami ang nagugulat na malaman kung gaanong pera ang kanilang ginastos sa mga hindi kailangang bagay.

_Sirain ang mga credit card._ Ang mga credit card ay isa sa mga pangunahing dahilan ng utang ng pamilya. Madali silang gamitin at napakahirap na bayaran. Kung matuklasan mong hindi mo nababayaran sa kabuuan ang iyong mga card, o ginagamit mo ang mga ito para bumili ng mga bagay na hindi mo sana dapat na binili, kailangan mo na sirain ang iyong mga credit card bago ka pa sirain ng mga ito o kayong mag-asawa o pareho. 

_Simulan ang mga hakbang pang-ekonomiya._ Minsan ay hindi natin alam kung magkano ang ating matitipid sa ating buwanang gastos sa pamamagitan lamang ng pag-iingat sa ilang mga maliliit na bagay na ating binili. Mabilis dumadagdag ang mga ito. 

**Mga Tanong Para sa Talakayan**:

`❶. Ang dami ng utang na natipon ng maraming bansa, pati na mga indibidwal, sa kanilang mga sarili ay nakakagulat. Ano ang iyong naging karanasan sa utang at ang mga problema na nilikha ng utang sa iyo at sa iba?`

`❷. Ano ang magagawa ng iyong lokal na iglesya upang matulungan ang mga miyembro na matutong pangasiwaan ang mga isyu sa utang o mga pinansyal na isyu?`

`❸. Ano ang ilan sa mga pangako ng Biblia na iyong maaangkin para tulungang maingatan ang iyong sarili mula sa mga panunukso ng sanlibutan at sa mga panganib sa pananalapi na maaaring idulot ng kasakiman sa atin?`