---
title:  Pagsunod sa Maka-Diyos na Payo
date:   30/01/2023
---

Tayo ay mga material na nilalang, at tayo ay nabubuhay sa isang materyal na mundo, isang mundo kung saan may mga pagkakataon na masyado itong nagiging kaakit-akit sa atin. Kung minsan kailangan mong maging gawa sa bakal at sa sintetikong langis, hindi sa laman at dugo, para lang hindi maranasan ang lakas ng pang-akit ng material na mga bagay at ang pagnanasa sa kayamanan. Sa isang pagkakataon o iba pa, sino ang hindi nangarap na maging mayaman o manalo ng lotto?

Bagaman walang mali sa pagsisikap na kumita para makamit ang magandang buhay o para maging mayaman, gayunma’y dapat na walang sinuman sa atin ang magpapadaig sa patibong na gawing diyus-diyosan ang salapi, kayamanan, at mga ari-ariang materyal. Pinangakuan tayo ng banal na kapangyarihan upang makapanatiling tapat sa nalalaman nating tama. Mahalaga ito, dahil ang tukso ng kayamanan at mga ari-ariang materyal ay nagbubunga ng kapahamakan sa maraming kaluluwa. 

`Basahin ang Mateo 6:24 at 1 Juan 2:15. Bagaman kakaiba ang pagkasabi, anong karaniwang tema ang makikita sa dalawang ito?`

Sa kasamaang palad, ang pag-ibig sa sanlibutan ay maaaring masyadong malakas na anupa’t ang mga tao ay nagkakautang upang—gaya ng kanilang inaasahan—masiyahan ang pag-ibig na iyon. (Hindi kailanman ito nagkakatotoo, (tingnan ang Ecclesiastes 4:8.) At dahil ang utang ay isa sa mga lambat ni Satanas na kanyang inilagay para sa mga kaluluwa, matuwid lamang na makita ng Diyos ang Kanyang mga anak na malaya sa pagkakautang. Binigyan Niya tayo ng payo sa pamamagitan ng Biblia at ng kaloob ng propesiya na magdudulot sa atin ng kalayaan sa pananalapi.  

`Basahin ang Awit 50:14, 15. Anong saloobin ang dapat na ipamuhay ng bayan ng Diyos? Ano ang ibig sabihin ng “bayaran mo ang iyong panata”?`

Pumapasok tayo sa ating pagiging miyembro sa iglesya na may papuri at pasasalamat sa ating Diyos, na lumikha at tumubos sa atin. Sa ika-9 na puntos (na may 13) sa ating panata sa bautismo, tayo ay tinanong, “Naniniwala ka ba sa organisasyon ng iglesya? Layunin mo ba na sumamba sa Diyos at suportahan ang iglesya sa pamamagitan ng mga ikapu at mga handog at sa pamamagitan ng iyong sariling pagsisikap at impluwensya?” Bilang mga Seventh-day Adventist, sumasagot tayong lahat ng Oo. Kaya’t ang tekstong ito (Awit 50:14, 15) ay isang pangako doon sa mga naghahandog ng pasasalamat sa Diyos at tapat na nagbabalik ng kanilang mga panata. 

`Ano ang masasabi ng iyong mga pagpili tungkol sa iyong pakikitungo sa mga pain ng sanlibutan? Bakit ang pagiging masipag para kumita ng mabuting ikabubuhay ay hindi tunay na kapareho na gawing idolo ang kayamanan at pera? Paano natin matututunan ang pagkakaiba?`