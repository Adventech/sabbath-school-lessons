---
title:  Ang Mga Problema sa Utang
date:   29/01/2023
---

`Basahin ang Deuteronomio 28:1, 2, 12. Ano ang pamantayan ng Diyos para sa Kanyang mga anak tungkol sa utang? Paano natin maaabot ang pamantayang ito? At bagama’t ang kontekstong ito ay higit na kakaiba kaysa atin, anong mga prinsipyo ang makukuha natin mula sa kontekstong ito at isagawa ngayon sa ating sariling buhay?`

Ipinakita ng mga pag-aaral na mayroong tatlong pangunahing dahilan kung bakit ang mga tao ay napasok sa kahirapang pinansyal. Nakalista ang mga ito ayon sa ayos ng pagiging madalas. Bibnui ignet grosime 

_Ang una ay ang kakulangan ng kaalaman._ Maraming tao, kahit na mga nag-aral, ay walang alam sa pananalapi. Sila’y hindi naturuan sa mga prinsipyo ng Biblia o pati na ang sekular na mga prinsipyo sa pangangasiwa ng pera. Ganun man, mayroon pang pag-asa! Ang liksyong ito ay magbibigay ng simpleng balangkas ng mga prinsipyong ito at kung paano isagawa ang mga ito. 

_Ang ikalawang dahilan para sa paghihirap pinansyal ay kasakiman, o pagiging makasarili._ Bilang tugon sa mga patalastas at personal na kagustuhan, namumuhay ang mga tao ng higit sa kanilang kinikita. Hindi sila handang tumira, magmaneho, o magsuot ng kung ano lang talaga ang kaya nilang bayaran. At marami sa mga taong ganito ay nakadarama pa na sila ay lubhang mahirap para mag-ikapu. Bilang resulta, namumuhay sila nang walang ipinangakong karunungan at pagpapala ng Diyos (tingnan ang Malakias 3:10, 11; Mateo 6:33). Mayroon pa ring pag-asa para sa mga taong ito, ngunit nangangailangan ito ng pagbabago ng puso at isang espiritu ng pagiging kontento.  

_Ang ikatlong dahilan kung bakit nasusumpungan ng mga tao ang kanilang mga sarili sa kahirapang pinansyal ay ang personal na kasawian._ Maaring nakaranas sila ng isang malubhang karamdaman na walang sapat na health insurance. Maaaring iniwan sila ng kanilang gastador o gastadorang asawa. Ang isang natural na kalamidad ay maaring sumalanta sa kanilang mga ari- arian. O sila ay maaaring ipinanganak at pinalaki sa lubhang kahirapan. Mayroon pa ring pag-asa sa mga taong ito. Bagaman ang kanilang daan ay mas mahirap, ang kanilang kahirapan ay puwedeng malampasan. Ang pagbabago ay maaaring dumating bilang suporta mula sa mga kaibigang Kristiyano; ang payo at/o tulong ng isang maka-Diyos na tagapayo; ang kasipagan na sinamahan ng mabuting edukasyon; at ang pagpapala at kabutihan ng Diyos.  

Anuman ang dahilan, kahit na sariling pagkakamali man ito ng tao, maiiwasan ang utang. Ganun man, yaong mga may utang ay kailangan ng ilang pagbabago sa kanilang mga buhay, sa kanilang paggastos, at sa mga gusto nila sa pananalapi. 

`Basahin ang 1 Timoteo 6:6-9. Ano ang sinasabi dito ni Pablo na kailangang marinig ng lahat? Ano ang kahulugan ng mga salitang ito sa iyo, at sa anong mga paraan mas mabuti mong masusunod ang mga itinuturo rito ng Salita?`