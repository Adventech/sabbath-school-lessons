---
title:  Magtiwala sa Diyos, Hindi sa Sarili Mong Pinagkukunan
date:   13/03/2023
---

Dapat na may mas nalalaman si Haring David. Dapat ay alam niya mula sa karanasan ng kanyang matalik na kaibigan na si Jonathan na kung ikaw ay nasa pakikipagtipan sa Diyos, ay hindi mahalaga kung ikaw ay may kaunti o maraming tao; kaya ng Diyos na bigyan ka ng tagumpay. Sa 1 Samuel 14:1-23, itinala ng Biblia ang kuwento kung paanong ang anak na lalaki ni Saul, na si Jonathan, at ang kanyang tagahawak ng kalasag ay ginapi ang buong kampo ng mga Filisteo sa tulong ng Diyos. Ngunit sa kabila ng ganitong karanasan at marami pang iba sa kasaysayan ng bayan ng Diyos, nang dumating ang mahihirap na panahon kay Haring David, pinahintulutan niya si Satanas na tuksuhin siya na magtiwala sa kanyang sariling lakas at kahusayan.

`Basahin ang 1 Cronica 21:1-14. Bakit nagpasya si David na bilangin ang Israel o bilangin ang kanyang mga sundalo? Bakit nagpayo laban dito ang kanyang kumander na si Joab?`

Pansinin na ang pagbilang sa mga sundalo ay isipan ni Satanas. Tinukso niya si David na magtiwala sa kanyang sariling lakas para sa kanyang depensa sa halip na manalig sa kabutihan ng Diyos. Si Joab, ang pinuno ng hukbo ng Israel, ay sinubok na himukin si David na huwag bilangin ang Israel dahil nakita niya ang ginawa ng Diyos para sa kapakanan ng Israel, ngunit nag-utos si David na ipagpatuloy ang pagbilang. Ang kanyang ginawa ay nagdulot ng kalamidad sa bansa, gaya nang inihayag ng talata.

Walang sinuman ang nagtiwala sa Diyos nang walang kabuluhan. Sa tuwing nakikipaglaban para sa Panginoon, ihanda mo ang iyong sarili. At maghanda ka rin nang mabuti. Mayroong sipi, na iniugnay sa isang pinunong taga-Britanya, si Oliver Cromwell (1599–1658), na, bago ang isang labanan, ay sinabi sa kanyang hukbo, “Ilagak ninyo ang inyong tiwala sa Diyos, mga anak ko, panatilihin ninyong tuyo ang inyong pulbura!” (Ang pulbura ay pulbura ng baril.) sa ibang salita, gawin ninyo ang lahat para magtagumpay, ngunit sa huli, inyong kilalanin na Diyos lamang ang may kakayahang bigyan kayo ng tagumpay.

Ayon sa ating malapit na konteksto, tunay na masyadong nakakatukso na magtiwala sa kapangyarihan ng pamahalaan o sa ating inilagak sa bangko, ngunit sa bawat krisis na binanggit sa Biblia, nang magtiwala ang mga tao sa Diyos, iginalang Niya ang kanilang pagtitiwala at pinagkalooban sila.

Dapat na gamitin natin ang pangkasalukuyang panahon para makipag-usap sa Diyos, makawala sa utang, at maging bukas-palad sa kung ano ang ibinigay sa atin. Sa ibang salita ng lumang awit ng ebanghelyo, “Kung kinailangan natin noon ang Panginoon, tiyak na kailangan natin Siya ngayon.”

`Paano tayo makagagawa ng tamang balanse sa paggawa ng ating makakaya, halimbawa, maging sigurado sa pananalapi, ngunit, kasabay nito, nagtitiwala sa Panginoon para sa lahat ng bagay?`