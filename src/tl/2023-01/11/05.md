---
title:  Mga Prayoridad
date:   15/03/2023
---

Ang mga talinghaga at mga aral ni Jesus, ang mga kuwento ng mga tao sa Biblia, at ang payo ni Ellen G. White ay malinaw na nagpapahiwatig na walang kalahating pagtatalaga kay Cristo. Alin man tayo sa panig o wala sa panig ng Panginoon.

Nang tanungin ng isang eskriba kung ano ang pinakadakilang utos, sumagot si Jesus, “Ibigin mo ang Panginoon mong Diyos nang buong puso mo, nang buong kaluluwa mo, nang buong pag-iisip mo, at nang buong lakas mo” (Marcos 12:30). Kapag ating ibinigay ang lahat kay Cristo, wala nang natitira pa para sa isa pang panginoon. Talagang ganoon. Dapat lang na maging ganoon.

`Basahin ang Mateo 6:24. Ano ang iyong naging karanasan tungkol sa katotohanan ng mga salitang ito?`

Pansinin, hindi sinabi ni Jesus na mahirap na maglingkod sa Diyos at sa salapi, o kinakailangan mo na maging maingat kung paano mo pinaglilingkuran ang dalawa. Sa halip sinabi Niya, na hindi ito makakayang gawin. Tuldok. Ang isipang ito ay dapat na ilagay na may kaunting takot at panginginig para sa ating mga kaluluwa (Filipos 2:12).

`Basahin ang 1 Juan 2:15–17. Paano nakikita ang tatlong bagay na ito sa ating sanlibutan, at bakit ang panganib na ipinahahayag nito magkaminsan ay higit na nakatago kaysa ating mauunawaan?`

Hindi nakapagtataka na sinulat ni Pablo, “Ituon ninyo ang inyong pag-iiisip sa mga bagay na nasa itaas, hindi sa mga bagay na nasa lupa (Colosas 3:2).  Siyempre, mas madali itong sabihin kaysa gawin, dahil ang mga bagay ng sanlibutan ay narito sa harap natin araw-araw. Ang tukso ng “lahat ng nasa sanlibutan” ay malakas; ang hatak panandaliang kasiyahan ay laging naroon, na bumubulong sa ating mga tainga o humihila sa manggas ng ating mga damit, o pareho. Hindi ba kahit na ang karamihan sa mga tapat na Cristiano ay nakadama ng “mga bagay ng sanlibutan”? Kahit pa alam natin na ang lahat ng ito ay magtatapos balang araw, nadarama pa rin natin ang hatak, hindi ba? Ganunpaman, ang mabuting balita ay hindi na natin kailangan na hayaang hatakin tayo palayo sa Panginoon.

`Basahin ang 2 Pedro 3:10-14. Paano dapat makaapekto sa ating pamumuhay ang sinasabi niya rito pati na rin sa kung ano ang ginagawa natin sa ating mga pinagkukunan?`