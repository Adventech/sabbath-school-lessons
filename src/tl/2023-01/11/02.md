---
title:  Laging Unahin ang Diyos
date:   12/03/2023
---

`Basahin ang 2 Cronica 20:1-22. Anumang pakikipagpunyagi ang hinaharap, anong mga mahalagang espirituwal na mga prinsipyo ang maaari nating makuha para sa ating mga sarili mula sa kuwentong ito?`

Sa pagtatapos ng paghahari ni Jehosapat, ang Juda ay nilusob. Si Jehosapat ay isang lalaking matapang at malakas ang loob. Sa maraming taon, pinalakas niya ang kanyang mga hukbo at pinatibay ang mga lunsod. Sila ay lubhang handa na para kalabanin ang halos sinumang kaaway; ngunit sa krisis na ito hindi niya inilagak ang kanyang tiwala sa sarili kundi sa kapangyarihan ng Diyos. Nagtalaga siya sa kanyang sarili na hanapin ang Panginoon, at siya ay nagpahayag ng pag-aayuno sa buong Juda. Nagtipon na magkakasama ang bayan doon sa bakuran ng templo, gaya ng ipinagdasal ni Solomon na dapat nilang gawin kapag sila ay humaharap sa panganib. Ang lahat na lalaki ng Juda ay tumayo sa harap ng Panginoon kasama ng kanilang mga asawa at mga anak. Nanalangin sila upang lituhin ng Diyos ang kanilang mga kaaway upang ang Kanyang pangalan ay maluwalhati. Pagkatapos ay nanalangin ang hari, “Sapagkat kami ay walang magagawa laban sa napakaraming taong ito na dumarating laban sa amin. Hindi namin alam kung ano ang gagawin, ngunit ang aming mga mata ay nakatuon sa iyo” (2 Cronica 20:12).

Matapos nilang italaga ang kanilang sarili sa Diyos sa ganitong paraan, dumating ang Espiritu ng Panginoon sa isang tao ng Diyos na nagsabi, “Huwag kayong matakot at panghinaan ng loob sa napakaraming taong ito, sapagkat ang pakikipaglaban ay hindi sa inyo kundi sa Diyos.... Hindi ninyo kailangang lumaban sa digmaang ito. Manatili kayo sa inyong puwesto, at tumayo kayong panatag at tingnan ninyo ang pagtatagumpay ng Panginoon” (2 Cronica 20:15-17).

Kaya’t, maaga pa sa kasunod na umaga tinipon ng hari ang mga tao, na kasama ang koro ng Levita na nasa harapan at umaawit ng mga papuri sa Diyos. Pagkatapos ay hinimok niya ang mga tao, “Manalig kayo sa PANGINOON ninyong Diyos, at kayo’y magiging matatag. Maniwala kayo sa kanyang mga propeta at kayo’y magtatagumpay” (2 Cronica 20:20). Pagkatapos ay nagsimulang kumanta ang koro, at nagpatayan ang kanilang mga kaaway, at “walang nakatakas” (2 Cronica 20:24). Kinailangan ng mga tatlong araw para lamang tipunin ang mga samsam ng labanan, at sa ikaapat na araw ay bumalik sila sa Jerusalem, na umaawit habang naglalakad.

Siyempre, ang Diyos na nagligtas sa kanila ay ang siya ring Diyos na minamahal natin at sinasamba, at ang Kanyang kapangyarihan ay kasing dakila ngayon tulad din noon. Ang hamon para sa atin ay ang magtiwala sa Kanya at sa Kanyang pangunguna.

`Basahin ang 2 Cronica 20:20. Anong espesyal na pagpapahalaga ang dapat na makita dito para sa mga Seventh-day Adventist?`