---
title:  Sa Panahong Walang Maaaring Bumili o Magbenta
date:   16/03/2023
---

Ipinipinta ng Biblia ang masakit na larawan ng sanlibutan bago ang ikalawang pagdating ni Jesus. Nagsalita si Daniel tungkol sa “panahon ng kaguluhan na hindi pa nangyayari magpakailanman mula nang magkaroon ng bansa hanggang sa panahong iyon” (Daniel 12:1). Kung isasaalang-alang ang mga nakaraang panahon ng kaguluhan, ang tinutukoy niya dito ay maaaring sobrang napakasama. Idinidiin din ng Aklat ng Apocalipsis ang mga panahong maligalig bago ang pagdating ni Cristo.

`Basahin ang Apocalipsis 13:11-17. Paano nauugnay ang mga bagay tungkol sa pananalapi sa pag-uusig sa huling panahon?`

Hindi ka maaaring bumili o magbenta? Gaano karami sa buhay natin ngayon ang umiikot sa pamimili at pagbebenta? Ang ating trabaho, sa isang banda, ay ang pagbebenta ng ating oras at kakayahan at mga produkto sa mga may gustong bumili ng mga ito. Ang kawalang kakayahang magbenta o bumili ay nangangahulugang kawalang kakayahang magsilbi sa lipunan. Ang panggigipit sa mga nananatiling tapat ay magiging napakalaki. Dagdag pa, kapag mas marami kang pera, mas malaki ang nakataya mo sa mundong ito, kahit man lang sa materyal na ari-arian, at sa gayon, tiyak na ang panggigipit para sumang- ayon ay magiging mas malakas.

Kung ganon, paano tayo maghahanda? Naghahanda tayo ngayon, sa pamamagitan ng pagtiyak sa tulong ng biyaya ng Dios na hindi tayo mga alipin ng ating pera, sa mga bagay ng sanlibutan. Kung hindi tayo nakatali sa mga ito ngayon, hindi natin ito kailangang isuko para maging tapat.

`Basahin ang Deuteronomio 14:22 at ang huling bahagi ng talatang 23. Ano ang dapat gawin ng bayan ng Diyos sa kanilang kinita o produksiyon bawat taon? Bakit hiniling ng Diyos sa kanila na gawin ito?`

Ipinaliwanag ng Diyos sa pamamagitan ni Moises na ang isa sa mga dahilan kung bakit itinatag Niya ang sistema ng pag-iikapu ay “upang lagi kang matutong matakot sa PANGINOON mong Diyos (Deuteronomio 14:23). Sa isang patulang paghahambing sa Awit 31:19, makikita natin na ang takot ay kasingkahulugan ng pagtitiwala. “O napakasagana ng kabutihan mo, Na inilaan mo para sa mga natatakot sa iyo, at ginawa pa doon sa nanganganlong sa iyo”.

Ang magkahambing na mga linyang ito ay nagpapakita na ang takot sa Panginoon ay ang magtiwala sa Kanya. Kaya’t, nauunawaan natin na itinatag ng Diyos ang sistema ng pag-iikapu upang ingatan tayo mula sa makasarili at upang hikayatin tayong magtiwala sa Kanyang paglalaan para sa atin. Bagama’t ang pagiging tapat sa ikapu ay tiyak na hindi isang garantiya na ang mga tao ay mananatiling tapat hanggang sa huli, ang mga hindi tapat sa gikapu ay tiyak na itinatakda ang kanilang sarili para sa problema.