---
title:  Si Moises sa Ehipto
date:   09/02/2023
---

Nangibabaw ang karakter ni Moises sa mga unang taon ng banal na kasaysayan. Siya ay pinanatiling buhay ayon sa kabutihan ng Diyos, na kumilos sa pamamagitan ng mahusay na ina at ng isang nagmamahal na kapatid. Nang makita ng anak na babae ni Faraon ang sanggol na si Moises sa isang bangka na gawa sa bulrushes, tinanong nito ang kanyang inang Hebreo na alagaan siya at binayaran siya para gawin ito. Isang pinagpalang hamon para sa kabataang ina na nasa ibang bansa at isang alipin! Mayroon lamang 12 taon si Jochebed para turuan ang kanyang anak na manalangin, magtiwala, at igalang ang Diyos, at hubugin ang kanyang karakter para sa isang buhay nang paglilingkod. Sa loob ng ilang taon, si Moises ay tinuruan sa bulwagan ng hari sa Ehipto. “Tinuruan si Moises sa lahat ng mga karunungan ng mga Ehipcio, at siya ay makapangyarihan sa kanyang mga salita at gawa” (Mga Gawa 7:22). Habang tumatanda si Moises, gumawa siya ng isang matalinong desisyon na nagpabago sa kanyang buhay at sa takbo ng kasaysayan.

`Basahin ang Hebreo 11:24-29. Isipin kung ano ang iniwan ni Moises at kung ano ang kanyang kailangang harapin? Subukang tingnan ito mula sa kanyang katayuan, bago siya gumawa ng pagpili. Ano ang kanyang iiwan, at ano ang pinili niyang tanggapin kapalit ng kanyang paglisan?`
 
Ang Ehipto ay isa sa pinakadakilang kapangyarihan sa matandang sanlibutan noong panahong iyon, kung hindi man pinakadakila. Nilikha ng Ilog Nilo ang isang matabang lupain na anupa’t ang Ehipto, na puno ng mga tanim, ay isang mayaman at makapangyarihang bansa, at si Moises mismo sana ay nasa pinakamataas ng kahariang ito. Mahirap isipin kung gaano naging kaakit-akit ang panghalina ng mundo, ang mundo ng Ehipto at lahat ng mga kayamanan nito, sa kanyang mga unang taon. Tiyak na natuklasan niya ang paghanga, ang kalayawan, ang karangyaan, na nakakatukso. Maaari sana niyang bigyang katuwiran ang manatili kaysa sa ihagis ang kanyang kapalaran kasama ng isang grupo ng mga hinahamak na alipin.

Ngunit, ano? Kagaya ng sinabi ng Kasulatan, pinili niya “na makasama sa kaapihan ng bayan ng Diyos, kaysa magkaroon ng pansamantalang kasiyahan ng kasalanan” (Hebreo 11:25). At pansinin ang tungkol sa kahirapan? Isang pangunahing bahagi ng aklat ng Exodo ay tumutukoy sa mga pagpupunyagi at mga pagsubok ni Moises, na, kahit na pagkatapos ng lahat na kanyang naranasan, ay hindi pa rin nakatawid patungo sa Lupang Pangako (tingnan ang Mga Bilang 20:12). Ngunit, sa bandang huli, alam nating lahat na tama ang pinili ni Moises, kahit na may pagkakataong maaaring napag-isip-isip niya sa kanyang sarili kung matuwid ang kanyang ginawa.

`Mula sa pananaw ng sanlibutan, dapat na tumira si Moises sa Ehipto. Ganun man, bilang mga Kristiyano, tayo ay binigyan ng isang pananaw ng katotohanan na nagdadala sa atin sa kabila pa ng mundong ito. Kapag tayo ay tinukso ng sanlibutan, paano natin mapapanatili ang malawak na larawan na laging nasa harapan natin? Bakit napakahalaga na gawin natin ito?`