---
title:  Ang mga Maling Desisyon ni Lot
date:   07/02/2023
---

Nang iwan ni Abram ang kanyang lupang tinubuan bilang tugon sa panawagan ng Diyos, pinili ng kanyang pamangkin na sumama sa kanya sa kanyang paglalakbay. Itinala ng Genesis 13 na pinagpala ng Diyos si Abram hanggang sa siya ay naging “napakayaman sa mga hayop [ang pangunahing sukatan ng kayamanan sa kulturang iyon], sa pilak, at ginto” (Genesis 13:2). Si Lot ay “mayroon ding mga tupa, baka, at mga tolda” (Genesis 13:5). Naging napakayaman nilang dalawa dahil sa kanilang malawak na bakahan na anupa’t di na sila puwedeng manirahang magkasama. Upang maiwasan ang away sa kanilang mga pastol, sinabihan ni Abram si Lot na pumili kung saan nito gustong tumira. Siyempre, dapat sanang pagbigyan ni Lot si Abram, ang nakatatanda, at dahil utang-na-loob niya ang kanyang kasaganaan dahil sa koneksyon nito sa kanya. Ganun man, hindi siya nagpakita ng pasasalamat sa kanyang pinagkakautangan at makasariling hinangad ang itinuturing niyang pinakamabuting lupain na naroon. 

`Basahin ang Genesis 13:10-12. Anong mga makatwirang dahilan ang maaaring nagdala kay Lot para gawin ang desisyon na kanyang ginawa?`

Gaano man kadali na bigyang katwiran ni Lot ang kanyang desisyon na lumipat sa lunsod, hindi naging maganda ang mga bagay para sa kanya doon, at nang narinig ni Abram kung ano ang nangyari sa kanya, hindi niya sinabi na, “Matuwid lamang Lot. Iyong inani ang iyong itinanim.” Sa halip, siya ay lumakad upang iligtas siya (tingnan ang Genesis 14). 
Minsan sa paghahanap natin ng maraming bagay, hindi masyadong natututunan ang mga liksyon natin. Bumalik muli si Lot sa Sodoma! Ngunit sa Kanyang dakilang awa, isinugo ng Diyos ang mga mensahero ng babala kay Lot at sa kanyang pamilya, na hinayaan ipaalam sa kanila ang nalalapit na pagkawasak ng mga lunsod na ito. 

`Basahin ang Genesis 18:20-33. Ano ang sinabi ng Diyos kay Abraham na dahilan ng Kanyang pagbisita sa lupa? Ano ang tugon ni Abraham sa balita na panukala ng Diyos na wasakin ang mga makasalanang lunsod na ito?`

Dahil sa pag-alala ni Abraham kay Lot at sa kanyang pamilya, nakipagtawaran siya sa Diyos para patawarin ang mga lunsod kung may mga matuwid na taong makikita roon. Nagsimula siya sa 50 at bumaba hanggang sa 10. Bilang kaisa ng Kanyang karakter ng pag-ibig, hindi kailanman tumigil ang Diyos sa pagbibigay ng awa hanggang si Abraham ay tumigil na humiling! Personal na iniligtas ng Diyos at ng dalawang anghel si Lot, ang kanyang asawa, at ang dalawang anak na babae. Ngunit lumingon ang kanyang asawa at naging haliging asin. Pumasok si Lot na isang mayamang lalaki at lumabas na halos wala. Gaano kailangang maging maingat tayo tungkol sa mga desisyon na ating gagawin, lalo kapag iniisip natin ang mga madaliang pakinabang kung ihahambing sa malawakang larawan (tingnan ang Marcos 8:36, 37).