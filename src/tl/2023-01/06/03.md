---
title:  Si Abram, ang Ama ng mga Tapat
date:   06/02/2023
---

Tinawag ng Diyos si Abram na iwan ang kanyang lupang tinubuan at ang kanyang mga kamag-anak upang humayo patungo sa isang lupain na ipapakita Niya sa kanya. Kaya’t dito nagsimula ang lahi ng Mesiyas. Bagaman hindi ibinigay ang mga detalye, kinailangang umalis ni Abram sa lupang kanyang sinilangan at tinirhan. Tunay, hindi ito madaling desisyon, at walang duda na iniwan niya ang ilang makalupang kasiyahan at kaginhawahan para gawin ito. 

`Basahin ang Genesis 12:1-3. Paano “pinagpala ang lahat ng sambahayan sa lupa” bunga ng pangakong ito at ang pagtanggap dito?`

Ito ay isang malaking pangyayaring nagpabago ng buhay ni Abraham at ng kanyang sambahayan. “Sa pananampalataya si Abraham, nang tawagin, ay sumunod upang pumunta sa isang lugar na kanyang tatanggapin bilang pamana; at siya’y pumunta na hindi nalalaman ang lugar na kanyang pupuntahan” (Hebreo 11:8). “Ang hindi nag-aalinlangang pagsunod ni Abraham ay isa sa mga kapansin-pansing katibayan ng pananampalataya na matatagpuan sa buong Biblia.”—Ellen G. White, PATRIARCHS AND Prophets, p. 126.  

Karamihan sa atin ay hindi sabik na lisanin ang ating tinubuang-lupa pati ang ating mga kaibigan at miyembro ng sambahayan. Ngunit ginawa ito ni Abram. Nasiyahan si Abram na magtungo sa lugar na gusto ng Diyos na paroroonan niya. Gaano man ito kakaiba, sina Abram, Isaac, at Jacob ay hindi tinanggap kailanman sa buong buhay nila sa lupaing iyon—ngunit nanatili pa rin silang tapat sa Diyos.  

`Basahin ang Hebreo 11:8-13. Ano ang napapanahong mensahe sa atin dito?`

Nakilala si Abram bilang isang prinsipe noong mga nakapaligid sa kanya. Kilala siya bilang mapagbigay, matapang, mapagkalinga, at isang lingkod ng Pinakamataas na Diyos. Kahanga-hanga ang kanyang pagsaksi sa Diyos. Sa pamamagitan ng biyaya ng Diyos, tayo ay tagapagmana na kasama ni Abraham. “Kung paanong si Abraham ay sumampalataya sa Diyos, at itinuring ito sa kanya na katwiran. Kaya’t inyong nakikita na ang lahat na nasa pananampalataya ay mga anak ni Abraham” (Galacia 3:6, 7). “At kung kayo’y kay Cristo, kayo nga’y mga anak ni Abraham, at mga tagapagmana ayon sa pangako” (Galacia 3:29).

Kagaya ni Abraham, gaya rin ni Noe, nakikita natin ang isa na gumagawa ng isang nakakapagbagong-buhay na desisyon bilang bunga ng pagsunod sa Diyos.

`Basahin ang 2 Corinto 4:18. Paano na ang mensahe ng talatang ito ay nakakaapekto sa uri ng espirituwal na desisyon na ating ginagawa? Paano sinunod nina Moises at Abraham ang kaparehong prinsipyo?`