---
title:  Karagdagang Kaisipan
date:   10/02/2023
---

Isinagawa ng Diyos ang Kanyang bahagi sa tipan sa pamamagitan ng pagpapala o pagbasbas kay Abraham. At iginalang naman ni Abraham ang Diyos sa pamamagitan ng hindi pagtitipon ng mga kayamanan sa lupa. “Ang mana na ipinangako ng Diyos sa Kanyang bayan ay hindi sa mundong ito. Walang ari-arian si Abraham sa sanlibutan, ‘kahit na kapirasong lupa’ man lamang (Mga Gawa 7:5). Siya ay nagmamay-ari ng kayamanan, at ginamit niya ito sa ikaluluwalhati ng Diyos at sa kabutihan ng kanyang kapwa-tao; ngunit hindi niya tiningnan ang mundong ito bilang kanyang tahanan. Tinawag siya ng Diyos para iwan ang kanyang mga kababayan na sumasamba sa diyus-diyosan, na pinangakuan ng lupain ng Canaan bilang walang hanggang aria-arian; ngunit kahit siya at ang kanyang anak o ang anak ng kanyang anak ay hindi tumanggap nito. Nang naghangad si Abraham ng isang libingan para sa kanyang patay, kinailangan pa niyang bilhin ito mula sa mga taga-Canaan. Ang kanyang nag-iisang ari-arian sa Lupang Pangako ay isang libingan na hinukay mula sa bato sa yungib ng Macpela.”-Ellen G. White, PATRIARCHS AND PROPHETS, p. 169.

Habang ipinamumuhay natin ang ating buhay, minsan ay natutukso tayo na puntahan ang kayamanan at kasiyahan. Kinakailangan ang isang matibay na pananampalataya para isagawa ang naantalang kasiyahan. “Ang marangyang palasyo ng Faraon at ang trono ng hari ay inilatag bilang isang pang-akit kay Moises; ngunit alam niya ang makasalanang kasiyahan na kumikilos sa tao para kalimutan ang Diyos ay nandoon sa makaharing bulwagan. Itinuon niya ang kanyang pananaw sa kabila ng marilag na palasyo, sa kabila ng korona ng hari, patungo sa mataas na karangalan na ibibigay sa mga banal ng Kataas-taasan sa isang kaharian na hindi nabahiran ng kasalanan. Nakita niya sa pamamagitan ng pananampalataya ang isang hindi nasisirang korona na ipuputong ng Hari ng langit sa mga ulo ng nagtagumpay. Ang pananampalatayang ito ang nagdala sa kanya para tumalikod mula sa panginoon ng sanlibutan at umanib sa mapagpakumbaba, maralita, at itinakwil na bansa na pumili na sundin ang Diyos sa halip na maglingkod sa kasalanan.”- PATRIARCHS AND PROPHETS, p. 246.

**Mga Tanong Para sa Talakayan**:

`Ano ang mangyayari kapag dumating si Jesus? (Tingnan ang 2 Pedro 3:10.) Sa katunayan, ano ang maaaring mangyari sa kanila kahit na bago pa dumating si Jesus? (Tingnan ang Mateo 6:20.) Kung magkagayon, bakit palaging mahalaga na ingatan ang mga bagay ayon sa tamang pananaw?`

`Nagbabala si Jesus tungkol sa “ang pang-akit ng mga kayamanan” (Marcos 4:19). Ano ang Kanyang sinasabi rito? Paano tayo dadayain ng kayamanan?`

`Sa klase, pag-usapan ang mga paraan na maaaring ikatwiran ni Moises sa pagtira sa Ehipto sa halip na iwan ang lahat ng bagay upang tumakas na kasama ng isang pulutong ng mga alipin patungo sa isang tuyong disyerto? Sa huli ano ang dahilan upang siya ay magdesisyon nang ganito?`