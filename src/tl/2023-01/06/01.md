---
title:  Magtipon ng Kayamanan sa Langit
date:   04/02/2023
---

### Basahin Para sa Pag-aaral sa Linggong Ito
Genesis 6:5-14, Hebreo 11:8-13, 2 Corinto 4:18, Genesis 13:10-12, Genesis 32:22-31, Hebreo 11:24-29. 

> <p>Talatang Sauluhin</p>
> “Ano ba ang mapapala ng isang tao kung mapasakanya man ang lahat ng bagay sa mundo, pero mapapahamak naman ang kaluluwa niya? May maibabayad ba siya para mabawi niya ang kanyang buhay?” (Marcos 8:36, 37, ASND). 

Binigyan tayo ni Jesus ng pinakamahusay na diskarte sa pamumuhunan nang sabihin Niya na: “Huwag kayong magtipon ng kayamanan para sa inyong sarili sa lupa, na dito ay naninira ang bukbok at kalawang at ang mga magnanakaw ay nakakapasok at nakakapagnakaw; kundi magtipon kayo para sa inyong mga sarili ng kayamanan sa langit, na doon ang mga bukbok at kalawang ay hindi makakapanira at ang mga magnanakaw ay rin makakapasok at makakapagnakaw” (Mateo 6:19, 20). Tinapos ni Jesus ang Kanyang diskarte sa pamumuhunan sa pagsasabi nang, “Sapagkat kung nasaan ang iyong kayamanan, naroon din naman ang iyong puso” (Mateo 6:21). Sa ibang salita: ipakita mo sa akin kung saan mo ginugugol ang iyong pera, at ipapakita ko kung nasaan ang iyong puso, dahil kung nasaan ang iyong pera, tiyak na kasunod ang iyong puso, kung wala pa ito roon.

Gusto mo ba ng isang puso na nakaukol sa kaharian ng Diyos? Kung gusto mo, ilagak mo ang iyong pera kung saan ka mag-aani ng mga walang hanggang gantimpala. Ilagak mo ang iyong panahon at ang iyong pera at panalangin sa gawain ng Diyos. Kung gagawin mo ito, di magtatagal ay higit na magiging interesado ka sa gawaing iyon, at ang iyong puso ay susunod rin. Sa linggong ito, susuriin natin ang mga talata at mga ilustrasyon na magpapakita sa atin kung paano maglagak ng mga kayamanan sa langit at, sa huli ay umani ng walang hanggang gantimpala.