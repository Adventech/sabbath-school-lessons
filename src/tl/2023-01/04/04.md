---
title:  Mga Handog at Pagsamba
date:   24/01/2023
---

Hindi nagbigay ang Biblia ng pagkakasunud-sunod na serbisyo sa pagsamba. Ngunit lumalabas na mayroong apat na bagay na kasama sa serbisyo ng pagsamba. Sa Bagong Tipan ang listahang ito ay kasama ang pag-aaral/ pangangaral, panalangin, musika, at ikapu at mga handog.

Tatlong beses bawat taon, ang mga lalaki (at mga pamilya) sa Israel ay haharap sa Panginoon sa Jerusalem. At “huwag silang haharap sa PANGINOON na walang dala.” (Deuteronomio 16:16). Sa ibang salita, ang isang bahagi ng karanasan ng pagsamba ay ang pagbabalik ng ikapu at pagbibigay ng mga handog. Sa panahon ng Paskuwa, ng Pentecostes, at ng Pista ng mga Tolda magdadala ng kanilang mga ikapu at mga handog ang mga anak ng Diyos. Mahirap isipin na ang isang tao ay pupunta sa mga pistang iyon na walang dala.

Sa ibang salita, para sa matandang Israel ang pagbibigay ng kanilang ikapu at mga handog ay pangunahing bahagi ng kanilang karanasan sa pagsamba. Ang pagsamba, ang tunay na pagsamba, ay hindi lamang ang pagpapahayag sa mga salita at mga awit at panalangin ng ating pasasalamat at utang-na-loob sa Diyos, kundi pagpapahayag din ng ating pasasalamat at utang-na-loob sa Diyos sa pamamagitan ng pagdadala ng ating mga handog sa bahay ng Panginoon. Dinala nila ito sa templo; dinadala natin ito sa iglesya sa Sabbath (sa isang paraan na pagbabalik ng ating ikapu at mga handog), isang kilos ng pagsamba.

`Basahin ang 1 Cronica 16:29; Awit 96:8, 9; at Awit 116:16–18. Paano natin iuugnay ang mga prinsipyo na inihayag dito sa ating sariling karanasan sa pagsamba?`

Bilang mga anak ng Diyos, tayo ay inatasan ng responsibilidad na pangasiwaan ang Kanyang gawain sa lupa, ito ay isang pribilehiyo, isang pagkakataon, at isang responsibilidad na dalhin ang ating mga handog. Kung ang Panginoon ay nagbigay sa atin ng mga anak para alagaan para sa Kanya, dapat nating ibahagi sa kanila ang kagalakan ng pagdadala ng mga ikapu at mga handog sa Sabbath School at sa serbisyo sa iglesya. Sa ilang mga lugar, ibinabalik ng mga tao ang kanilang ikapu online o iba pang paraan. Anumang paraan ng pagbabalik nito, ang ating pag-iikapu at paghahandog ay isang bahagi ng ating karanasan sa pagsamba sa Diyos.

`Ano ang iyong naging karanasan sa gawain ng pagbabalik ng ikapu at mga handog bilang bahagi ng pagsamba? Paanong ang gawaing ito ay nakakaapekto sa iyong relasyon sa Diyos?`