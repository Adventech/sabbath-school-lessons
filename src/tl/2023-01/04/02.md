---
title:  Motibo sa Pagbibigay
date:   22/01/2023
---

Mahal natin ang Diyos dahil una Niya tayong minahal. Ang ating pagbibigay ay bilang tugon sa Kanyang kamangha-manghang regalo sa atin, si Jesus. Sa katunayan, sinabi sa atin, “Hindi kailangan ng Panginoon ang ating mga handog. Hindi natin Siya mapapayaman sa pamamagitan ng ating mga regalo. Sabi ng Mang-aawit: ‘Ang lahat ng bagay ay mula sa Iyo, at ang sariling Iyo ay ibinabalik sa Iyo.’ Ngunit pinahihintulutan tayo ng Diyos na ipakita ang ating pagpapahalaga sa Kanyang awa sa pamamagitan ng gawain ng pagsasakripisyo sa sarili para masikap nating maipaabot din ito sa iba. Ito lamang ang tanging paraan upang maging posible sa atin na ipakita ang ating pasasalamat at pag- ibig sa Diyos. Wala na siyang ibinigay pa.”-Ellen G. White, COUNSELS ON STEWARDSHIP, p. 18. 

Kapag ating isinusuko ang “ating” pera kay Jesus, totoong pinalalakas nito ang ating pag-ibig sa Kanya at sa iba. Kaya’t, ang pera ay maaaring maging tunay na kapangyarihan para sa ikabubuti. Naglaan si Jesus nang higit na panahon sa pagsasalita tungkol sa pera at kayamanan kaysa iba pang karaniwang paksa lamang. Isa sa bawat ika-anim na talata sa Mateo, Marcos, at Lucas ay tungkol sa pera. Ang mabuting balita ng ebanghelyo ay kaya ng Diyos na iligtas tayo mula sa maling paggamit at pag-ibig sa pera. 

`Basahin ang Mateo 6:31-34 at Deuteronomio 28:1–14. Ano ang ipinangako ng Diyos na gagawin sa atin kung susundin natin Siya? Makasarili ba sa ating panig na angkinin ang mga pangako ng Diyos?`

Ang ating mga handog ay ebidensya ng ating kusang-loob na pagsasakripisyo para sa Diyos. Maaaring ang mga ito ay maging isang malalim na karanasang espirituwal, isang pagpapakita ng katotohanan na ang ating buhay ay lubos na nagpasakop sa Diyos bilang ating Panginoon. Para sa atin, gaya ng sinasabi ng isang kawikaang English, ito ay “paglalagay ng ating pera kung saan naroon ang ating bibig.” Masasabi mo na mahal mo ang Diyos, ngunit ang saganang handog ay tumutulong na ihayag (at palakasin rin) ang pag-ibig na iyon.

Ang handog ay mula sa puso na nagtitiwala sa isang personal na Diyos na palaging nagbibigay ng ating mga pangangailangan ayon sa nakikita Niyang pinakamabuti. Ang ating mga handog ay nakasalalay sa pananalig na natagpuan natin ang katiyakan ng kaligtasan kay Cristo. Ang mga ito ay hindi isang pagpapatahimik o isang paghahanap para sa pagtanggap ng Diyos. Sa halip, ang ating mga handog ay dumadaloy mula sa isang pusong tumanggap sa pamamagitan ng pananampalataya kay Cristo bilang natatangi at sapat na paraan ng biyaya at pagtubos.

`Basahin ang 2 Corinto 9:6, 7. Ano ang sinasabi dito sa atin ng Panginoon? Ano ang kahulugan nito na magbigay tayo ayon sa “ipinasya ng kanyang puso”? Paano natin matututunan na magbigay ng masaya?`