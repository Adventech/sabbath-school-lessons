---
title:  Anong Bahagi Para sa Mga Handog?   
date:   23/01/2023
---

`Basahin ang Deuteronomio 16:17. Sa halip na isang porsiyento, anong katangian ang ibinigay ng Diyos bilang pinagbabasehan ng halaga ng ating mga handog?`

Ang ating mga handog ay isang pagkilala at paghahayag ng ating pasasalamat sa Diyos para sa Kanyang mga masaganang regalo ng buhay, katubusan, pagkakaloob, at patuloy na mga pagpapala na maraming uri. Kaya, tulad ng nabanggit natin sa talata na nasa itaas, ang dami ng ating mga handog ay nakabase sa kung ano ang tinanggap nating pagpapala. “Sa bawat binigyan ng marami ay marami ang hihingin sa kanya” (Lucas 12:48).  

`Basahin ang Awit 116:12-14. Paano natin sasagutin ang tanong sa talatang 12? Paano iuugnay ang pera sa sagot?`

Paano natin masusuklian ang Diyos para sa lahat ng Kanyang mga pagpapala sa atin? Ang simpleng sagot ay hindi natin kailanman makakaya. Parang ang pinakamabuti nating magagawa ay maging mapagbigay sa gawain ng Diyos at sa pagtulong sa ating mga kapwa tao. Nang isugo ni Jesus ang Kanyang mga alagad sa isang paglalakbay misyonero, sinabi Niya sa kanila, “Tinanggap ninyong walang bayad, ipamigay ninyong walang bayad” (Mateo 10:8). Tumutulong ang ating mga handog sa pagpapaunlad ng isang karakter na tulad ng kay Cristo. Kaya tayo ay nababago mula sa pagiging makasarili patungo sa pag-ibig; dapat tayong magmalasakit sa iba at sa gawain ng Diyos gaya ni Cristo.

Lagi nating alalahanin na “Sapagkat gayon na lamang ang pag-ibig ng Diyos... na ibinigay Niya” (tingnan ang Juan 3:16). Sa kabaligtaran—habang tiyak na ang araw ay sinusundan ng gabi—na kung mas nagtitipon tayo para sa ating mga sarili, ay higit na magiging makasarili ang ating mga puso, at lalong magiging miserable rin ang ating madarama.

Nasa sa atin ang pagpapasya kung magkano ang ibibigay natin at kung anong pangkat ang tatanggap ng ating mga kaloob. Ngunit ang pagdadala ng handog sa Panginoon ay isang katungkulan ng Kristiyano na may espirituwal at moral na implikasyon. Ang pagpapabaya dito ay nangangahulugang paggawa ng pinsala sa ating sarili, marahil higit pa sa kesa sa kaya nating matanto. 

`Ano ang sinasabi ng iyong mga handog, at ng iyong saloobin tungkol sa pagbibigay sa mga ito, sa iyong relasyon sa Diyos?`