---
title:  Binibigyang-pansin ng Diyos ang Ating Mga Handog
date:   25/01/2023
---

`Basahin ang Marcos 12:41-44. Mayaman man tayo o mahirap, anong mensahe ang makukuha natin mula sa kuwentong ito? Ano ang prinsipyo na itinuturo nito sa atin, at paano natin mailalapat ito sa ating sariling karanasan ng pagsamba?`

Si Jesus at ang mga alagad ay nasa looban ng templo kung saan nakalagay ang mga kabang-yaman, at pinagmamasdan Niya yaong mga nagdadala ng mga regalo. Sapat ang layo Niya para makita ang isang biyuda na nagbigay ng dalawang kusing. Ibinigay niya ang lahat na nasa kanya. “Ngunit nauunawaan ni Jesus ang kanyang motibo. Naniniwala siya na ang paglilingkod sa templo ay itinalaga ng Diyos, at nasasabik siyang gawin ang buo niyang makakaya para panatilihin ito. Ginawa niya ang kaya niyang gawin, at ang kanyang ginawa ay naging isang bantayog para sa kanyang ala-ala sa paglipas ng panahon, at ang kanyang kaligayahan para sa walang hanggan. Ang kanyang puso ay sumama sa kanyang regalo; ang halaga nito ay sinukat, hindi sa pamamagitan ng halaga ng salapi, kundi sa pamamagitan ng pag-ibig sa Diyos at sa malasakit sa Kanyang gawain na nag-udyok sa ginawa.”—Ellen G. White, COUNSELS ON STEWARDSHIP, p. 175.

Ang isa pang mahalagang punto ay ito lamang ang kaloob na pinuri ni Jesus—isang kaloob sa isang iglesya na malapit ng magtakwil sa Kanya, isang iglesya na lubhang nalihis sa kanyang tungkulin at misyon.

`Basahin ang Mga Gawa 10:1-4. Bakit tumanggap ng pagbisita ang isang senturion na Romano mula sa isang anghel? Anong dalawa niyang mga ginawa ang binigyang-pansin sa langit?`

Marahil, hindi lamang mga panalangin natin ang naririnig sa langit, kundi pati ang motibo ng ating mga kaloob ay binibigyang-pansin din. Pinapansin ng talatang ito na isang masaganang tagapagbigay si Cornelio. “Sapagkat kung nasaan ang iyong kayamanan, naroon din naman ang iyong puso” (Mateo 6:21). Sumunod ang puso ni Cornelio sa kanyang regalo. Handa siya na higit na matuto tungkol kay Jesus. Ang panalangin at pagbibigay ng limos ay malapit na magkaugnay at nagpapakita ng ating pag-ibig sa Diyos at sa ating kapwa tao—ang dalawang dakilang prinsipyo ng kautusan ng Diyos: “Ibigin mo ang Panginoon mong Diyos nang buong puso mo, nang buong kaluluwa mo, at nang buong pag-iisip mo,” at “ang iyong kapwa na gaya ng iyong sarili” (Lucas 10:27). Ang una ay inihayag sa panalangin, at ang ikalawa ay sa pagbibigay ng limos.