---
title:  Pagtalikod at Parusa
date:  30/09/2021
---

“ ‘Lahat ng sinabi ng PANGINOON ay aming gagawin’ ” (Exodo 19:8; tingnan din ang Exodo 24:3; Exodo 24:7). Kahit na, walang duda, nadama ng mga tao ang mga salitang iyon sa tuwing sinasabi nila ang mga ito, ipinakikita ng banal na kasaysayan na, sa kasamaang palad, ang kanilang pagkilos ay sumasalungat sa kanilang mga salita nang paulit-ulit. Bagaman sila ang piniling bayan, kahit na sila ay malayang nakapasok sa pakikipagtipan sa Panginoon, hindi nila napananatili ang kanilang bahagi sa kasunduan, na totoong nagresulta sa isang bagay.

`Ano ang pinakamahalagang bahagi para sa Israel patungkol sa tipan? (Exodo 19:4, 5).`

Ang panawagang sumunod sa Diyos, na ingatan ang Kanyang kautusan, ay hindi legalismo noon tulad sa kung ano ngayon (tingnan ang Juan 14:15; Santiago 2:20; Roma 6:11, 12), at gayon pa man, paulit-ulit na ang mga anak ni Israel ay nabigo na isagawa ang kanilang bahagi sa kasunduan.

Sa katunayan, sa una pa man, kahit pa habang namamasdan ang mismong Bundok ng Sinai, nahulog sila sa antas ng pagtalikod (tingnan ang Exodo 32:1–6). Sa kasamaang palad, ang kawalan ng katapatan ay tila higit na naging kaugalian kaysa ang eksepsyon, kaya't, sa halip na madaling nakapasok sa Lupang Pangako, naglagalag sila sa ilang sa loob ng 40 taon.

`Basahin ang Bilang 14:28–35. Ano ang parusa na ipinataw sa bansa dahil sa kanilang pagtanggi na magtiwala sa sinabi ng Panginoon na gawin nila?`

Noon, tulad ngayon, madalas na dumarating ang pagsuway, hindi lamang mula sa tuwirang paghihimagsik (bagaman nangyayari iyon) kundi sa pagkabigo na magtiwala sa sinasabi sa atin ng Diyos. Ang dahilan kung bakit naging lubhang napakasama ito para sa Israel ay ang katotohanan na, tulad ng sinabi mismo ng Diyos, ang lahat ng mga taong ito'y “ ‘nakakita ng Aking kaluwalhatian at ng mga tanda na aking ginawa sa Ehipto at sa ilang, ngunit tinukso pa rin ako nitong makasampung ulit’ ” (Bilang 14:22). Sa kabila ng lahat ng kanilang nakita at naranasan, tumanggi pa rin silang sumunod sa Panginoon at sakupin ang lupain, sa kabila ng mga pangako ng Diyos na magtatagumpay sila (Bilang 13; Bilang 14).

`Isipin kung ano ang sinabi sa itaas: na ang pagsuway ay madalas na bunga ng kakulangan sa pagtitiwala natin sa Salita ng Diyos. Bakit ito totoo, at paano natin matutunan na higit na magtiwala sa Diyos?`