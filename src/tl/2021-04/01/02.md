---
title:  Umibig, Upang Ibigin
date:  26/09/2021
---

Sinasabi ng 1 Juan 4:8, “Ang Diyos ay pag-ibig.” Gaano man kasimple ang apat na mga salitang ito (apat din sa Griyego), ang ideya sa likuran nito ay napakalalim, napakaluwang, na halos hindi natin makuha ang mga implikasyon. Hindi nila sinasabi na ang Diyos ay nagmamahal, o ang Diyos ay nagpapahayag ng pag-ibig, o ang Diyos ay kapahayagan ng pag-ibig kundi ang Diyos ay pag-ibig. Ay pag-ibig— na parang ang pag-ibig ay ang pinakadiwa ng pagkakakilanlan mismo ng Diyos. Bilang mga nagkasalang tao, na may ilang libra lamang ng himaymay at kemikal sa ating mga ulo na gagamitin para maunawaan ang katotohanan, hindi talaga natin kayang maintindihan nang lubos kung ano ang ibig sabihin ng “Diyos ay pag-ibig.”

Ngunit tiyak na maaari nating maunawaan nang sapat upang malaman na ito'y isang napakabuting balita. Kung, sa halip na “Diyos ay pag-ibig," sinabi ito na “Ang Diyos ay pagkamuhi” o “Ang Diyos ay mapaghiganti” o “Ang Diyos ay walang malasakit,” ang pahayag na ito tungkol sa Kanya ay magiging isang bagay na dapat ikabahala.

At ang katotohanan na ang “Diyos ay pag-ibig” ay tumutulong sa atin na mas maunawaan ang ideya na ang pamahalaan ng Diyos, kung paano Niya pinamamahalaan ang lahat ng nilikha, ay sumasalamin ng pag-ibig na iyon. Ang pag-ibig ay lumalaganap sa sansinukob, marahil na mas higit pa sa ginagawa ng gravity. Mahal tayo ng Diyos; at tayo, rin, bilang tugon, ay nararapat magmahal sa Diyos (tingnan ang Deuteronomio 6:5; Marcos 12:30).

Gayunpaman, ang pag-ibig, ay dapat na malayang ipamahagi. Hindi puwedeng ipilit ng Diyos ang pag-ibig; sa sandaling ginawa Niya ito, hindi na ito pag-ibig. Samakatuwid, nang nilikha ng Diyos ang mga matalino at makatwirang nilalang sa langit at sa lupa na may kakayahang magmahal, ang peligro ay laging umiiral na baka hindi nila Siya mahalin. Ang ilan ay hindi — at, kaya naman, ang pinagmulan ng alam nating dakilang tunggalian.

`Bakit ang mga sumusunod na mga talata ay may katuturan lamang sa konteksto ng kalayaan, at peligro, na kasangkot sa pag-ibig? (Isaias 14:12-14; Ezekiel 28:12-17; Apocalipsis 12:7).`

Lalong makahulugan ay ang Ezekiel 28:15, na nagpapakita na kahit na itong anghel, si Lucifer, ay isang perpektong nilalang ng isang perpektong Diyos, ang kasamaan ay natagpuan sa kanya. Ito'y hindi dahil sa nilikha Siya na may ganitong kasamaan sa pasimula. Sa halip, nilikhang may kakayahang umibig, si Lucifer ay may tunay na kalayaang moral, at sa kabila ng lahat ng ibinigay sa kanya ("Bawat mahahalagang bato ay iyong kasuotan"), ang anghel na ito'y naghangad pa ng higit. Ang isang bagay ay nauwi sa isa pang bagay hanggang5 sa nagkaroon ng “digmaan sa langit.”

`Sa ilang mga lugar maaari kang bumili ng mga asong robot, na susundin ang iyong mga utos, huwag dumihan ang karpet, o nguyain ang mga muwebles. Gayunman, magkakaroon ka ba ng anumang uri ng makabuluhang ugnayan sa “aso” na ito? Paano makatutulong ang iyong sagot sa pag-unawa kung bakit nais ng Diyos ang mga nilalang na tunay na malayang makaiibig din sa Kanya?`