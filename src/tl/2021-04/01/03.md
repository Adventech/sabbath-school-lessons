---
title:  Ang Pagbagsak at ang Baha
date:  27/09/2021
---

Halos bawat bata sa paaralan ay narinig na ang kuwento tungkol sa isang mansanas na bumagsak sa ulo ni Isaac Newton, at voila! Natuklasan ni Newton ang gravity. Kung totoo man o hindi na nahulog ang mansanas sa kanyang ulo ay hindi ang mahalagang punto; sa halip, ang punto ay ang mahusay na pananaw ni Newton (hindi rin niya natuklasan ang gravity; ang sinumang nahulog ay nalaman ang tungkol sa gravity) ay ang maunawaan na ang parehong puwersa na nagpabagsak sa mansanas (gravity) ay pinananatili rin ang buwan sa iniikutang landas sa paligid ng mundo, ang mundo sa iniikutang landas sa paligid ng araw, at iba pa.

Mahalaga ito sapagkat, sa libu-libong taon, maraming tao ang naniniwala na ang mga batas na namamahala sa kalangitan ay naiiba sa mga batas na namamahala sa mundo. Ipinakita ni Newton na mali ang paniniwalang ito.

At bagaman ang kontribusyon ni Newton ay sa bahagi ng natural na batas, ang parehong prinsipyo ay totoo sa moral na kautusan. Ang parehong kalayaan, ang kalayaang likas sa pag-ibig, na humantong sa pagbagsak ni Lucifer mula sa langit, ay humantong din sa pagbagsak ng sangkatauhan sa mundo.

`Basahin ang Genesis 2:16, 17 at Genesis 3:1–7. Paanong ang mga talatang ito tungkol sa mga perpektong tao, sa isang perpektong kapaligiran, na nilikha ng isang perpektong Diyos, ay naghahayag din ng makapangyarihang katotohanan tungkol sa kalayaan na likas sa pag-ibig?`

Matapos ang Pagbagsak, ang mga bagay ay napunta mula sa masama patungo sa mas masahol pa, hanggang sa puntong sinabi ng Panginoon tungkol sa sangkatauhan “na ang bawat haka ng mga pag-iisip ng kanyang puso ay palagi na lamang masama” (Genesis 6:5). At kung ang kanilang mga pag-iisip ay masama, tiyak na ang kanilang mga kilos ay gayun din, hanggang sa lubhang napakasama na ng mga bagay kaya winasak ng Panginoon ang buong mundo sa pamamagitan ng Baha—sa isang diwa ay nagbibigay sa sangkatauhan ng pagkakataong muling magpasimula, isang uri ng pangalawang paglikha. Gayunpaman, gaya ng ipinakita sa kuwento ng tore ng Babel (Genesis 11:1-9), ang sangkatauhan ay tila hangad na salungatin ang Diyos. “Nang bahagyang natapos ang tore, ang isang bahagi nito ay inokupahan bilang tirahan ng mga tagapagtayo; ang ibang mga bahagi, na magandang inayos at pinalamutian, ay itinalaga sa kanilang mga diyus-diyosan. Nagdiwang ang mga tao sa kanilang tagumpay, at pinuri ang mga diyos ng pilak at ginto, at itinatag ang kanilang sarili laban sa Tagapamahala ng langit at lupa.”—Ellen G. White, PATRIARCHS AND PROPHETS, p. 119. Kaya naman, bukod sa ginulo ang kanilang wika, ikinalat ng Diyos ang nagkasalang lahi sa ibabaw ng lupa.

`Alalahaning mabuti ang iyong mga iniisip sa buong maghapon. Ano ang itinuturo nito sa iyo tungkol sa katayuan ng iyong sariling puso?`