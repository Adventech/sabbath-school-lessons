---
title:  Ang Pagkatawag ni Abram
date:  28/09/2021
---

Si Abram (na tinawag kalaunan na Abraham) ay unang nagpakita sa talaangkanan ng Genesis 11, na nangyari pagkatapos mabanggit ang pangangalat mula sa Babel.

`Basahin ang Genesis 12:1-3, ang pagtawag ng Diyos kay Abram. Ngayon, sa pagbabalik-tanaw pagkatapos ng krus, pagkatapos ng pagkamatay ni Jesus at pagpapalaganap ng ebanghelyo, paano natin uunawain kung ano ang ipinangakong gagawin ng Diyos sa pamamagitan ni Abram?`

Makalipas ang maraming siglo, si apostol Pablo, sa paghangad na makitungo sa hidwang paniniwala ng mga taga-Galacia, ay tumukoy sa pagkatawag ni Abraham, na ipinakikita ito bilang isang maagang pagpapahayag sa kung ano ang lagging hangarin ng Diyos: ang ebanghelyo sa mundo. “Kaya't inyong nakikita na ang mga sumasampalataya ay mga anak ni Abraham. At ang

kasulatan, na nakakaalam nang una pa man na aariing-ganap ng Diyos ang mga Hentil sa pamamagitan ng pananampalataya, ay ipinahayag ang ebanghelyo nang una pa man kay Abraham, na sinasabi, ‘Sa iyo ay pagpapalain ang lahat ng mga bansa.’ Kaya’t ang mga sumasampalataya ay pinagpapalang kasama ng mananampalatayang si Abraham” (Galacia 3:7–9).

Ang pagkatawag ni Abraham ay unang ipinahayag sa Genesis 12; karamihan sa natitirang bahagi ng Genesis ay ang kuwento ng kanyang lahi ng mga inapo, isang magulong binhi na sinundan ng iba pa, na lumilikha ng magkaaksunod na magulong pamilya, subalit, sa pamamagitan nila ang pangako sa bandang huli ay matutupad, na umaabot sa isang mahalagang pangyayari sa pagkatawag ni Moises.

`Basahin ang Gawa 7:20–36, ang paglalarawan ng martir na si Esteban tungkol kay Moises at ang Exodo. Paano ito naaayon sa unang pangako ng Diyos kay Abraham?`

Sa isang mundong lubhang may kamangmangan, kamalian, at isang pangkalahatang kakulangan ng kaalaman sa katotohanan (ang mga bagay ay walang masyadong pagbabago sa mahigit na tatlong libong taon, hindi ba?), tinawag ng Panginoon ang isang bayan, ang Kanyang bayan, ang binhi ni Abraham, mula sa Ehipto. Sa kanila ay hinangad Niya hindi lamang upang mapanatili ang kaalaman sa katotohanan; ito'y, ang kaalaman tungkol sa Kanya, si Yahweh, at ang plano ng kaligtasan, kundi ikalat din ang kaalaman na iyon sa iba pang bahagi ng mundo.

`Ngayon, paano natin titingnan bilang mga Seventh-day Adventist ang ating mga sarili na may kaugnayan sa buong mundo? Ibig sabihin, anong pagkakatulad ang umiiral sa pagitan natin at ng sinaunang Israel? Higit na mahalaga, anong responsibilidad ang ipinapataw ng pagkakahalintulad na ito sa bawat isa sa atin?`