---
title:  Isang Alipin sa Ehipto
date:  10/11/2021
---

Sa aklat ng Deuteronomio, isang tema ang lumitaw at muling lumitaw: ang pagtubos ng Panginoon sa Kanyang bayang Israel mula sa lupain ng Ehipto. Paulit-ulit, pinapaalalahanan sila sa ginawa ng Diyos para sa kanila: “ ‘ “Inilabas kami ng PANGINOON sa Ehipto ng kamay na makapangyarihan, ng unat na bisig, ng malaking pagkasindak, ng mga tanda, at ng mga kababalaghan” ’ ” (Deuteronomio 26:8; tingnan din ang Deuteronomio 16:1-6).

Sa katunayan, sa buong Lumang Tipan, ang kuwento ng Exodo ay tinukoy bilang isang halimbawa ng makapangyarihang pagliligtas ng Diyos pamamagitan ng Kanyang biyaya, mula sa pagkaalipin at paniniil ng Ehipto: “Sapagkat ikaw ay aking iniahon mula sa lupain ng Ehipto, at tinubos kita mula sa bahay ng pagkaalipin” (Mikas 6:4).

Kahit na sa Bagong Tipan, ang ideyang ito'y lumitaw, kasama ang Paglabas mula sa Ehipto sa pamamagitan ng dakilang kapangyarihan ng Diyos na isang simbolo ng kaligtasan sa pamamagitan ng pananampalataya kay Cristo: “Sa pananampalataya'y tinahak nila ang Dagat na Pula na tulad sa tuyong lupa, ngunit nang tangkaing gawin ito ng mga Ehipcio ay nalunod sila” (Hebreo 11:29; tingnan din ang 1 Corinto 10:1-4).

`Basahin ang Deuteronomio 5:6–22, kung saan inulit ni Moises ang kautusan, ang Sampung Utos, ang pundasyon ng kasunduan sa kanilang tipan kay Yahweh. Pansinin ang ika-apat na utos at ang dahilang ibinigay para rito. Ano ang sinasabi rito na naghahayag ng pagiging tunay ng kautusan at biyaya?`

Inuulit ni Moises ang pangunahing utos na magpahinga sa ikapitong araw na Sabbath ngunit binigyan niya ito ng dagdag na diin. Iyon ay, kahit na ito'y isinulat sa bato sa Exodo, rito ay pinalalawak ni Moises kung ano ang naibigay sa kanila. Ipangilin ang Sabbath, hindi lamang bilang isang alaala ng paglikha, bilang isang alaala ng pagtubos mula sa Ehipto. Ang biyaya ng Diyos ang nagligtas sa kanila mula sa Ehipto at inalok sila ng pamamahinga mula sa kanilang mga gawa (Hebreo 4:1–5). Ngayon, bilang tugon sa biyaya na ibinigay sa kanila ng Diyos, kailangan nilang ipaabot ang biyayang iyan sa iba. Kung gayon, sa pagkakataong ito, ang ikapitong araw na Sabbath ay hindi lamang isang makapangyarihang simbolo ng Paglikha kundi isa ring makapangyarihang simbolo ng Pagtubos at biyaya. Ang bawat isa sa sambahayan, hindi lamang ang mga anak, kundi kasama ang mga tagapaglingkod, mga hayop, at maging ang mga dayuhan sa gitna nila, ay makapagpapahinga. Iniaalok din ng Sabbath sa iba ang biyaya na ibinigay sa mga Judio, kahit na sa mga taong nasa labas ng tipan. At ito'y matatagpuan sa puso ng kautusan ng Diyos. Kung ano ang kagandahang-loob na ginawa ng Diyos sa kanila, ay kailangan din nilang gawin sa iba. Ganito ito kasimple.

`Basahin ang Mateo 18:21–35. Sa paanong paraan ang prinsipyo sa talinghagang ito naihayag sa utos na Sabbath, lalo na sa nabigyan diin sa Deuteronomio?`