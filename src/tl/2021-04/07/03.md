---
title:  Kautusan sa Deuteronomio
date:  08/11/2021
---

Ang bansang Hebreo sa mga hangganan ng Canaan, ang bayang pinili ng Diyos, ay sa wakas malapit ng magmana ng lupang ipinangako sa kanila ng Diyos. At, tulad ng nakita natin, ang Deuteronomio ang panghuling mga tagubilin ni Moises sa mga Hebreo bago nila sakupin ang lupain. At kabilang sa mga tagubiling iyon ay ang mga utos na susundin.

`Basahin ang mga sumusunod na talata. Anong punto ang ipinahayag nang paulit-ulit, at bakit napakahalaga ng puntong ito para sa mga tao? Deuteronomio 4:44; Deuteronomio 17:19; Deuteronomio 28:58; Deuteronomio 30:10; Deuteronomio 31:12; Deuteronomio 32:46; Deuteronomio 33:2.`

Kahit na ang pinaka-pahapyaw na pagbasa sa aklat ng Deuteronomio ay ipinakikita kung gaano kahalaga ang pagsunod sa kautusan para sa bansang Israel. Sa tunay na diwa, ito'y ang kanilang obligasyon sa tipan. Malaki ang ginawa ng Diyos para sa kanila at magpapatuloy pang gagawa para sa kanila— mga bagay na hindi nila magagawa para sa kanilang sarili at kung tutuusin ay sila'y mga hindi karapat-dapat (na kung ano ang biyaya, binibigyan tayo ng Diyos kahit hindi tayo karapat-dapat). Kaya ang hiling Niya bilang tugon ay ang pagsunod sa Kanyang kautusan.

Walang pagkakaiba sa ngayon. Ang biyaya ng Diyos ang nagliligtas sa atin, hiwalay sa mga gawa ng kautusan—“Sapagkat pinaninindigan natin na ang tao ay itinuturing na ganap sa pananampalataya na hiwalay sa mga gawa ng kautusan (Roma 3:28)—at ang ating tugon ay ang pagsunod sa kautusan. Gayunpaman, ating sinusunod ang kautusan, bagaman hindi isang walang kabuluhang pagtatangka para maligtas sa pamamagitan nito—“Sapagkat sa pamamagitan ng mga gawa ng kautusan ay ‘walang tao na ituturing na ganap sa paningin niya,’ sapagkat pamamagitan ng kautusan ay ang pagkakilala ng kasalanan” (Roma 3:20) — kundi bunga ng kaligtasan na buong kagandahang-loob na ibinigay sa atin. “Kung ako’y inyong minamahal ay tutuparin ninyo ang aking mga utos” (Juan 14:15).

Ang Deuteronomio ay maaaring makita bilang isang napakahalagang aral sa biyaya at kautusan. Sa pamamagitan ng biyaya ay tinubos tayo ng Diyos, ginagawa para sa atin kung ano ang hindi natin kayang gawin para sa ating sarili (tulad din ng Israel na hindi kayang makatakas mula sa Ehipto sa kanilang sarili lamang), at bilang tugon tayo ay nabubuhay, sa pamamagitan ng pananampalataya, isang buhay ng pagsunod sa Kanya at sa Kanyang kautusan. Mula sa pagbagsak ni Adan hanggang sa mga nabubuhay sa panahon ng kaligaligan at ng marka ng hayop, isang bayang inilalarawan bilang mga “tumutupad sa mga utos ng Diyos, at humahawak ng matatag sa pananampalataya ni Jesus” (Apocalipsis 14:12) — ang ugnayan ng Diyos sa Kanyang tipang bayan ay isa na ayon sa kautusan at biyaya. Ang biyaya ng Diyos ang nagpapatawad sa atin sa paglabag sa Kanyang kautusan, at ang biyaya din ng Diyos ang nagbibigay-daan sa atin na sundin ang Kanyang kautusan, isang pagsunod na bumabangon mula sa ating tipang pakikipag-ugnayan sa Kanya.

`Paano natin maiiwasan ang bitag na hindi maging legalista sa ating pagsunod sa kautusan?`