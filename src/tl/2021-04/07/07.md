---
title:  Karagdagang Kaisipan
date:  12/11/2021
---

“Ang kaaway ni Cristo, na naghimagsik laban sa kautusan ng Diyos sa langit, ay, bilang isang bihasa, nasanay na heneral, ay kumilos ng kanyang buong kapangyarihan, na naglalabas ng magkakasunod na paraan, puno ng panlilinlang, para pawalang-saysay ang kautusan ng Diyos, ang tanging tunay na detektor ng kasalanan, ang pamantayan ng katuwiran.”—Ellen G. White, REVIEW AND HERALD, Nobyembre 18, 1890.

Dalawang trilyong mga galaksi ang nagniningning sa sansinukob. Isang daang bilyong bituin ang bumubuo ng bawat kalawakan. Iyan ay 100,000,000,000. Dalawang trilyong mga galaksi, na 100 bilyong bituin bawat isa, ay mayroong 200,000,000,000,000,000,000,000 mga bituin.

Ngayon, ito'y isang prinsipyo ng pag-iral: anuman ang nagpanukala at lumilikha ng isang bagay ay dapat na mas dakila at nakahihigit kaysa sa kung ano ang pinanukala at nilikha. Si Picasso ay mas dakila at nakahihigit kaysa sa nilikhang sining ni Picasso. Ang Diyos na nagpanukala at lumikha ng ating kosmos ay dapat na mas dakila kaysa sa kosmos at nakahihigit din dito.

Taglay iyan sa isipan, pag-isipan ang sumusunod na teksto: “Sa simula ay ang Salita, at ang Salita ay kasama ng Diyos, at ang Salita ay Diyos. Sa simula ay kasama na siya ng Diyos. Lahat ng mga bagay ay ginawa sa pamamagitan niya at kung wala siya'y hindi nagawa ang anumang bagay na ginawa” (Juan 1:1-3). Iyan ay, ang Diyos na lumikha ng lahat ng nalikha, ang 200,000,000,000,000,000,000,000 bituin at lahat ng iba pa—ginawa Niya ang ano? Siya'y “nagpakababa,” naging sanggol, nabuhay nang walang kasalanan, pagkatapos ay namatay sa krus, na pinasan sa Kanyang sarili ang parusa para sa ating mga kasalanan at kasamaan upang magkaroon tayo ng ipinangakong buhay na walang hanggan.

Sa harap natin ay ang dakilang katotohanang ito: ang biyayang ibinigay sa atin kay Jesu-Cristo sa krus. At ano ang hinihiling ng Diyos sa atin bilang kapalit? “Ito ang wakas ng bagay; lahat ay narinig. Matakot ka sa Diyos, at sundin mo ang kanyang mga utos; sapagkat ito ang buong katungkulan ng tao” (Eclesiastes 12:13).

**Mga Tanong Para sa Talakayan**:

`Sa klase, balikan muli ang tanong sa dulo ng pag-aaral noong Lunes, tungkol sa kung paanong ang mga taong naniniwala sa pagsunod sa kautusan ng Diyos, ang Sampung Utos (kasama ang pang-apat) ay maiiwasan ang mga mapandayang bitag ng legalismo. Paanong ang pagsunod, kahit na ang mahigpit at hindi matitinag na pagsunod, ay naiiba sa legalismo, at paano natin malalaman ang pagkakaiba ng dalawa?`

`Ano ang ilang mga kuwento na iyong narinig (o mismong nalaman) tungkol sa mga taong lumabag sa Sampung Utos na nakaranas ng mga takot na resulta mula sa paglabag? Ano ang dapat ituro nito sa atin kung paanong ang kautusan ay sumasalamin sa katotohanan ng pag-ibig ng Diyos sa atin?`

`Bakit dapat ipakita sa atin ng krus ang kawalang-saysay ng pagsisikap natin sa ating sariling paraan na makarating sa langit?`