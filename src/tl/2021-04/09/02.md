---
title:  Mi-Yitten
date:  21/11/2021
---

Ang biblikal na Hebreo, tulad ng karamihan sa mga wika, ay naglalaman ng mga idyoma, kapag ang mga espesipikong salita ay ginamit upang mangahulugan ng iba sa kung ano ang aktuwal na sinasabi nila. Ang isang idyoma sa Lumang Tipan ay Mi-yitten. Mi ang tanong na “sino?” at ang yitten ay nangangahulugan “magbibigay?” Kaya, sa literal, Mi-yitten ay “Sino ang magbibigay?”

Gayunpaman, sa Lumang Tipan,ang mga salita ay nagpapahayag ng ideya ng isang pagnanais, ng isang pagnanasa, ng isang taong matinding magnanais ng isang bagay.

Halimbawa, pagkatapos ng kanilang pagtakas mula sa Ehipto, ang mga Israel sa kanilang pagharap sa mga hamon sa ilang, ay nagpahayag, “ ‘Namatay na sana kami sa pamamagitan ng kamay ng PANGINOON sa lupain ng Ehipto’ ” (Exodo 16:3). Ang mga salitang “na sana” ay nagmula sa mi-yitten.

Sinalita ni David sa Awit 14:7, “Oh kung ang kaligtasan ng Israel ay manggagaling sa Zion!” Hindi sinabi ng Hebreo na “Oh”; sabi nito ay mi-yitten.

Sa Job 6:8, nang kanyang sinabi, “Oh, makamit ko nawa ang aking kahilingan” —ang “Oh” ay, muli, mula sa mi-yitten.

`Basahin ang Deuteronomio 5:22–29, na espesyal na magtuon sa talatang 29. Ano ang ibig sabihin na ang salitang isinalin bilang “Oh” ay nagmula sa mi-yitten?`

Narito ang Panginoon—ang Diyos na Manlilikha, ang Isa na gumawa ng kalawakan, panahon, at matter, ang Isa na lumikha sa ating mundo sa pamamagitan ng salita, ang Isa na nagbigay kay Adan ng hininga ng buhay—nagsasalita ng salitang karaniwang nauugnay sa mga kahinaan at mga limitasyon ng sangkatauhan. Ano ngang halimbawa ng reyalidad ng malayang kalooban! Dito ay makikita natin na may mga hangganan sa magagawa ng Diyos sa gitna ng dakilang tunggalian. Ang paggamit ng mi-yitten ay nagpapahiwatig na kahit ang Diyos ay hindi yuyurakan ang malayang kalooban; sa sandaling ginawa Niya ito, hindi na ito magiging malaya.

At tulad na tayong mga tao ay malayang magkasala, malaya rin tayong piliin ang panginoon, pumili na maging bukas sa Kanyang pangunguna, pumili, sa pamamagitan ng pagtugon sa Kanyang Espiritu, na magsisi mula sa ating mga kasalanan at sumunod sa kanya. Sa huli, ang pagpili ay nasa sa atin, at atin lamang, at ito'y isang pagpiling dapat nating gawin araw-araw, sa bawat sandali.

`Ano ang ilan sa mga pagpili na haharapin mo sa mga susunod na ilang oras o ilang araw? Paano mo matututuhang isuko ang iyong kalooban sa Diyos upang, sa pamamagitan ng Kanyang lakas, makagagawa ka ng mga tamang pagpili?`