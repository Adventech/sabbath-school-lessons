---
title:  Ibaling ang Kan ilang mga Puso
date:  20/11/2021
---

### Basahin Para sa Pag-aaral sa Linggong Ito
Deuteronomio 5:22–29; Deuteronomio 4:25–31; Deuteronomio 30:1-10; Mateo 3:1–8; Marcos 1:15; Mga Gawa 2:37, 38.

> <p>Talatang Sauluhin</p>
> “ ‘Ngunit kung mula roon ay iyong hahanapin ang PANGINOON mong Diyos, siya'y iyong matatagpuan kung iyong hahanapin ng buong puso at buong kaluluwa’ ” (Deuteronomio 4:29).

Isang simpleng katotohanan ng buhay ang angkop sa ating lahat: tayo ay makasalanan. Paminsan-minsan naririnig natin ang ilang “dalubhasa” na idinadaing ang ideya ng Cristiano tungkol sa pagiging makasalanan ng tao, ngunit ang dapat lamang gawin ng isang tao ay tingnan ang balita sa isang araw o gumawa ng mabilis na surbey ng kasaysayan ng tao, at ang pagiging makatotohanan ng Cristianong doktrinang ito'y magiging maliwanag.

O, para mas madali, ang dapat lang gawin ng isang tao ay tumingin sa salamin; hindi ganyan kalayo. Ang sinumang may lakas ng loob na suriin nang malalim ang loob ng sariling puso (na maaaring isang nakatatakot na lugar puntahan) ay alam ang katotohanan ng Roma 3:9-23, na nagtatapos sa salitang: “yamang ang lahat ay nagkasala, at hindi nakaabot sa kaluwalhatian ng Diyos” (Roma 3:23).

Siyempre, ang mabuting balita ay matatagpuan sa susunod na talata, sa “itinuturing na ganap ng kanyang biyaya bilang kaloob pagtubos na na kay Cristo Jesus” (Roma 3:24). Napakahalaga sa mabuting balitang ito ang pagsisisi: kinikilala ang ating kasalanan; na nalulungkot dahil dito; humihingi ng kapatawaran sa Diyos para rito; at, higit sa lahat, tinatalikuran ito. Dahil tayo ay makasalanan, ang pagsisisi ay mahalagang bahagi sa ating Cristianong pamumuhay. At sa linggong ito, makikita natin ang ideya ng pagsisisi tulad ng ipinahayag sa Deuteronomio.