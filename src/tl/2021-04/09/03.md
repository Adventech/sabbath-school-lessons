---
title:  Hanapin Ako at Matatagpuan Ako
date:  22/11/2021
---

Sa buong Biblia matatagpuan natin ang katibayan ng Diyos. Iyan ay, alam na Niya ang lahat ng mangyayari. Ang pagtaas at pagbagsak ng mga imperyo ng mundo (Daniel 7) o mga indibidwal na kilos ilang oras lamang bago sila mangyari—“ ‘Katotohanang sinasabi ko sa iyo, sa gabing ito, bago tumilaok ang manok, ay ipagkakaila mo ako ng tatlong ulit’ ” (Mateo 26:34)—alam ng Panginoon ang wakas mula sa pasimula. Ang Kanyang patiunang kaalaman, maging ang ating malayang pagpili, ay walang kinalaman sa kalayaan ng mga pagpiling iyon.

Sa gayon, alam ng Panginoon, bago pa man Niya dinala ang Israel sa lupain, kung ano ang kanilang gagawin kapag nasa lupain na sila.

`Basahin ang Deuteronomio 4:25–28. Anong sinabi ng Panginoon na gagawin ng mga tao pagkatapos nilang mapunta sa lupaing ipinangako sa kanila?`

Sa mga naunang talata, partikular na sinabi ng Panginoon sa kanila na huwag gumawa ng mga diyus-diyosan at huwag sambahin ang mga ito (Deuteronomio 4:15–20). Gayunpaman, ang mga sumusunod na talata ay lubos na nagsasabi na ang paggawa ng mga diyus-diyosan at pagsamba sa kanila ay ang mismong kanilang gagawin, sa kabila ng lahat ng mga babala.

Pansinin na sa Deuteronomio 4:25, malinaw si Moises na hindi ito mangyayari kaagad. Matapos ang lahat ng kanilang naranasan, malamang na hindi kaagad sila mahuhulog sa idolatriya. Gayunpaman, sa paglipas ng panahon, pagkatapos ng isang henerasyon o higit pa, ang tendensiyang “malimutan” (Deuteronomio 4:9) ang ginawa ng Panginoon sa kanila, at kung ano ang Kanyang ibinabala sa kanila, ay mag-uudyok sa kanilang gawin kung ano ang mismong Kanyang ibinabala.

`Basahin ang Deuteronomio 4:29–31. Anong sinabi ng Panginoon na Kanyang gagawin para sa kanila sa partikular na sitwasyong ito.`

Kahanga-hanga ang biyaya ng Diyos. Kahit na nahulog sila sa kakilakilabot na kasamaan ng idolatriya, kahit na matapos nilang tanggapin ang mga angkop na kaparusahan ng kanilang mga kasalanan, kung babalik sila sa Panginoon, patatawarin Niya sila at panunumbalikin sila. Sa madaling salita, kung kanilang malayang piliing magsisi, Kanyang tatanggapin ang kanilang pagsisisi.

Ang salita sa Deuteronomio 4:30, na madalas isalin na “magbabalik-loob,” ay talagang nangangahulugang “babalik.” Iyan ay, babalik sila sa Panginoon, kung saan sila nararapat naroon. Ang Hebreong salitang teshuvah, mula sa parehong salitang ugat para sa “babalik,” ay nangangahulugang “pagsisisi.”

Kaya’t, ang pinakabuod, anuman ang kasangkot sa pagsisisi, ito'y pagbabalik sa Diyos pagkatapos nating mahiwalay sa Kanya dahil sa ating mga kasalanan.