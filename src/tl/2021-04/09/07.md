---
title:  Karagdagang Kaisipan
date:  26/11/2021
---

“Sa bawat hakbang ng pagsulong sa Cristianong karanasan ang ating pagsisisi ay lalalim. Ito'y para sa mga pinatawad ng Panginoon, para roon sa mga kinikilala Niya bilang Kanyang bayan, na sinabi Niya, ‘Kung magkagayo'y inyong maaalala ang inyong masasamang lakad, at ang inyong mga gawa na hindi mabuti. Kayo’y masusuklam sa inyong sarili dahil sa inyong mga kasamaan at mga karumal-dumal na gawa.’ Ezekiel 36:31. Muli ay Kanyang sinabi, ‘Aking itatatag ang aking tipan sa iyo, at iyong malalaman na ako ang PANGINOON; upang iyong maalala, at mapahiya ka, at kailan pa man ay hindi mo na ibuka ang iyong bibig dahil sa iyong kahihiyan, kapag aking pinatawad ka sa lahat ng iyong ginawa, sabi ng Panginoong DIYOS.’ Ezekiel 16:62, 63. Kung magkagayon ang ating mga labi ay hindi magbubukas sa pagluwalhati sa sarili. Ating malalaman na an gating katapatan ay nakay Cristo lamang. Ating gagawin ang pagtatapat ng apostol bilang atin. ‘Sapagkat nalalaman ko na walang mabuti na nananatili sa akin, samakatuwid ay sa aking laman.’ Roma 7:18. ‘Subalit huwag nawang mangyari sa akin ang magmalaki, maliban sa krus ng ating Panginoong Jesu-Cristo, na sa pamamagitan nito ang sanlibutan ay ipinako sa krus para sa akin, at ako’y sa sanlibutan.’ Galacia 6:14.”—Ellen G. White, CHRIST'S OBJECT LESSONS, pp. 160, 161.

“ ‘Ang kabutihan ng Diyos ang umaakay sa iyo sa pagsisisi.’ Roma 2:4. Isang ginintuang kadena, ang awa at habag ng banal na pag-ibig, ay ipinapasa sa bawat nanganganib na kaluluwa. Sinabi ng Panginoon, ‘Inibig kita ng isang walang hanggang pag-ibig, kaya't ipinagpatuloy ko ang aking kagandahang-loob sa iyo.’ Jeremias 31:3.”— Pahina 202.

**Mga Tanong Para sa Talakayan**:

`Bagaman dapat tayong magsisi, paano tayo magiging maingat na iwasan ang bitag na gawin ang pagsisisi bilang isang bagay na kapuri-puri, na parang ang pagsisisi mismo ay gumagawa sa ating maging matuwid sa harapan ng Diyos? Ano ang tanging paraan upang tayo'y maging matuwid sa harap ng Diyos?`

`“At si Judas na nagkanulo kay Jesus, nang nakitang hinatulan na ito, ay nagsisi at isinauli ang tatlumpung pirasong pilak sa mga punong pari at sa matatanda, na sinasabi, ‘Ako'y nagkasala sa pagkakanulo ko sa dugong walang sala.” Ngunit sinabi nila, ‘Ano iyon sa amin? Ikaw ang bahala diyan.’ At inihagis niya sa templo ang mga piraso ng pilak at sya’y umalis. Humayo siya at nagbigti” (Mateo 27:3-5). Walang duda na nalungkot si Judas sa ginawa niya kay Jesus (pagkatapos ng lahat, pinatay niya ang kanyang sarili). Gayunman, bakit ang kanyang mga ginawa ay hindi itinuring na tunay na pagsisisi.`

`Paanong ang reyalidad ng pagiging makasalanan ng tao, kahit na ang sarili nating pagiging makasalanan, ay magpapanatili sa atin na maging magpakumbaba sa harap ng iba (anupa't hindi natin sila hahatulan) at sa harap ng Diyos? Bakit ang katotohanang kinailangan ang krus (ito'y, ang kamatayan ng Anak ng Diyos) para iligtas tayo ay nagpapakita sa atin kung gaano talaga kasama ng kasalanan?`