---
title:  Siya ang Unang Umibig sa Atin
date:  19/10/2021
---

Kahit sa kalagitnaan ng mga patakaran at regulasyon sa Deuteronomio at lahat ng mga pakiusap na babala sa bansang Judio na ang mga tao ay dapat sumunod sa “Kanyang mga utos, Kanyang mga kahatulan, at Kanyang mga tuntunin,” sila ang una at pangunahing iibig sa Diyos nang buong puso at kaluluwa at lakas. Siyempre, mayroon silang magagandang dahilan na gawin iyon.

`Basahin ang Deuteronomio 4:37; Deuteronomio 7:7, 8, 13; Deuteronomio 15. Deuteronomio 23:5; at Deuteronomio 33:3. Ano ang itinuturo ng mga talatang ito tungkol sa pag-ibig ng Diyos sa Kanyang bayan?`

Muli at muli sa Deuteronomio, sinabi ni Moises sa mga tao ang tungkol sa pag-ibig ng Diyos para sa kanilang mga magulang at para sa kanila. Ngunit higit sa mga karaniwang salita, ipinahayag ng Panginoon ang pag-ibig na ito sa pamamagitan ng Kanyang mga gawa. Iyon ay, kahit na sa kanilang mga pagkukulang, kanilang mga kabiguan, kanilang mga kasalanan, ang pag-ibig ng Diyos para sa kanila ay nanatiling matatag—isang pag-ibig na makapangyarihang ipinakita sa Kanyang pakikitungo sa kanila.

"Tayo'y umiibig sapagkat siya ang unang umibig sa atin” (1 Juan 4:19).

`Paano tayo matutulungan ng talatang ito na maunawaan kung bakit dapat nating ibigin ang Diyos?`

Ang pag-ibig ng Diyos sa atin ay nauna na bago pa tayo umiral, anupa't ang panukala ng kaligtasan ay naihanda na bago pa man “itinatag ang sanlibutan” (Efeso 1:4).

Tulad ng sinabi ni Ellen G. White: “Ang plano para sa ating pagtubos ay hindi isang panukala pagkatapos mangyari, isang plano na nabuo pagkatapos ng pagkahulog ni Adan. Ito'y isang paghahayag ng ‘hiwaga na inilihim sa napakahabang panahon.’ Roma 16:25. Ito'y isang paglalahad ng mga alituntunin na mula sa walang hanggang panahon ay pundasyon ng trono ng Diyos.”—THE DESIRE OF AGES, p. 22.

Tunay nga, napakapalad nating lahat na ang Diyos ay isang Diyos ng pag-ibig, isang pag-ibig na napakadakila na Siya'y nagtungo sa krus para sa atin, isang mapagsakripisyong pag-ibig na kung saan “Siya'y nagpakababa sa kanyang sarili, at naging masunurin hanggang sa kamatayan, maging sa kamatayan man sa krus” (Filipos 2:8). Kaya't, tayo ngayon ay mayroong pahayag ng pag-ibig ng Diyos para sa atin na marahil ay hindi naisip ng mga anak ni Israel.

`Sa halip na pag-ibig, paano kaya kung ang Diyos ay pagkamuhi o kung walang pakialam? Anong uri kaya ng mundo ito? Bakit ang paghahayag ng pag-ibig ng Diyos para sa atin ay isang bagay na dapat nating tunay na ikagalak?`