---
title:  Ang Ibigin ang Diyos
date:  17/10/2021
---

Matapos isinalaysay ni Moises sa mga anak ni Israel ang kanilang kasaysayan, sinimulan niya silang bigyan ng mga tagubilin kung ano ang dapat nilang gawin upang sakupin ang lupain at sumagana roon. Tunay nga, maaaring ikatwiran ng isa na ang malaking bahagi sa Deuteronomio ay ganito na: sinasabi ng Panginoon sa mga tao kung ano ang kailangan nilang gawin upang mapanatili ang kanilang bahagi sa tipan, na may kagandahang-loob Niyang ginawa sa kanila sa pagsasakatuparan ng Kanyang pangako sa kanilang mga magulang.

Nagsisimula ang Deuteronomio 6 nang ganito: “ ‘Ngayon, ito ang utos, mga tuntunin, at mga batas, na iniutos sa akin ng PANGINOON ninyong Diyos na ituro sa inyo, upang inyong magawa ang mga ito sa lupaing inyong paroroonan upang angkinin, upang ikaw ay matakot sa PANGINOON mong Diyos, na iyong ingatan ang lahat niyang mga tuntunin at ang kanyang mga utos na aking iniutos sa iyo, at sa iyong anak, at sa anak ng iyong anak sa lahat ng araw ng iyong buhay; at upang ang iyong mga araw ay humaba’ ” (Deuteronomio 6:1, 2).

`Basahin ang Deuteronomio 6:4, 5. Anong utos ang ibinigay ng Panginoong Diyos sa mga anak ni Israel sa talatang 5? Anong ibig sabihin niyan?`

Ibigin mo ang PANGINOON mong Diyos ng iyong buong puso ... ? Gaano ngang kawili-wili na dito, sa gitna ng kautusan, sa gitna ng lahat ng mga babala, patakaran, at mga probisyon, ang mga tao ay tinawag na ibigin ang Diyos. At hindi lamang ang ibigin Siya kundi ang gawin ito “ ‘ng iyong buong puso, ng iyong buong kaluluwa, at ng iyong buong lakas,’ ” na tumutukoy sa ganap na katangian ng pag-ibig na ito.

Ang ibigin ang Diyos nang buong puso at kaluluwa at lakas ay nangangahulugang ang ating pag-ibig sa Kanya ay dapat na pinakamataas sa ating pag-ibig para sa lahat ng bagay at lahat ng tao, sapagkat Siya ang pundasyon at batayan ng lahat ng ating pagkatao at pag-iral at lahat ng iba pa. Ang pag-ibig para sa Kanya par hlagay ang ating pag-ibig sa lahat ng iba pa sa tamang pananaw.

Sa Hebreo, ang salitang “iyong” para sa iyong Diyos, ang iyong puso, ang iyong lakas, ay nasa isahan. Oo, ang Diyos ay nakikipag-usap sa bayan sa kabuuan, ngunit ang kabuuan ay kasing lakas lamang gaya ng mga bahagi. Nais ng Panginoon na ang bawat isa sa atin, kahit na bahagi ng isang mas malaking grupo, na maging tapat sa Kanya bawat isa, at dapat ang pundasyon ng katapatang iyon ay ang pag-ibig natin sa Kanya, kung sino Siya, at kung ano ang ginawa Niya para sa atin.

`Ano ang ibig sabihin sa iyo na mahalin ang Diyos nang iyong buong puso at kaluluwa at lakas?`