---
title:  Ang Pangunahing Utos
date:  21/10/2021
---

Gayunman, ang ilang mga Cristiano, sa iba't ibang kadahilanan, ay naghahangad na paghiwalayin ang Lumang Tipan mula sa Bago, hindi ito magagawa, dahil halos mawawalan na ng tunay na kahulugan ang Bagong Tipan. Ang Bagong Tipan, sa pagpapahayag nito tungkol kay Jesus at mga teolohikong paliwanag nito tungkol sa Kanyang buhay, kamatayan, pagkabuhay na mag-uli, at ministeryo bilang Dakilang Saserdote, ay tumutukoy sa katuparan ng maraming mga hula at anino sa Lumang Tipan. Sa maraming paraan, ang Lumang Tipan ay bumubuo sa pinagmulan, sa konteksto, sa batayan para sa Bago. Ang parehong mga Tipan ay nagpapakita ng kabutihan at pag-ibig ng Diyos.

Ito’ y isang dahilan kung bakit ang Bagong Tipan, kasama si Jesus, ay paulit-ulit na sumipi sa Luma.

`Basahin ang Marcos 12:28–30. Ano ang tinatanong tungkol sa “pangunahing utos sa lahat”? Ano ang tugon ni Jesus at saan Niya kinuha ang kanyang sagot?`

Kawili-wili na ang isang eskriba, isang taong nagtalaga ng kanyang buhay sa pag-unawa sa kautusan at sa kung paano ito ilapat, ay magtatanong ng tanong na ito. Gayunpaman, maraming kautusang pinaniwalaang kailangan nilang sundin (kalaunan sinabi sa tradisyon ng mga Judio na mayroong 613 na mga batas), hindi nakagugulat na gusto nilang dalhin lahat ng ito sa isang tanong.

At ano ang ginawa ni Jesus?

Dumiretso Siya sa Deuteronomio 6, nagpasimula sa “ ‘Pakinggan mo o Israel: ang PANGINOON nating Diyos ay iisang PANGINOON’ ” (Deuteronomio 6:4), at pagkatapos ay sinipi rin ang sumunod na talata, tungkol sa ibigin ang Diyos nang buong puso, kaluluwa, at lakas. Itinuro Niya ang susing pagpapatunay na ang Panginoon ay kanilang Diyos, ang kanilang nag-iisang Diyos, at batay sa dakilang katotohanang ito, tinawag sila upang ibigin Siya nang lubusan.

Ano nga ang higit na “kasalukuyang katotohanan” kaysa sa utos na ito? Sa mga huling araw, kapag ang mga pangwakas na pangyayari ay magaganap at ang bawat tao ay tatawagin upang pumili ng isang panig o ng iba sa isang dramatikong paraan, ang mga utos ng Diyos (Apocalipsis 14:12) ay may gagampanan na mahalagang papel.

Sa huli, ang panig na pipiliin natin, kahit na sa harap ng pag-uusig, ay ibabatay kung tunay na iniibig natin ang Diyos o hindi. Iyan ang nagpapasya na isyu, at maaari lamang nating ibigin ang Diyos nang buong puso at kaluluwa at lakas kapag ating nakilala Siya sa ating sarili at maranasan sa ating sarili ang Kanyang kabutihan, pag-ibig, at biyaya. Kung kinakailangan, iyan ay isang dahilan para ibigay ang sariling buhay.

`Kung may magtatanong sa iyo: Paano iibigin ng mga tao ang isang Diyos na hindi nila kailanman nakita nang personal, ano ang sasabihin mo? Sa klase, pag-usapan ang iyong sagot.`