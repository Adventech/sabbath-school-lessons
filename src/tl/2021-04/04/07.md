---
title:  Karagdagang Kaisipan
date:  22/10/2021
---

“Ang krus ni Cristo ang magiging siyensya at awit ng mga tinubos hanggang sa buong walang hanggan. Sa Cristong naluwalhati makikita nila ang Cristong ipinako. Hindi kailanman malilimutan na Siya na ang kapangyarihan ay lumikha at nagtaguyod ng hindi mabilang na mga mundo sa malawak na nasasakupan ng kalawakan, ang Minamahal ng Diyos, ang Kamahalan ng langit, Siya na kinagigiliwang sambahin ng mga kerubin at nagniningning na

mga serafin— nagpakababa ng sarili upang maiangat ang nagkasalang tao; na pinasan Niya ang pagkakasala at kahihiyan ng kasalanan, at ang pagtatago ng mukha ng Kanyang Ama, hanggang sa ang mga kaabahan ng isang nawaglit na mundo ay nagwasak ng Kanyang puso at dumurog ng Kanyang buhay sa krus ng Kalbaryo. Na ang Lumikha ng lahat ng mundo, ang Tagapamagitan ng lahat ng kapalaran, ay Kanyang itinabi ang kaluwalhatian at nagpakababa ng Kanyang Sarili dahil sa pag-ibig sa tao ay magdudulot kailanman ng pagkamangha at pagsamba ng sansinukob. Habang ang mga bansang naligtas ay tumitingin sa kanilang Manunubos at nakikita ang walang-hanggang kaluwalhatian ng Ama na nagniningning sa Kanyang mukha; habang pinagmamasdan nila ang Kanyang trono na mula sa walang hanggan hanggang sa walang hanggan, at nalalamang ang Kanyang kaharian ay hindi magkakaroon ng katapusan, sila ay sisigaw sa masayang awitin: ‘Karapat-dapat, karapat-dapat ang Kordero na pinatay, at tinubos tayo sa Diyos sa pamamagitan ng Kanyang sariling pinakamamahal na dugo!’ ”—Ellen G. White, THE GREAT CONTROVERSY, pp. 651, 652.

**Mga Tanong Para sa Talakayan**:

`Basahin ang pahayag ni Ellen G. White sa itaas. Ano ang sinasabi na makatutulong sa atin na maunawaan kung bakit ang ating pag-ibig sa Diyos ang dapat na maging pinakadakilang pag-ibig na nasa atin? Isipin kung ano ang ibig sabihin na ang Diyos, ang Isa na “nagtaguyod ng hindi mabilang na mga mundo sa malawak na nasasakupan ng kalawakan” ay ang Isa na nagtungo sa krus para sa atin. Bakit ang katotohanang ito'y dapat na nasa pundasyon ng ating kaugnayan sa Diyos?`

`Higit na pagtuunan ang ideya na mahalin at matakot sa Diyos nang magkasabay. Paano natin gagawin ang dalawa, at bakit natin dapat gawin ang dalawa?`

`Isang bagay ang mahalin ang Diyos kapag ang mga bagay ay maayos sa ating buhay. Paano kapag hindi naging maayos ang mga bagay, kapag nagkaroon ng trahedya? Bakit, sa ganitong mga panahon, ang mahalin ang Diyos ay higit na mahalaga kaysa kapag maayos ang mga bagay?`

`Muling balikan ang huling tanong sa pag-aaral ng Huwebes. Ano ang iba’t ibang mga pamamaraang magagawa mo sa pagpapaliwanag sa isang taong hindi naniniwala kung ano ang kahulugan ng pag-ibig sa Diyos? Paano natin mamahalin bilang mga tao ang isa na hindi natin nakikita nang pisikal? Bakit hindi mahalaga na hindi pa natin Siya nakikita, kahit na sa personal?`