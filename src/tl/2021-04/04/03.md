---
title:  Ang Matakot sa Diyos
date:  18/10/2021
---

Sinabihan ni Moises ang mga anak ni Israel na ibigin ang Diyos nang lahat na mayroon sila. Iyan ay isang utos. Gayunpaman, ilang mga talata bago nito ay binigyan sila ni Moises ng ibang utos: “ ‘Upang ikaw ay matakot sa PANGINOON mong Diyos’ ” (Deuteronomio 6:2).

`Basahin ang Deuteronomio 10:12. Ano ang sinasabi sa tekstong ito tungkol sa pag-ibig at takot, at paano natin ito maiintindihan?`

Sa isang talata ay sinabihan silang matakot sa Diyos, sa isa naman ay ibigin Siya, at sa talatang ito'y sinabihan sila na parehong matakot at mahalin Siya nang magkasabay. Sa karaniwang pagkaunawa sa salitang “matakot” ito’y maaaring isang salungatan, ngunit ito'y hindi. Sa halip, ang matakot sa Diyos—sa diwa ng pagkamangha at paggalang sa kung sino Siya, sa Kanyang awtoridad at kapangyarihan at katarungan at katuwiran, lalo na sa paghahambing sa ating pagkakasala, kahinaan, at lubusang pagdedepende sa Kanya—ay dapat na isang natural na reaksyon. Tayo ay mga nagkasalang nilalang, mga nilalang na lumabag sa kautusan ng Diyos at mga, kundi dahil sa Kanyang biyaya, nararapat tumanggap ng hatol at walang-hanggang kamatayan.

`Basahin ang Efeso 2:1-10. Paano tayo matutulungan ng mga talatang ito na maunawaan kung paano tayo matakot at umibig sa Diyos nang magkasabay?`

Sa kabila ng katotohanan na tayo ay “mga anak ng kapootan” (na kung bakit dapat tayong matakot sa Kanya), namatay si Cristo para sa atin at sa gayon ay binigyan tayo ng isang bagong buhay sa Kanya, na kabilang dito ang kalayaan mula sa kasalanan at hatol ng nakaraan (na kung bakit dapat tayong umibig sa Kanya).

At kung paanong ito'y totoo sa atin ngayon, ang kaparehong prinsipyong ito'y angkop sa sinaunang Israel: sila ay mga bihag sa Ehipto, hinatulan sa pagkaalipin at pang-aapi, at dahil lamang sa pag-ibig ng Diyos sa kanila at biyaya ukol sa kanila na humantong sa kanilang dakilang pagkatubos. “ ‘Aalalahanin mo na ikaw ay naging alipin sa lupain ng Ehipto, at ikaw ay inilabas doon ng PANGINOON mong Diyos’ ” (Deuteronomio 5:15). Hindi kataka-taka, kung gayon, na sila'y parehong umibig at natakot sa Diyos nang magkasabay. At kung gagawin nila iyon, lalo na dapat tayo, na mayroong dakilang katotohanan ng pagkamatay ni Jesus sa krus para sa atin.

`Basahin ang Apocalipsis 14:6, 7. Paano natin maiintindihan kung bakit ang utos na “matakot sa Diyos” ay dapat na unang utos ng mensahe sa huling araw ng  Panginoon sa mundo? Dahil sa alam natin kung ano ang darating sa mundo, bakit ang utos na iyon ay tunay na makabuluhan?`