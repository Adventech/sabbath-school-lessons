---
title:  “Kung Ako'y Inyong Iniibig, Sundin Ninyo ang Aking mga Utos”
date:  20/10/2021
---

Ang Israel—ang bansa sa kabuuan—ay tinawag para ibigin ang Diyos. Ngunit ito'y isang bagay na maaari lamang mangyari nang indibiduwal. Bilang isang tao na binigyan ng malayang kalooban, ang bawat Israelita ay kailangang pumili na ibigin ang Diyos—at dapat nilang ipakita ang pag-ibig na iyon sa pamamagitan ng pagsunod.

Ano ang pagkakatulad sa mga sumusunod na teksto? Iyan ay, ano ang karaniwang tema sa kanila?

`Deuteronomio 5:10`

`Deuteronomio 7:9`

`Deuteronomio 10:12, 13`

`Deuteronomio 11:1`

`Deuteronomio 19:9`

Gaano ngang kalinaw ang Salita ng Diyos? Kung paanong hindi lamang basta sinabi ng Diyos na mahal Niya tayo kundi ipinahayag Niya ang pagmamahal na iyan sa atin sa pamamagitan ng kanyang ginawa at gagawin pa, ang bayan din ng Diyos ay dapat na ipakita ang kanilang pagmamahal sa Diyos sa pamamagitan ng kanilang mga gawa. At sa mga tekstong ito nakikita natin na ang pag-ibig sa Diyos ay nauugnay na hindi maaaring ihiwalay sa pagsunod sa Kanya.

Ito ang dahilan, nang sinabi ni Juan ang mga bagay gaya ng, “Sapagkat ito ang pag-ibig sa Diyos, na ating tuparin ang kanyang mga utos” (1 Juan 5:3), o nang sinabi ni Jesus, “Kung ako'y inyong minamahal ay tutuparin ninyo ang aking mga utos” (Juan 14:15), ang mga talatang ito'y nagpapahayag lamang ng pangunahing aral na ito. Ang pag-ibig sa Diyos ay dapat palaging maipahayag sa pamamagitan ng pagsunod sa Diyos. Iyan ay palaging nangyayari, at patuloy itong mangyayari. At ang pagsunod sa Diyos ay nangangahulugang pagsunod sa Kanyang kautusan, ang Sampung Utos, na kabilang dito ang pang-apat n autos, ang Sabbath. Ang pagsunod sa ika-apat na utos ay hindi legalismo tulad din ng pagsunod sa alin man sa siyam.

Bagaman ang pagsunod sa alinman sa mga utos ay maaaring maging legalismo, ang ganyang uri ng pagsunod ay hindi talaga ginawa mula sa pag-ibig sa Diyos. Kung tunay na mahal natin ang Diyos, lalo na dahil sa ginawa Niya para sa atin kay Cristo Jesus, nanaisin nating sundin Siya, sapagkat iyan ang hinihiling Niyang gawin natin.

Nang paulit-ulit na sinabi ni Moises sa Israel na ibigin at sundin ang Diyos, ginawa niya ito matapos silang matubos mula sa Ehipto. Iyan ay, ang kanilang pag-ibig at pagsunod ay tugon sa pagtubos na ibinigay ng Diyos sa kanila. Sila'y tinubos ng Panginoon. Ngayon ay tutugon sila sa pamamagitan ng matapat na pagsunod sa Kanyang mga utos. May pagkakaiba ba ito ngayon?

`Ano ang iyong sariling karanasan sa paghahangad na sumunod sa Diyos? Ibig sabihin, ano ang iyong mga sariling motibo sa pagsunod sa Diyos? Bakit ito dapat gawin dahil sa pag-ibig sa Kanya? Sa biblikal na pagkaunawa ng takot, anong tungkulin, kung mayroon man, ang gagawin ng takot?`