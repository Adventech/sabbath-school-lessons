---
title:  'Ang Kasalanan ni Moises: Unang Bahagi'
date:  19/12/2021
---

Paulit-ulit, kahit na sa gitna ng kanilang pagtalikod at mga paglalagalag sa ilang, mahimalang naglaan ang Diyos sa mga anak ni Israel. Iyan ay, kahit na hindi sila karapat-dapat (at madalas na nananatiling ganoon), ang biyaya ng Diyos ay dumaloy sa kanila. Tayo rin ngayon ay mga tagatanggap ng Kanyang biyaya, gaano man tayo hindi karapat-dapat na tumanggap nito. Matapos ang lahat, hindi ito biyaya kung tayo'y mga karapat-dapat dito, di ba?

At bukod sa kasaganaan ng pagkain na mahimalang inihanda ng Panginoon para sa kanila sa ilang, isa pang paghahayag ng Kanyang biyaya ay ang tubig, na kung wala ito'y mabilis silang mamamatay, lalo na sa isang tuyo, mainit, at mapanglaw na disyerto. Tungkol sa karanasang iyon, isinulat si Pablo: “at lahat ay uminom ng isang inuming espirituwal. Sapagkat sila'y umiinom sa batong espirituwal na sumunod sa kanila, at ang Batong iyon ay si Cristo” (1 Corinto 10:4). Idinagdag din ni Ellen G. White na “saan man sa kanilang mga paglalakbay na kailangan nila ang tubig, doon sa mga bitak ng bato sa tabi ng kanilang kampamento ay lumabas ito.”—PATRIARCHS AND PROPHETS, p. 411.

`Basahin ang Bilang 20:1-13. Ano ang nangyari rito, at paano natin uunawain ang parusa ng Panginoon kay Moises dahil sa kanyang ginawa?`

Sa isang antas, hindi mahirap makita at maunawaan ang pagkadismaya ni Moises. Matapos ang lahat ng ginawa ng Panginoon para sa kanila, ang mga tanda at kababalaghan at mahimalang paglaya, narito sila, sa wakas, sa mga hangganan ng Lupang Pangako. At pagkatapos ano? Sila'y biglang nagkulang sa tubig, kaya't sila'y nagkaisa laban kina Moises at Aaron. Ito ba'y dahil hindi na kaya ng Panginoon na magbigay ng tubig sa kanila, tulad ng ginawa niya dati sa kanila nang madalas? Siyempre hindi; kaya Niyang gawin, at muling magagawa ito.

Gayunpaman, tingnan ang mga salita ni Moises habang kanyang hinampas nang dalawang beses ang bato. “ ‘Makinig kayo ngayon, mga mapaghimagsik! Ikukuha ba namin kayo ng tubig sa malaking batong ito?’ ” (Bilang 20:10). Narinig ng lahat ang galit sa kanyang tinig, sapagkat siya'y nagsimulang tawagin silang “mapaghimagsik.”

Ang problema ay hindi ang kanyang galit mismo, na tunay ngang masama ngunit naiintindihan kundi nang sinabi niya “ ‘Ikukuha ba namin kayo ng tubig sa malaking batong ito?’ ” na tila siya o sinumang tao ay maaaring kumuha ng tubig mula sa isang bato. Sa kanyang galit, tila nakalimutan niya sa sandaling iyon na ang kapangyarihan ng Diyos lamang, na gumagawa sa gitna nila, ang makagagawa ng gayong himala. Sa lahat ng mga tao, siya dapat ang nakakaalam nito.

`Gaano natin kadalas sabihin o gawin ang mga bagay dahil sa bugso ng galit, kahit na naniniwala tayong ang galit ay makatwiran? Paano tayo matututong tumigil, manalangin, at hanapin ang kapangyarihan ng Diyos na magsalita at gumawa ng tama bago tayo magsalita at gumawa ng mali?`