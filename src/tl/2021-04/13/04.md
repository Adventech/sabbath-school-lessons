---
title:  Ang Kamatayan ni Moises
date:  21/12/2021
---

Kawawang Moises! Siya na umabot hanggang sa pagkakataong iyon, at dumanas ng napakaraming bagay, ngunit hindi makararanas ng katuparan ng pangako na ibinigay kay Abram maraming siglo na ang nakararaan: “Ibibigay ko ang lupaing ito sa iyong lahi” (Genesis 12:7).

`Basahin ang Deuteronomio 34:1-12. Anong nangyari kay Moises, at anong sinabi ng Panginoon tungkol sa kanya na nagpapakita kung gaano siya kaespesyal?`

“Sa pag-iisa ay sinuri ni Moises ang mga pagbabago at paghihirap sa kanyang buhay mula nang siya'y tumalikod mula sa mga parangal ng palasyo at mula sa inaasahang kaharian sa Ehipto, na ibigay ang kanyang kapalaran sa piniling bayan ng Diyos. Inaalala niya ang mga mahahabang taon sa disyerto kasama ang mga kawan ni Jetro, ang pagpapakita ng Anghel sa nagniningas na punungkahoy, at ang kanyang pagkatawag upang iligtas ang Israel. Muli ay nakita niya ang mga dakilang himala ng kapangyarihan ng Diyos na ipinakikita para sa piniling bayan, at ang Kanyang mapagpahinuhod na awa sa mga taon ng kanilang paglalagalag at paghihimagsik. Sa kabila ng lahat ng ginawa ng Diyos para sa kanila, sa kabila ng kanyang mga sariling dalangin at paglilingkod, dalawa lamang sa lahat ng matanda sa maraming hukbo na umalis sa Ehipto ang natagpuang tapat para makapasok sa Lupang Pangako. Habang sinusuri ni Moises ang resulta ng kanyang mga paglilingkod, ang kanyang buhay na puno ng pagsubok at sakripisyo ay tila halos walang kabuluhan.”—Ellen G. White, PATRIARCHS AND PROPHETS, pp. 471, 472.

May sinasabi ang Deuteronomio 34:4 na lubhang kawili-wili. “ ‘Ito ang lupain na aking ipinangako kina Abraham, Isaac, at Jacob, na sinasabi, “Aking ibibigay sa iyong binhi.” ’ ” Ang Panginoon ay gumagamit ng wikang halos salita por salita mula sa sinabi Niya sa mga patriyarka at sa kanilang mga anak nang paulit-ulit tungkol sa pagbibigay sa kanila ng lupang ito. Ngayon ay Kanyang inuulit ito kay Moises.

Sinabi rin ng Panginoon na “aking ipinakita sa iyo, ngunit hindi ka daraan doon (Deuteronomio 34:4, idinagdag ang pagdiriin). Hindi maaaring si Moises, habang nakatayo kung saan siya naroon, ay kayang Makita nang normal ang lahat kung saan siya ituturo ng Panginoon—mula sa Moab hanggang sa Dan hanggang sa Neftali, at iba pa. Malinaw si Ellen G. White: ito'y isang mahiwagang kapahayagan, hindi lamang ng lupain kundi sa kung anong magiging hitsura nito matapos nilang sakupin.

Sa isang banda, ito'y halos tila binibiro ng Panginoon si Moises, na idinidiin pa ito: Andito ka sana kung ikaw ay simpleng sumunod sa Akin gaya ng nararapat mong gawin, o isang bagay na tulad niyan. Sa halip, ipinakita ng Panginoon kay Moises na sa kabila ng lahat, kahit sa kabila ng pagkakamali ni Moises, ang Diyos ay magiging tapat sa mga tipang pangako na pinagtibay Niya sa mga magulang at sa mismong Israel. Gaya rin ng ating makikita, ang Panginoon ay mayroong mas mabuting nakalaan para sa kanyang tapat ngunit nagkamaling alipin.