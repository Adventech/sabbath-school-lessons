---
title:  Ang Pagkabuhay na Mag-uli Nating Lahat
date:  23/12/2021
---

Sa karagdagang liwanag sa Bagong Tipan, ang hindi pagpasok ni Moises sa Lupang Pangako, sa katunayan, ay tila hindi isang parusa. Sa halip na isang makalupang Canaan at kalaunan ay isang makalupang Jerusalem (na ayon sa lahat ng nalalamang kasaysayan nito ay isang lugar ng digmaan, pananakop, at pagdurusa), ang “makalangit na Jerusalem” (Hebreo 12:22) ay, sa ngayon, ang kanyang tahanan. Tiyak na mas magandang tirahan!

Si Moises ang unang kilalang halimbawa sa Biblia tungkol sa pagkabuhay na mag-uli ng mga patay. Si Enoc ay dinala sa langit na hindi nakaranas ng kamatayan (Genesis 5:24), at si Elias din (2 Hari 2:11), ngunit kung isasaalang-alang ang nakasulat na tala, si Moises ang unang binuhay na mag-uli tungo sa buhay na walang hanggan.

Kung gaano katagal natulog si Moises sa lupa ay hindi natin alam, ngunit para sa kanya, hindi ito mahalaga. Ipinikit niya ang kanyang mga mata sa kamatayan, maging ito man ay tatlong oras o 300 taon, para sa kanya ito'y pareho. Pareho rin ito para sa lahat ng mga namatay sa buong kasaysayan; ang kanilang karanasan patungkol sa kamatayan, ay hindi naiiba kaysa kay Moises. Ipipikit natin ang ating mga mata sa kamatayan, at ang kasunod na bagay na ating malalaman ay ang Ikalawang Pagparito ni Jesus o, sa kasamaang palad, ang huling paghuhukom (tingnan ang Apocalipsis 20:7–15).

`Basahin ang 1 Corinto 15:13–22. Anong dakilang pangako ang matatagpuan dito, at bakit ang mga salita ni Pablo ay may kabuluhan lamang kung nauunawaan natin na ang mga patay ay natutulog kay Cristo hanggang sa pagkabuhay na mag-uli?`

Kung wala ang pag-asa ng pagkabuhay na mag-uli, walang tunay na pag-asa. Ang pagkabuhay na mag-uli ni Cristo ang ating garantiya; dahil sa “paglilinis ng mga kasalanan” (Hebreo 1: 3) sa krus bilang ating hain na Kordero, si Cristo ay namatay at nabuhay mula sa mga patay, at dahil sa kanyang pagkabuhay ay mayroon tayong katiyakan sa atin, si Moises bilang unang halimbawa ng isang nagkasalang tao na binuhay mula sa mga patay. Dahil sa gagawin ni Cristo, binuhay si Moises; at dahil sa ginawa ni Cristo, tayo rin ay bubuhayin.

Kung gayon, matatagpuan natin sa kwento ni Moises ang isang halimbawa ng kaligtasan sa pamamagitan ng pananampalataya, isang pananampalatayang naipahayag sa buhay na may katapatan at pagtitiwala sa Diyos, kahit na siya'y nagkamali sa bandang huli. At sa buong aklat ng Deuteronomio, makikita natin si Moises na naghahangad na tawagin ang bayan ng Diyos sa parehong katapatan, isang parehong tugon sa biyayang ibinigay sa kanila tulad ng ibinigay sa atin—tayo, rin, na nasa mga hangganan ng Lupang Pangako.

`Hindi ba ang Diyos, ang parehong Diyos na ito, ay tumatawag din sa atin tungo sa katapatan? Anong maaari nating gawin upang matiyak na hindi natin gagawin ang mga pagkakamaling ibinabala ni Moises sa Deuteronomio?`