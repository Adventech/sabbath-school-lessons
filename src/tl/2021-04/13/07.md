---
title:  Karagdagang Kaisipan
date:  24/12/2021
---

“Nang sila'y sumigaw na may galit, ‘Ikukuha ba namin kayo ng tubig mula sa batong ito?’ kanilang inilagay ang kanilang mga sarili sa lugar ng Diyos, na parang ang kapangyarihan ay nasa kanilang sarili, mga taong may mga kahinaan at silakbo ng damdamin. Napagod sa patuloy na pagrereklamo at paghihimagsik ng mga tao, nawala ang tingin ni Moises sa kanyang Makapangyarihang Katulong, at kung wala ang banal na lakas, siya napabayaang dumihan ang kanyang tala sa pagpapakita ng kahinaan ng tao. Ang taong maaari sanang tumayo nang dalisay, matatag, at hindi makasarili sa pagtatapos ng kanyang gawain ay nadaig sa wakas. Ang Diyos ay napahiya sa harap ng kapisanan ng Israel, gayong dapat sanang Siya'y itinanghal at itinaas.” —Ellen G. White, PATRIARCHS AND PROPHETS, p. 418.

“Sa Bundok ng Pagbabagong-anyo ay naroon si Moises kasama si Elias, ang dinala sa langit. Ipinadala sila bilang tagapagdala ng liwanag at kaluwalhatian mula sa Ama tungo sa Kanyang Anak. Kaya't ang panalangin ni Moises, na binanggit maraming siglo ang nakararaan, ay natupad sa wakas. Nakatayo siya sa ‘mainam na bundok,’ sa loob ng minana ng kanyang bayan, na nagpapatotoo sa Kanya kung saan nakasentro ang lahat ng mga pangako sa Israel. Gayon ang huling eksenang ipinahayag sa paningin ng tao tungkol sa kasaysayan ng taong iyon na lubos na pinarangalan ng Langit.”—Pahina 479.

**Mga Tanong Para sa Talakayan**:

`Sa isang banda, oo, si Moises ay nabuhay na mag-uli at dinala sa langit pagkatapos ng kanyang pagkamatay. Ngunit kasabay nito, ang kawawang si Moises (ipinalalagay natin) ay nasaksihan ang kakilakilabot na kaguluhan ng mga bagay rito sa lupa. Gaano ngang kabuti na ang karamihan sa atin ay bubuhaying muli pagkatapos na ang lahat ng pakikibaka sa mundo ay matapos na bago ang Pangalawang Pagdating. Kung ganon, sa anong mga paraan ito mas higit na pagpapala kaysa sa naranasan ni Moises?`

`Paanong ang kuwento ng kamatayan ni Moises at kalaunan ang muling pagkabuhay ay ipinakita sa atin na ang Bagong Tipan, bagaman ito'y madalas na batay sa Lumang Tipan, ay higit na dinadala tayo kaysa Lumang Tipan at higit na nagbibigay ng bagong liwanag sa atin tungkol dito?`

`Paanong ang kuwento ng buhay ni Moises, kabilang na ang paghampas sa bato dahil sa bugso ng galit, ay isang halimbawa kung ano ang ibig sabigin ng mamuhay sa pamamagitan ng pananampalataya at maligtas sa pamamagitan ng pananampalataya, na hiwalay sa mga gawa ng kautusan?`

`Sa klase, pag-usapan ang pangako ng muling pagkabuhay sa katapusan ng panahon. Bakit napakahalaga nito sa lahat ng ating mga pag-asa? Gayundin, kung mapagkakatiwalaan natin ang Diyos tungkol dito (iyan ay, bubuhayin Niya tayo mula sa kamatayan), hindi ba natin magagawang pagkatiwalaan Siya sa lahat ng iba pang bagay? Matapos ang lahat, kung kaya Niyang gawin iyan para sa atin, anong hindi Niya kayang gawin?`