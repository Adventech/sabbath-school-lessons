---
title:  Ang Pagkabuhay na Mag-uli ni Moises
date:  22/12/2021
---

“Kaya't si Moises na lingkod ng PANGINOON ay namatay sa lupain ng Moab ayon sa salita ng PANGINOON. Kanyang inilibing siya sa libis sa lupain ng Moab na nasa tapat ng Bet-peor; ngunit walang sinumang tao ang nakakaalam ng libingan niya hanggang sa araw na ito (Deuteronomio 34:5, 6). Sa gayon, sa pamamagitan ng mga talatang ito, si Moises—na napakahalaga sa buhay ng Israel, tao na ang sinulat ay nagpapatuloy hanggang ngayon, hindi lamang sa Israel kundi maging sa iglesya at sa sinagoga rin ngayon, ay—namatay.

Namatay si Moises at inilibing, nagdalamhati ang mga tao, at iyan iyon. Tiyak, ang prinsipyo ng mga salita ng Apocalipsis ay naaakma rito: “ ‘ “Mapapalad ang mga patay na namamatay sa Panginoon mula ngayon.” ’ ‘Oo,’ sinasabi ng Espiritu, ‘sila'y magpapahinga sa kanilang mga gawa, sapagkat ang kanilang mga gawa ay sumusunod sa kanila’ ” (Apocalipsis 14:13).

Gayunpaman, ang kamatayan ni Moises ay hindi ang huling kabanata sa kuwento ng buhay ni Moises.

`Basahin ang Judas 9. Anong nangyayari rito, at paano makatutulong ang talatang ito na maipaliwanag ang pagpapakita ni Moises kinalaunan sa Bagong Tipan?`

Kahit nabigyan lamang tayo ng sulyap, ano ngang kahanga-hangang eksena ang inilarawan dito. Si Miguel, mismong si Cristo, ay nakipagtalo sa diyablo tungkol sa katawan ni Moises. Paano pinagtalunan? Walang dudang si Moises ay isang makasalanan; tunay nga, ang huling nalamang kasalanan niya ay ang kanyang pagkuha para sa kanyang sarili ng kaluwalhatian na para sa Diyos, ay ang kaparehong uri ng kasalanan—“Ako'y aakyat sa itaas ng mga kaitaasan ng mga ulap, gagawin ko ang aking sarili na gaya ng Kataas-taasan” (Isaias 14:14)—dahilan kung bakit mismong si Lucifer ay pinaalis mula sa langit. Ang pagtatalo sa katawan ni Moises ay dahil marahil inaangkin na ngayon ni Cristo para kay Moises ang ipinangakong pagkabuhay na mag-uli.

Ngunit paano ito magagawa ni Cristo para sa makasalanang si Moises, isang taong lumabag sa Kanyang kautusan? Ang sagot ay ang Krus lamang. Kung paanong ang lahat ng mga haing hayop ay itinuturo ang kamatayan ni Cristo sa hinaharap, kaya malinaw na ang Panginoon ngayon, na tinitingnan ang krus sa hinaharap, ay inangkin ang katawan ni Moises para buhaying muli. “Bilang bunga ng kasalanan ni Moises, siya'y sumailalim sa kapangyarihan ni Satanas. Sa kanyang sariling mga pagsusumikap siya'y nararapat lamang na bihag ng kamatayan; ngunit siya'y binuhay tungo sa walang-kamatayang buhay, na hinawakan ang titulo sa ngalan ng Manunubos. Lumabas si Moises mula sa libingan na naluwalhati, at umakyat kasama ang kanyang Tagapagligtas patungo sa Lunsod ng Diyos.”—Ellen G. White, PATRIARCHS AND PROPHETS, p. 479.

`Paano makatutulong sa atin ang kuwentong ito ni Moises na maunawaan ang lalim ng plano ng kaligtasan, na kahit pa bago ang krus ay bubuhayin si Moises tungo sa walang-kamatayan?`