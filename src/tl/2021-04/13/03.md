---
title:  'Ang Kasalanan ni Moises: Ikalawang Bahagi'
date:  20/12/2021
---

`Basahin muli ang Bilang 20:12, 13. Anong partikular na dahilan ang ibinigay ng Panginoon kay Moises kung bakit hindi siya makatatawid dahil sa ginawa niya? (Tingnan din ang Deuteronomio 31:2 at Deuteronomio 34:4.)`

Ayon sa tekstong ito, mayroon pang higit sa kasalanan si Moises bukod sa kanyang pagtatangkang kunin ang lugar ng Diyos, na totoo ngang masama. Siya rin ay nagpakita ng kakulangan ng pananampalataya, na para sa isang tulad ni Moises ay hindi mabibigyang-katwiran. Sa katunayan, ito ang tao na, mula sa nagniningas na punungkahoy (Exodo 3:2–16) patuloy, ay mayroong karanasan sa Diyos hindi tulad ng karamihan sa mga tao, ngunit gayon pa man, ayon sa teksto, si Moises ay hindi “sumampalataya sa Akin”; iyan ay, ipinakita ni Moises ang kakulangan ng pananampalataya sa sinabi ng Panginoon, at ang bunga nito ay ang nabigo siyang “ipakita ang Aking kabanalan” sa harap ng mga anak ni Israel. Sa madaling salita, kung pinanatili ni Moises ang kanyang kahinahunan at gumawa ng tamang bagay sa pamamagitan ng pagpapakita ng kanyang sariling pananampalataya at pagtitiwala sa Diyos sa gitna ng kanilang pagtalikod, maluluwalhati niya ang Panginoon sa harap ng mga tao at, muli, magiging isang halimbawa sa kanila ng tunay na pananampalataya at pagsunod.

Pansinin din kung paano sinuway ni Moises ang sinabi ng Panginoon sa kanya na partikular na gawin.

`Basahin ang Bilang 20:8. Anong sinabi ng Panginoon na gawin ni Moises, ngunit ano sa halip ang ginawa niya (Bilang 20:9–11)?`

Sa talata 9 ay kinuha ni Moises ang tungkod gaya ng iniutos sa kanya ng Panginoon. Mukhang maayos naman. Ngunit sa talata 10, sa halip na magsalita sa bato, kung saan ang tubig ay dumaloy bilang isang kamangha-manghang pagpapahayag ng kapangyarihan ng Diyos—hinampas ito ni Moises hindi isang beses kundi dalawang beses. Oo, ang paghampas sa isang bato at paglabas ng tubig mula rito ay isang himala, ngunit hindi gaya ng himala kung magsasalita lamang dito at makita ang kaparehong bagay na nangyayari.

Tiyak, sa panlabas ay waring labis ang hatol ng Diyos kay Moises: matapos ang lahat ng pinagdaanan ni Moises, sa huli'y hindi siya papayagang makapunta sa Lupang Pangako. Hangga't napag-uusapan ang kuwentong ito, ang mga tao'y nagtataka kung bakit—dahil sa isang padalos-dalos na kilos—ang kanyang matagal ng inaasahan ay ipagkakait sa kanya?

`Anong liksyon sa palagay mo ang dapat matutunan ng mga anak ni Israel mula sa nangyari kay Moises?`