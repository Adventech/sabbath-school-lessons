---
title:  Alalahanin Mo na Ikaw ay Naging Alipin
date:  02/12/2021
---

`Basahin ang Deuteronomio 5:15; Deuteronomio 6:12; Deuteronomio 15:15; Deuteronomio 16:3, 12; at Deuteronomio 24:18, 22? Ano ang mismong gusto ng Panginoon na huwag makalimutan ng mga tao, at bakit?`

Tulad ng nakita natin sa buong Lumang Tipan, patuloy na dinadala ng Panginoon ang mga isipan ng mga tao pabalik sa Exodo, ang kanilang mahimalang paglaya sa pamamagitan ng Diyos mula sa Ehipto. Hanggang ngayon, libu-libong taon na ang nakalipas, ang mga aktibong Judio ay nagdiriwang ng Paskuwa, isang paalaala sa ginawa ng Panginoon sa kanila. “Pagdating ninyo sa lupaing ibibigay sa inyo ng PANGINOON, gaya ng kanyang ipinangako, inyong tutuparin ang paglilingkod na ito. Kapag itinanong sa inyo ng inyong mga anak, ‘Anong ibig ninyong sabihin sa pagdiriwang na ito?’ Inyong sasabihin, ‘Ito ang paghahandog ng paskuwa ng PANGINOON, sapagkat kanyang nilampasan ang mga bahay ng mga anak ni Israel sa Ehipto, nang kanyang patayin ang mga Ehipcio at iniligtas ang ating mga bahay’ ” (Exodo 12:25-27).

Para sa iglesya ngayon, ang Paskuwa ay isang simbolo ng kaligtasan na inaalok sa atin kay Cristo: “Sapagkat si Cristo, ang kordero ng ating paskuwa, ay naialay na” (1 Corinto 5:7).

`Basahin ang Efeso 2:8–13. Ano ang sinabing tandaan ng mga mananampalatayang Hentil? Papaano rin ito kahalintulad sa sinabi sa mga Hebreo sa Deuteronomio na kanilang alalahanin?`

Nais ni Pablo na alalahanin ng mga taong ito kung ano ang ginawa ng Diyos para sa kanila kay Cristo, kung mula saan sila iniligtas, at kung anong mayroon sila ngayon dahil sa biyaya ng Diyos sa kanila. Tungkol sa mga anak ni Israel, hindi sa anumang bagay na nasa kanila at dahil sa kanilang mga sarili ang nagbigay komendasyon sa kanila sa Diyos. Sa halip, dahil sa biyaya lamang ng Diyos, na ibinigay sa kanila, kahit na sila ay “mga dayuhan sa mga tipan ng pangako,” ang gumawa sa kanila sa kung sino sila sa pamamagitan ni Cristo Jesus.

Maging mga Judio man sa ilang, o ang mga Cristiano sa Efeso, o mga Seventh-day Adventist saanman sa mundo, gaano ngang kahalaga na ating laging alalahanin, at huwag kalimutan, kung ano ang ginawa ng Diyos para sa atin kay Cristo. Kung gayon, hindi nakapagtataka na mayroon tayo ng mga salitang ito: “Mabuti para sa atin na gumugol ng isang oras kada araw na nagninilay-nilay sa buhay ni Cristo. Dapat nating gawin ito na isinasaalang-alang ang bawat punto, at hayaan ang imahinasyon na unawain ang bawat eksena, lalo na ang mga panahon ng pagtatapos. Habang ating pinag-iisipan ang Kanyang dakilang sakripisyo para sa atin, ang ating pagtitiwala sa Kanya ay magiging mas palagian, ang ating pag-ibig ay sisigla, at lalo nating tataglayin nang mas malalim ang Kanyang Espiritu.”—Ellen G. White, THE DESIRE OF AGES, p. 83.