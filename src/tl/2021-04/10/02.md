---
title:  Alalahanin ang Bahaghari
date:  28/11/2021
---

Ang unang pagkakataong lumitaw ang salitang "aalalahanin" sa Biblia ay sa Genesis 9, nang—pagkatapos ng pandaigdigang baha—sinabi ng Panginoon kay Noe na ilalagay Niya ang bahaghari sa ulap bilang isang tanda ng kanyang tipan sa buong mundo, na hindi na Niya muling gugunawin ang buong mundo sa pamamagitan ng isang baha.

`Basahin ang Genesis 9:8-17. Paano ginamit dito ang salitang "aalalahanin”, at ano ang matututunan natin sa gamit nito sa kung paano natin maaalala ang ginawa ng Diyos para sa atin?`

Siyempre, hindi kailangan ng Diyos ang bahaghari upang maalala ang Kanyang pangako at ang Kanyang tipan. Nagsalita lamang siya sa wika na maiintindihan ng mga tao. Kung mayroon man, ang bahaghari ay para sa atin bilang mga tao, para maalala ang pangako at tipan ng Diyos na hindi na muling gugunawin ang mundo sa pamamagitan ng tubig. Sa madaling salita, ang bahaghari ay para tulungan ang mga tao na maalala ang espesyal na tipan na ginawa ng Diyos; sa tuwing lilitaw ang bahaghari, maaalala ng bayan ng Diyos, hindi lamang ang hatol ng Diyos sa mundo dahil sa kasalanan nito kundi pati na rin ang kanyang pag-ibig para sa mundo at sa Kanyang pangako na huwag na ito muling babahain.

Samakatuwid, nakikita natin dito ang kahalagahan ng ideya ng pag-alala: pag-alala sa mga pangako ng Diyos, pag-alala sa mga babala ng Diyos, pag-alala sa mga ginawa ng Diyos sa mundo.

Ang bahaghari sa kalangitan ay naging mas mahalaga ngayon na, batay sa mga di-nagbabagong batas ng kalikasan, maraming mga siyentipiko ang tumatanggi sa ideyang nagkaroon ng isang pandaigdigang baha. Nakapagtataka na isinulat ni Ellen G. White na bago dumating ang Baha, maraming mga tao ang may parehong ideya na ang mga di-nagbabagong batas ng kalikasan ay nag-aalis ng posibilidad na mangyari ang isang pandaigdigang baha. Isinulat niya na ang mga taong pantas ay nangatwiran na ang mga “batas ng kalikasan ay mahigpit na itinatag kaya't mismong ang Diyos ay hindi maaaring baguhin nag mga ito.” —PATRIARCHS AND PROPHETS, p. 97. Kaya, bago ang Baha, nangatwiran ang mga tao, batay sa mga batas ng kalikasan, na hindi ito nangyari.

Gayunpaman, sinabi sa atin ng Diyos sa Kanyang Salita ang patungkol sa Baha at binigyan ang mundo ng isang tanda, hindi lamang ng Baha kundi ng Kanyang pangako na hindi na muling magkakaroon ng gaya nito. Kaya, kung maaalala natin kung anong ibig sabihin ng bahaghari, maaari tayong magkaroon ng katiyakan, nasusulat sa buong kalangitan sa magagandang kulay na ito na ang Salita ng Diyos ay totoo. At kung mapagkakatiwalaan natin ang Kanyang Salita sa pangakong ito, bakit hindi rin natin pagkatiwalaan ang Kanyang Salita sa lahat ng Kanyang sinasabi sa atin?

`Sa susunod na makakita ka ng isang bahaghari, isipin ang mga pangako ng Diyos. Paano natin matututunang magtiwala sa lahat ng mg iyon?`