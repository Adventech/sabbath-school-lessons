---
title:  Patungkol sa mga Araw na Lumipas
date:  29/11/2021
---

Sa Deuteronomio 4, nabasa natin ang mga magagandang payo na ibinigay ng Panginoon sa Kanyang bayan sa pamamagitan ni Moises hinggil sa kanilang mga dakilang pribilehiyo bilang piniling bayan ng Diyos. Tinubos Niya sila mula sa Ehipto “ ‘sa pamamagitan ng mga pagsubok, mga tanda, mga kababalaghan, digmaan, makapangyarihang kamay, ng unat na bisig, at ng kakilakilabot na pagpapakita ng kapangyarihan ayon sa lahat na ginawa ng PANGINOON mong Diyos sa iyo sa Ehipto, sa harapan ng iyong paningin?’ ” (Deuteronomio 4:34). Sa madaling salita, hindi lamang gumawa ang Diyos ng dakilang bagay para sa iyo, kundi ginawa rin Niya ito sa mga paraang matutulungan kang alalahanin, at hindi makalimutan, kung anong mga dakilang bagay ang ginawa Niya para sa iyo.

`Basahin ang Deuteronomio 4:32–39. Anong sinasabi ng Panginoon sa kanila na alalahanin, at bakit napakahalaga na maalala nila ang mga bagay na ito.`

Itinuturo ni Moises ang mga tao pabalik sa buong kasaysayan, maging sa Paglikha, at tinanong sila nang retorikal, kung mayroon sa buong kasaysayan ang nagawa tulad ng ginawa para sa kanila. Sa katunayan, sinabihan niya silang magtanong; iyan ay, saliksikin sa kanilang sarili at suriin kung mayroon bang gaya ng naranasan nila ang nangyari na dati pa. Sa pamamagitan ng pagtatanong sa kanila ng ilang mga katanungan, sinisikap ni Moises na kanilang mapagtanto sa kanilang sarili kung ano ang ginawa para sa kanila, at sa gayon, higit sa lahat, kung gaano dapat sila nagagalak at nagpapasalamat sa Kanya dahil sa Kanyang mga makapangyarihang gawa sa kanilang buhay.

Mahalaga sa mga ginawang ito'y ang pagpapalaya mula sa Ehipto at pagkatapos, marahil, sa ilang mga paraan na mas nakagugulat, ang pakikipag-usap ng Diyos sa kanila sa Sinai, na sila'y napahintulutang marinig ang “tinig ng Diyos na nagsalita sa gitna ng apoy.”

`Basahin ang Deuteronomio 4:40. Anong konklusyon, kung gayon, ang gusto ni Moises na makuha ng mga tao mula sa mga salitang ito tungkol sa kung ano ang ginawa ng Diyos para sa kanila?`

Hindi ginawa ng Panginoon ang lahat ng mga bagay na iyon nang walang layunin. Tinubos Niya ang Kanyang bayan, na tinutupad ang Kanyang bahagi sa tipan na Kanyang itinatag sa kanila. Napalaya sila mula sa Ehipto, at papasok na sa Lupang Pangako. Ginawa ng Diyos ang kanyang bahagi; tinawag sila ngayon na gawin ang kanilang bahagi, ito'y ang sumunod.

`Paano inilalarawan ng modelong ito ang plano ng kaligtasan tulad ng ipinahayag sa Bagong Tipan? Ano ang ginawa ni Jesus para sa atin, at papaano tayo tutugon Kanyang ginawa para sa atin? (Tingnan ang Apocalipsis 14:12.)`