---
title:  Kumain at Nabusog
date:  01/12/2021
---

Isang dating pinuno ng iglesya, na nagtrabaho sa General Conference ng Seventh-day Adventists sa loob ng 34 na taon, ang nagkuwento kung paanong, maraming taon na ang nakalipas, siya at ang kanyang asawa, nang makarating sa isang paliparan, ay nawalan ng isang bagahe. “Doon mismo,” sinabi niya, “sa tabi ng umiikot na pinagkukunan ng mga bagahe at sa publiko, kami'y lumuhod at nanalangin, na humihiling sa Panginoon para maibalik ang aming nawawalang bagahe. Pagkatapos ay sinabi niya na, makalipas ang maraming taon, ang kaparehong pangyayari ay muling naganap: dumating sila sa paliparan, ngunit isang piraso ng bagahe ang hindi dumating. Sinabi niya kung anong sumunod na nangyari. “Huwag kang mag-alala,” sinabi niya sa kanyang asawa, “babayaran ito ng insurance.”

`Taglay sa isipan ang kuwentong ito, basahin ang Deuteronomio 8:7–18. Anong babala ang ibinibigay rito ng Panginoon sa Kanyang bayan, at ano rin ang ibig sabihin nito sa atin ngayon?`

Tingnan kung anong tatanggapin nila sa pagiging tapat sa Panginoon. Hindi lamang nila aariin ang isang kahanga-hanga at masaganang lupain,“ ‘lupain kung saan ka kakain ng tinapay at di ka kukulangin, na doon ay hindi kukulangin ng anumang bagay’ ” (Deuteronomio 8:9), kundi sila'y lubhang pagpapalain din sa lupaing iyon; mga kawan at bakahan at ginto at pilak at mga magandang bahay. Iyan ay, ibibigay sa kanila ang lahat ng mga materyal na kaginhawaan na mararanasan sa buhay na ito.

Ngunit pagkatapo, ano? Haharap sila sa panganib na laging kasama ng kayamanan at pisikal na ari-arian, na ito ang malimutang ang Panginoon lamang “ ‘ang nagbigay sa iyo ng kapangyarihan upang magkaroon ka ng kayamanan’ ” (Deuteronomio 8:18).

Marahil hindi sa una, ngunit sa paglipas ng mga taon at nagkaroon sila ng lahat ng mga kailangan nilang materyal na kaginhawaan, malilimutan nila ang kanilang nakaraan, malilimutan kung paano sila pinangunahan ng Panginoon sa “malawak at nakakatakot na ilang” (Deuteronomio 1:19), at, tunay nga, iisiping ang kanilang sariling katalinuhan at mga talento ang tumulong sa kanila para magtagumpay.

Ito ang mismong babala ng Panginoon sa kanila na huwag gawin (at sa kasamaang-palad, lalo't higit sa isang nakabasa sa mga huling propeta, ito mismo ang nangyari sa kanila).

Sa gayon, sa gitna ng kaunlarang ito, sinabi ni Moises sa kanila na alalahaning ang Panginoon lamang ang gumawa nito sa kanila at huwag dapat malinlang ng mga materyal na pagpapala na Kanyang ibinigay sa kanila. Pagkalipas ng ilang mga siglo, nagbabala mismo si Jesus, sa talinghaga ng manghahasik, tungkol sa “pang-akit ng mga kayamanan” (Marcos 4:19).

`Kahit gaano karaming pera at materyal na pag-aari ang mayroon tayo rito, lahat tayo'y laman at dugo na naghihintay ng isang butas sa lupa. Anong dapat sabihin nito sa atin tungkol sa mga panganib na nagmumula sa kayamanan, na ang kayamanan ay makakayang gawin tayong makalimot sa ating pangangailangan sa natatanging Isa na may kakayahang iligtas tayo mula sa butas na iyon na nasa lupa?`