---
title:  “Mag-ingat ... Baka Malimutan Mo”
date:  30/11/2021
---

`Basahin ang Deuteronomio 4:9, 23. Anong sinasabi ng Panginoon sa kanila na gawin dito, at bakit napakahalaga ng payong ito para sa bansa?`

Dalawang mga pandiwa ang nangingibabaw sa pasimula ng parehong mga talatang ito: “mag-ingat” at “malimutan.” Ang sinasabi ng Panginoon sa kanila ay: Mag-ingat upang hindi ninyo malimutan. Iyan ay, Huwag ninyong kalimutan ang ginawa ng Panginoon para sa inyo ni ang pakikipagtipan na ginawa Niya sa inyo.

Ang pandiwang “mag-ingat,” smr (na ginamit din sa ibang anyo sa Deuteronomio 4:9, na isinalin na “ingatan ang iyong sarili”), ay lumilitaw sa buong Lumang Tipan, at nangangahulugang “ingatan,” “magmasid,” “panatilihin,” o “protektahan.” Kapansin-pansin, ang unang pagkakataong lumitaw ito sa Kasulatan ay bago pa man nagkaroon ng kasalanan, nang sinabi ng Panginoon kay Adan na “ingatan” ang hardin na Kanyang ibinigay sa kanya (Genesis 2:15).

Gayunman, ngayon, sinabi ng Panginoon sa mga tao, sa bawat isa (ang pandiwa ay nasa isahan), na mag-ingat sa kanilang sarili, baka malimutan nila. Hindi ito “malimutan” na higit sa puntong pagkawala ng memorya (bagaman paglipas ng panahon at sa mga bagong henerasyon ay maaaring mangyari ito) ngunit higit sa puntong pagwawalang-bahala sa kanilang mga obligasyon sa tipan. Iyan ay, dapat nilang isaisip ang tungkol sa kung sino sila at kung anong ibig sabihin niyan patungkol sa kung papaano sila mamuhay sa harap ng Diyos, sa harap ng ibang mga Hebreo, sa harap ng mga taga ibang lupa na kasama nila, at sa harap ng mga bansang nakapaligid sa kanila.

`Basahin muli ang Deuteronomio 4:9 (tingnan din ang Deuteronomio 6:7 at Deuteronomio 11:19), ngunit magtuon sa huling bahagi tungkol sa pagtuturo ng mga Israelita sa kanilang mga anak at apo. Anong kaugnayan niyan sa pagtulong sa kanilang huwag makalimot?`

Hindi ito nagkataon na pagkatapos sabihin sa kanila ni Moises na huwag kalimutan, na huwag hayaan ang mga bagay na ito na “mahiwalay sa iyong puso,” sinabi niya sa kanila na ituro ang mga bagay na ito sa susunod na henerasyon at sa mga susunod na henerasyon. Hindi lamang dahil kailangang marinig ng kanilang mga anak ang tungkol sa mga bagay na ito, kundi rin, marahil higit na mahalaga, na sa pamamagitan ng pagsasabi at pag-ulit ng mga kuwento ng ginawa ng Diyos para sa kanila, hindi malilimutan ng mga tao kung ano mga bagay na iyon. Kaya't, ano ang mas mabuting paraan upang mapanatili ang kaalaman sa ginawa ng Panginoon para sa Kanyang piniling bayan?

`Paanong ang pagsasabi sa iba ng iyong karanasang kasama ang Panginoon ay makatutulong hindi lamang sa iba, kundi pati na rin sa iyong sarili? Paano nakatulong sa iyo ang pagkukuwento ng pangunguna ng Diyos para hindi mo malimutan ang mga ito?`