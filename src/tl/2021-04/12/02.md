---
title:  “Nasusulat”
date:  12/12/2021
---

`Basahin ang Mateo 4:1-11. Paano tumugon si Jesus sa mga tukso ni Satanas sa ilang, at ano ang mahalagang liksyon dito sa Kanyang tugon para sa atin?`

Hindi nakipagtalo si Jesus kay Satanas o nakipagdebate sa kanya. Siya'y simpleng sumipi mula sa Kasulatan sapagkat, bilang Salita ng Diyos, ito'y buhay, mabisa, at higit na matalas kaysa alin mang tabak na may dalawang talim” (Hebreo 4:12). At sa bawat pagkakataon, ang Salita na Kanyang sinipi ay mula sa Deuteronomio. Tunay ngang kapansin-pansin na si Jesus, sa ilang, ay piniling sumipi ng mga tekstong ibinigay rin sa Israel sa ilang.

Sa unang tukso, tinukoy ni Jesus ang Deuteronomio 8:3. Isinasalaysay ni Moises sa sinaunang Israel kung paano nagkaloob ang Panginoon sa kanila sa lahat ng taon na iyon doon sa ilang, kasama na ang pagbibigay ng manna— lahat ng ito'y bahagi ng isang proseso sa paglilinis, habang naghahangad ang Panginoon na magturo sa kanila ng mga espirituwal na liksyon. At kabilang sa mga araling iyon ay ang isa na “hindi lamang sa tinapay nabubuhay ang tao, kundi sa bawat salitang lumalabas sa bibig ng PANGINOON.” Pinakain ka ng Diyos ng pisikal na pagkain, ngunit binigyan ka rin Niya ng espirituwal na pagkain. Hindi mo maaaring kunin lamang ang una na wala ang pangalawa. Ginamit ni Jesus ang imahe ng tinapay bilang isang transisyon sa Deuteronomio at upang sawayin si Satanas at ang pagdududa na kanyang sinubukang itanim kay Jesus.

Sa pangalawang tukso, bumalik si Jesus sa Deuteronomio 6:16, kung saan itinuro ni Moises ang mga tao pabalik sa kanilang paghihimagsik sa Massah (tingnan ang Exodo 17:1–7), na sinasabi, “ ‘Huwag ninyong susubukin ang PANGINOON ninyong Diyos, gaya ng pagsubok ninyo sa kanya sa Massah.’ ” Ang salita para sa “tuksuhin” ay maaaring mangahulugang “subukin” o “suriin.” Ipinakita na ng Panginoon sa kanila nang paulit-ulit ang Kanyang kapangyarihan at kahandaang magbigay sa kanila; gayunman, sa sandaling dumating ang kaguluhan, sila ay sumigaw—“Ang PANGINOON ba'y nasa kalagitnaan natin o wala?” (Exodo 17:7). At mula sa kuwentong iyan sa salita ng Diyos ay kumuha si Jesus upang sawayin si Satanas.

Sa pangatlong tukso, sinikap ni Satanas sa pagkakataong ito na payukurin si Cristo at sumamba sa kanya. Isang bukas at malinaw na paghahayag kung sino talaga siya at kung ano talaga ang gusto niya! Sa halip na pakikipagtalo, sinaway ni Jesus si Satanas at muling bumalik sa Salita ng Diyos, sa Deuteronomio, kung saan ang Panginoon ay nagbabala sa Kanyang bayan tungkol sa kung ano ang mangyayari kung tatalikod sila at sasamba sa ibang mga diyos. “Matakot ka sa PANGINOON mong Diyos at maglingkod ka sa kanya” (Deuteronomio 6:13), nangangahulugang Siya at Siya lamang.

`Paano natin matutunang magkaroon ng higit pang kapangyarihan sa ating sariling buhay mula sa ating pag-aaral ng Salita ng Diyos upang maisabuhay ang ganap na katangian ni Jesus at, tulad Niya, ay malabanan ang mga tukso ni Satanas?`