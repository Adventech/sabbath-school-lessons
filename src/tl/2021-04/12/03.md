---
title:  Nagtataas ng mga Mukha
date:  13/12/2021
---

Sa Deuteronomio 10, isinalaysay ni Moises ang kasaysayan ng Israel at (muling) ginamit ang mga kuwentong iyon upang paalalahanan ang kanyang bayan tungkol sa katapatan. Sa gitna ng pagpapaalalang iyan ay may iba pa siyang sinabi.

`Basahin ang Deuteronomio 10:17-19. Ano ang mahalagang mensahe rito para sa mga tao, at bakit ang mensaheng ito'y mahalaga sa iglesya ng Diyos ngayon?`

Ang pariralang “hindi nagtatangi ng tao” ay isinalin mula sa Hebreong tayutay; literal na nangangahulugang hindi Siya “nagtataas ng mga mukha.” Ito'y pinaniniwalaang nagmula sa isang legal na konteksto kung saan nakikita ng hukom o hari ang mukha ng tao na nililitis at, batay sa katayuan ng taong iyon (mahalagang tao o isang taong hindi gaanong mahalaga), ay magbibigay ang hukom o hari ng isang hatol. Ang pahiwatig dito sa Deuteronomio ay, hindi pinakitunguhan ng Panginoon ang mga tao sa ganyang paraan sa kabila ng Kanyang dakilang kapangyarihan at lakas. Patas Siya sa lahat, anuman ang kanilang katayuan. Siyempre, ang katotohanang ito'y ipinahayag sa buhay ni Jesus at kung paano Niya pinakitunguhan kahit maging ang pinaka-kinamumuhian sa lipunan.

`Basahin ang Gawa 10:34; Roma 2:11; Galacia 2:6; Efeso 6:9; Colosas 3:25; at 1 Pedro 1:17. Paano ginamit ng mga talatang ito ang Deuteronomio 10:17?`

Magkakaiba man ang mga pangyayari sa bawat reperensyang ito (sa Efeso sinabi ni Pablo sa mga panginoon na mag-ingat kung paano nila pakitunguhan ang kanilang mga alipin; sa [aklat ng] Roma ay nagsasalita si Pablo tungkol sa katotohanan na, pagdating sa kaligtasan at paghatol, walang pagkakaiba sa pagitan ng mga Judio at Hentil), ang lahat ng mga ito'y bumabalik sa Deuteronomio at sa ideya na ang Diyos ay hindi nagtataas ng mga mukha.” At kung ang “Diyos ng mga diyos at Panginoon ng mga panginoon, ang dakilang Diyos, makapangyarihan at kahanga-hanga” ay hindi ito gagawin, kung gayon ay tiyak na hindi rin dapat natin gawin.

Lalo na sa kung paano ito ginamit ni Pablo sa [aklat ng] Roma, makikita natin ang isang paghahayag ng ebanghelyo: lahat tayo'y nasa parehong katayuan, kahit na sino man tayo pagdating sa kalagayan. Tayong lahat ay nagkasalang tao na nangangailangan ng nagliligtas na biyaya ng Diyos. At ang mabuting balita ay, anuman ang ating katayuan, lahat tayo'y inaalok ng kaligtasan kay Jesu-Cristo.

`Gaano kadalas, kahit na patago, na ika'y “nagtataas ng mga mukha,” at bakit ipinakikita sa atin ng Krus kung gaano talagang kasama ang ugaling iyan?`