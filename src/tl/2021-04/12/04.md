---
title:  Isinumpa sa Isang Punungkahoy
date:  14/12/2021
---

`Basahin ang Galacia 3:1-14. Anong sinasabi roon ni Pablo na angkop sa atin ngayon, at paano niya ginamit ang Deuteronomio 27:26 at Deuteronomio 21:22, 23 para gumawa ng punto?`

Sa kasamaang palad, karaniwan sa Cristianismo ang paggamit ng liham na ito bilang uri ng pagbibigay-katwiran sa hindi pagsunod sa kautusan, ang Sampung Utos. Siyempre, ang argumentong iyon ay talagang ginagamit na dahilan upang hindi sundin ang ika-apat na utos, na para bang ang pagsunod sa utos na iyan, kumpara sa iba pang siyam, ay isang pagpapahayag ng legalismo na tinatalakay ni Pablo rito.

Gayunpaman, si Pablo ay hindi nagsasalita laban sa kautusan, at tiyak na wala sa talatang ito ang magbibigay-katwiran para labagin ang utos tungkol sa Sabbath. Ang susi ay matatagpuan sa Galacia 3:10, kung saan isinulat niya na “ang lahat na umaasa sa mga gawa ng kautusan ay nasa ilalim ng sumpa,” at pagkatapos ay sinipi niya ang Deuteronomio 27:26. Ang isyu ay hindi pagsunod sa kautusan, kundi ang “umasa sa kautusan”—isang mahirap na posisyon, kung hindi ay imposible, para sa mga nagkasalang nilalang na tulad sa ating sarili.

Ang punto ni Pablo ay hindi tayo naliligtas sa pamamagitan ng mga gawa ng kautusan, kundi sa pamamagitan ng kamatayan ni Cristo para sa ating kapakanan, na kung saan ay mapapasaatin sa pamamagitan ng pananampalataya. Ang idinidiin niya rito ay ang ginawa ni Cristo para sa atin sa krus. At upang makatulong na gawin ang puntong ito, tinukoy niyang muli ang Deuteronomio, sa pagkakataong ito'y sa Deuteronomio 21:23. Tulad ni Jesus, sinabi ni Pablo, “nasusulat,” na nagpapakita ng awtoridad ng Lumang Tipan, at ngayon ay sumipi siya mula sa isang teksto na tumutukoy sa isa na, dahil nakagawa ng isang malaking krimen, at pinatay dahil doon, ay ibinitin sa isang puno, marahil bilang isang babala sa iba.

Gayunpaman, ginamit ni Pablo iyon bilang isang simbolo para sa kamatayan ni Cristo bilang kahalili para sa atin: si Cristo ay naging isang “sumpa para sa atin” na Kanyang hinarap ang sumpa ng kautusan; iyan ay, kamatayan, na haharapin ng lahat ng tao sapagkat lahat ay lumabag sa kautusan. Ang mabuting balita ng ebanghelyo, gayunpaman, ay ang sumpa na dapat sa atin ay naging Kanya, sa krus, “upang ating tanggapin ang pangako sa pamamagitan ng pananampalataya” (Galacia 3:14).

O kaya, tulad ng sinabi ni Ellen G. White: “Walang iba kundi si Cristo ang makatutubos sa nagkasalang tao mula sa sumpa ng kautusan at ibalik siyang muli na kasundo ng Langit. Dadalhin ni Cristo sa Kanyang Sarili ang pagkakasala at kahihiyan ng kasalanan—ang kasalanan ay kasuklam-suklam sa isang banal na Diyos na kinailangang paghiwalayin nito ang Ama at ang Kanyang Anak.”—Ellen G. White, PATRIARCHS AND PROPHETS, p. 63.

`Isipin kung ano ang iyong haharapin kung tatanggapin mo ang makatarungang parusa para sa anumang mga kamaliang nagawa mo. Gayunpaman, dahil pinasan ni Cristo sa Kanyang Sarili ang parusa sa iyong mga pagkakamali upang hindi na ikaw ang gumawa nito, ano ang dapat mong tugon sa Kanyang sakripisyo?`