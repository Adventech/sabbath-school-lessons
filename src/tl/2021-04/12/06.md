---
title:  Isang Nakatatakot na Bagay
date:  16/12/2021
---

Ang aklat ng Hebreo ay, sa lahat ng kalaliman at kadakilaan nito, sa maraming paraan, isa lamang mahabang panghihikayat sa mga Judiong mananampalataya kay Jesus. At ang pakiusap na gawin nila ay: Manatiling tapat sa Panginoon!

Siyempre, ang katapatang ito'y dapat magmula sa ating pag-ibig sa Diyos, kung sino Siya at ng Kanyang katangian at kabutihan, na pinakamakapangyarihang pinahayag sa krus ni Cristo. Subalit kung minsan, ang mga tao'y kailangang paalalahanan kung anong mga kakilakilabot na kahihinatnan ng pagkahulog. Iyan ay, kailangan nating tandaan na, sa huli, kung hindi natin tatanggapin ang ginawa ni Jesus para sa atin sa pagbabayad ng parusa sa ating mga kasalanan, kailangan nating bayaran ang parusang iyan sa ating sarili, at nangangahulugang “pagtangis at ang pagngangalit ng mga ngipin” (Mateo 22:13), sinusundan ng walang-hanggang pagkawasak.

`Basahin ang Hebreo 10:28–31. Anong sinasabi ni Pablo, at paano rin ito maiaangkop sa atin?`

Kapansin-pansin na upang hikayatin ang mga mananampalataya manatiling tapat sa Diyos, sinipi ni Pablo ang Deuteronomio, isang panghihikayat sa mga mananampalatayang Judio na manatiling tapat. Ginamit ni Pablo ang Deuteronomio 17:6 patungkol sa katotohanan na ang isang taong pinaniniwalaang karapat-dapat sa kamatayan ay haharap lamang sa kamatayan pagkatapos na magpatotoo ang hindi bababa sa dalawang tao laban sa taong iyon.

Ngunit ginawa ito ni Pablo upang gawin ang puntong kung ang di-katapatan ay maaaring humantong sa kamatayan sa ilalim ng lumang tipan, gaano pa kayang “mas higpit na parusa sa akala ninyo, ang nararapat sa kanila na yumurak sa Anak ng Diyos at lumapastangan sa dugo ng tipan na nagpabanal sa kanila, at umalipusta sa Espiritu ng biyaya?” (Hebreo 10:29). Sa madaling salita, Kayo'y mayroong higit na liwanag at higit na katotohanan kaysa sa kanila, at alam ninyo ang tungkol sakripisyo ng Anak ng Diyos para sa inyong mga kasalanan; kaya't, kung kayo’y magkasala, ang hatol sa inyo ay mas higit kaysa sa kanila.

Pagkatapos ay bumalik agad si Pablo sa Deuteronomio, ngayon ay sa Deuteronomio 32:35, upang patibayin ang kanyang argumento. Kung isasaalang-alang ang ibinigay sa kanila sa pamamagitan ni Cristo at ang kanilang kaalaman ng napakaraming paglalaan para sa kanila, ang Panginoon, na nagsabing, “ ‘Ang paghihiganti ay akin,’ ” ay “hahatulan ng PANGINOON ang kanyang bayan” dahil sa kanilang pagtalikod at di-katapatan. Sa katunayan, hinatulan Niya ang kanilang mga ninuno, na wala sa kanila kung anong mayroon ang mga Judiong ito ng Bagong Tipan, ang mas buong paghahayag ng pag-ibig ng Diyos na ipinakita sa krus. Kung gayon, ang sinabi ni Pablo: mag-ingat.

`“Hahatulan ng PANGINOON ang kanyang bayan?” (Deuteronomio 32:30). Ano ang ating tanging pag-asa sa paghatol na iyan (Tingnan ang Roma 8:1)?`