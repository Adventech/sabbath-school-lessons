---
title:  Isang Propeta Gaya Mo
date:  15/12/2021
---

Paulit-ulit, binalaan ng Panginoon ang Israel na huwag sumunod sa mga gawi ng mga bansa sa kanilang paligid. Sa kabaligtaran, sila dapat ay maging mga saksi sa mga bansang iyon (Deuteronomio 4:6-8). Sa Deuteronomio 18:9–14, binalaan muli sila ni Moises tungkol sa kanilang mga partikular na kinagawian, na mga “karumal-dumal sa PANGINOON” (Deuteronomio 18:12). Sa kontekstong iyan, sinabi niya sa kanila na dapat silang maging “walang kapintasan sa PANGINOON mong Diyos” (Deuteronomio 18:13).

`Basahin ang Deuteronomio 18:15–19. Anong sinasabi roon ni Moises sa kanila? Pagkatapos ay ihambing ito sa Gawa 3:22 at Gawa 7:37. Paano ginamit nina Pedro at Esteban ang Deuteronomio 18:18?`

Patungkol sa tipan sa Sinai, nagsalita si Moises kung paanong ang mga anak ni Israel, sa paghahayag ng kautusan ng Diyos (Exodo 20:18–21), ay ninais si Moises na kumilos bilang tagapamagitan, isang namamagitan sa pagitan nila at ng Diyos.  Dito'y ipinangako ni Moises nang dalawang beses (Deuteronomio 18:15, 18), na ang Panginoon ay magbabangon ng isang propetang tulad ni Moises, ang ideya na, sa naibigay na konteksto, ang propetang ito, tulad ni Moises, ay magiging, bukod sa iba pang mga bagay, isang tagapamagitan din sa pagitan ng mga tao at ng Panginoon.

Maraming mga siglo ang lumipas, parehong sina Pedro at Esteban ay sinipi ang teksto bilang pagtukoy kay Jesus. Sinikap ni Pedro na ipakitang si Jesus ang katuparan ng sinabi sa pamamagitan ng “lahat ng Kanyang mga banal na propeta” (Gawa 3:21), at ang mga namumuno ay kailangang sumunod sa Kanya at sa mga sinasabi Niya. Iyan ay, ginamit ni Pedro ang tekstong ito, na alam ng mga Judio, at inilapat ito nang direkta kay Jesus, kasama ang ideya na kailangan nilang magsisi para sa kanilang ginawa sa Kanya (Gawa 3:19).

Sunod, sa Gawa 7:37, nang si Esteban, bagaman sa ibang konteksto kaysa kay Pedro, ay nagpapahayag tungkol kay Jesus, siya rin, ay tumukoy pabalik sa tanyag na pangako, at siya rin, ay inaangkin na ito'y pumapatungkol kay Jesus. Kanyang sinasabi na si Moises, sa kanyang tungkulin sa kasaysayan at pangunguna sa mga Judio, ay patiunang naglalarawan kay Jesus. Iyan ay, tulad ng ginawa ni Pedro, sinikap na ipakita ni Esteban sa mga tao na si Jesus ang katuparan ng propesiya at kailangan nilang makinig sa Kanya. Taliwas sa paratang laban sa kanya, na si Esteban ay nagsasalita ng “ ‘mga salitang kalapastanganan laban kay Moises at sa Diyos’ ” (Gawa 6:11), ipinahayag ni Esteban si Jesus bilang Mesiyas, isang direktang katuparan ng ipinangako ng Diyos sa pamamagitan ni Moises.

`Paano ipinakikita sa atin ng mga talatang ito kung gaano kahalaga si Jesus sa buong Biblia, at bakit ang lahat ng ating pag-unawa rito ay dapat nakasentro kay Cristo?`