---
title:  Piliin ang B uhay
date:  13/11/2021
---

### Basahin Para sa Pag-aaral sa Linggong Ito
Genesis 2:8, 9; Roma 6:23; 1 Juan 5:12; Deuteronomio 30:1-20; Roma 10:6–10; Deuteronomio 4:19; Apocalipsis 14:6–12.

> <p>Talatang Sauluhin</p>
> “ ‘Tinatawagan ko ang langit at ang lupa bilang saksi laban sa inyo sa araw na ito, na aking inilagay sa harapan mo ang buhay at kamatayan, ang pagpapala at sumpa. Kaya't piliin mo at ng iyong binhi ang buhay upang ikaw ay mabuhay’ ” (Deuteronomio 30:19).

Palagi, ito'y isang nakalulungkot na kuwento: isang kabataan, sa pagkakataong ito ay isang 22 taong gulang na babae, natuklasang may nakamamatay na sakit. Tumor sa utak. Kahit sa lahat ng pagiging kahanga-hanga ng modernong medisina, wala ng magagawa hanggang sa dumating ang hindi maiiwasang pangyayari. Ngunit ang babaeng ito, si “Sandy,” ay ayaw mamatay.

Kaya't, mayroon siyang plano. Pagkatapos niyang mamatay, ang kanyang ulo ay matinding palalamigin, ilalagay sa isang sisidlan ng likidong nitroheno, sa pag-asang mapananatili ang kanyang mga selyula sa utak. At doon ay maghihintay ito, limampung taon, isang daang taon, isang libong taon, hanggang sa dumating ang panahon, kapag ang teknolohiya ay naging sapat na makabago, ang kanyang utak, na binubuo ng mga neural na koneksyon, ay mailalagay sa isang kompyuter. At, oo, si Sandy ay maaaring magpatuloy na “mabuhay”, marahil kahit magpakailanman.

Malungkot na kuwento, hindi lamang dahil mamamatay ang isang kabataan, kundi dahil sa kung saan siya naglagak ng kanyang pag-asa sa buhay. Tulad ng karamihan sa mga tao, ninais ni Sandy ang buhay, at nais mabuhay. Ngunit pinili niya ang isang landas na, sa huli, ay tiyak na hindi matagumpay.

Sa linggong ito, sa ating pagpapatuloy sa Deuteronomio, titingnan natin ang pagpili sa buhay, at ang oportunidad na ibinigay sa atin upang piliin ang buhay, ngunit pipiliin ito ayon sa mga kagustuhan ng Tagapagbigay at Tagapagtustos ng buhay, na inialok sa atin na may kagandahang-loob.