---
title:  Karagdagang Kaisipan
date:  19/11/2021
---

Dati, tulad ngayon, lahat tayo ay nabigyan ng kakayahang pumili. Ang mahalagang salita rito ay pumili. Hindi tulad ng ibang pag-unawa ng Cristianismo, kung saan, kahit bago pa ipinanganak ang mga tao, paunang itinakda ng Diyos ang ilang mga tao hindi lamang mapahamak kundi masunog din magpakailanman sa impiyerno, itinuturo ng Kasulatan na ang ating sariling malayang pagpili ng buhay o kamataya, pagpapala o sumpa, kabutihan o kasamaan, ang nagtatakda kung aling tatluhan—buhay, kabutihan, pagpapala o kamatayan, kasamaan, sumpa— ang haharapin natin sa huli. At gaano ngang kabuting malaman na kahit na ang isang tao'y gumawa ng maling pagpili, ang bunga ay kamatayan, walang-hanggang kamatayan, hindi walang-hanggang pagpapahirap sa isang walang katapusang lawa ng apoy.

“ ‘Ang kabayaran ng kasalanan ay kamatayan; ngunit ang kaloob ng walang bayad ay buhay na walang hanggan kay Cristo Jesus na Panginoon natin.’ Roma 6:23. Habang ang buhay ay ang mana ng matuwid, ang kamatayan naman ay ang bahagi ng masama. Ipinahayag ni Moises sa Israel: ‘Tingnan mo, inilagay ko sa harapan mo sa araw na ito ang buhay at kabutihan, kamatayan at kasamaan.’ Deuteronomio 30:15. Ang kamatayan na tinutukoy sa mga kasulatang ito'y hindi ang iginawad kay Adan, sapagkat ang lahat ng sangkatauhan ang dumanas ng parusa ng kanyang paglabag. Ito'y ang ‘ikalawang kamatayan’ na inilagay bilang kabaligtaran sa buhay na walang hanggan.” — Ellen G. White, THE GREAT CONTROVERSY, p. 544.

**Mga Tanong Para sa Talakayan**:

`Sa klase, pag-usapan nang higit ang tungkol sa ideya na ipinakita sa pag-aaral noong Martes, tungkol sa kung ang Diyos ba'y direktang nagdadala ng parusa rito at ngayon para sa pagsuway o kung ito'y dumarating bilang mala-bungang kahihinatnan ng mga gawa ng pagsuway. O di kaya ito'y pareho? May mga pagkakataon kaya na ito'y ang una o ang ikalawa? Paano natin uunawain ang paksang ito?`

`Anong itinuturo sa atin ng mga nakita nating mga salita sa pahayag ni Ellen White ngayon tungkol sa kapangyarihan ng Diyos na matatamo natin upang madaig ang kasalanan?`

`Basahin ang Roma 10:1-10, kung saan sumipi si Pablo mula sa Deuteronomio 30:11-14 habang ipinaliliwanag niya ang kaligtasan sa pamamagitan ng pananampalataya kay Jesus na taliwas sa paghahanap ng kaligtasan at katuwiran sa pamamagitan ng kautusan. Bakit sa palagay mo ay ginamit niya ang mga talatang ito mula sa Deuteronomio? Bigyan ng mahalagang atensyon ang Roma 10:10: “Sapagkat sa puso ang tao’y nananampalataya kaya't itinuturing na ganap, at sa pamamagitan ng bibig ay nagpapahayag kaya't naliligtas.” Ano ang puntong idinidiin ni Pablo?`

`Ano ang mga paraan na ang iyong sariling kultura, iyong sariling lipunan, iyong sariling grupo ng mga tao, ay maaaring may mga pananaw na, kung hindi ka maingat, ay maaaring umakay sa iyo sa huwad na pagsamba?`