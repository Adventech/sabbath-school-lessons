---
title:  Buhay at Kabutihan, Kamatayan at Kasamaan, Mga Pagpapala at Sumpa
date:  16/11/2021
---

Sa pagtatapos ng aklat ng Deuteronomio, pagkatapos ng mahabang talakayan sa kung ano ang mangyayari sa mga tao kung susuway sila sa Panginoon at lalabag sa mga pangako sa tipan, ang Deuteronomio 30 ay nagsisimula sa isang pangako na kahit na sila'y mahulog sa pagsuway at parusahan ng pagkatapon, gayunpaman ibabalik sila ng Diyos sa lupain.

`Basahin ang Deuteronomio 30:15–20. Ano ang mga pagpipilian dito na ipinakita sa sinaunang Israel, at paano sinasalamin ng mga pagpipiliang ito ang nakita natin sa buong Biblia?`

Napakalinaw ng Panginoon: Siya, si Yahweh, ay naglagay sa kanilang harapan ng isa sa dalawang mga pagpipilian, na ginawa rin Niya kina Adan at Eva sa Eden. Sa katunayan, ang mga salitang Hebreo para sa “kabutihan” (tov) at “kasamaan” (ra') sa Deuteronomio 30:15 ay ang parehong mga salitang Hebreo na ginamit sa Genesis para sa puno ng pagkakilala ng “mabuti” (tov) at “masama” (ra'). Dito, tulad sa buong Biblia, ay walang gitnang dako, walang neutral na lugar na kalalagyan. Sila'y magsisilbi sa Panginoon at magkakaroon ng buhay, o pipiliin nila ang kamatayan. Ito'y pareho rin para sa atin.

Buhay, kabutihan, pagpapala, na taliwas sa ano? Kamatayan, kasamaan, at mga sumpa. Gayunman, sa huli, maaaring ikatwiran nang tama na ang iniaalok sa kanila ng Diyos ay kabutihan lamang, buhay lamang, at pagpapala lamang. Ngunit kung tatalikod sila mula sa Kanya, ang mga masasamang bagay na ito ang magiging natural na bunga, dahil nawalan sila ng Kanyang espesyal na proteksyon.

Gayunpaman naiintindihan natin ito, iniharap sa mga tao ang mga pagpipiliang ito. Ito'y napakalinaw rin, ang reyalidad ng kanilang malayang kalooban, ang kanilang malayang pagpili. Ang mga talatang ito, kasama ng napakaraming bahagi ng Biblia, Luma at Bagong Tipan, ay magiging walang katuturan kung hiwalay sa banal na kaloob ng malayang kalooban, ng malayang pagpili.

Sa tunay na kahulugan, sinabi ng Panginoon sa kanila: Samakatuwid, dahil sa malayang kalooban na ibinigay ko sa inyo—piliin ang buhay, piliin ang pagpapala, piliin ang kabutihan, hindi ang kamatayan, kasamaan, at mga sumpa.

Tila halatang-halata kung ano ang tamang piliin, hindi ba? Ngunit, alam natin kung ano ang nangyari. Ang dakilang tunggalian ay tunay naman ngayon, at dapat tayong matuto mula sa halimbawa ng Israel kung ano ang maaaring mangyari kung hindi natin ibibigay nang buo ang ating sarili sa Panginoon at piliin ang buhay at lahat ng kabilang dito.

`Basahin ang Deuteronomio 30:20. Pansinin dito ang ugnayan sa pagitan ng pag-ibig at pagsunod. Ano ang nararapat gawin ng Israel upang maging tapat sa Panginoon? Paanong ang parehong mga prinsipyo ay maiaangkop para sa atin ngayon?`