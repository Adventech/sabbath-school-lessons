---
title:  Ang Aklat ng Tipan
date:  12/10/2021
---

Bagaman ang ideya ng tipan (berit sa Hebreo), upang ilarawan ang relasyon ng Diyos sa Kanyang bayan, ay matatagpuan sa buong Biblia, ang salitang ito'y madalas na lumilitaw sa Deuteronomio sapagkat ang Deuteronomio ay tinawag na “Ang Aklat ng Tipan.”

`Tingnan ang Deuteronomio 5:1-21. Ano ang nangyayari rito na tumutulong upang maipakita kung gaano kahalaga ang ideya ng tipan (berit) sa aklat ng Deuteronomio?`

Hindi nagtagal matapos matubos ang mga anak ni Israel mula sa Ehipto, nagtatag ang Diyos ng tipan sa kanila, sa Sinai, bago pa sila makapasok sa Lupang Pangako. Nang matapos ang isang 40 taong paglalakbay, bago sila muling makapasok sa Lupang Pangako, na isang mahalagang bahagi ng tipang pangako (tingnan ang Genesis 12:7; Exodo 12:25), sa pamamagitan ng bibig ni Moises, muling ibinigay sa kanila ng Panginoon ang Sampung Utos, isang paraan upang muling bigyang-diin kung gaano rin kahalaga para sa kanila na mapanibago ang kanilang mga katungkulan sa tipan.

Oo, tutuparin ng Panginoon ang Kanyang mga tipang pangako sa kanila. Ngayon, gayunman, ay obligado silang sundin ang kanilang bahagi ng kasunduan: “At kanyang ipinahayag sa inyo ang kanyang tipan na kanyang iniutos sa inyong ganapin, samakatuwid ay ang sampung utos; at kanyang isinulat ang mga ito sa dalawang tapyas na bato” (Deuteronomio 4:13). Ginawa Niya ito sa Sinai, at ngayon ay ginawa Niya ulit ito sa Moab, bago pa nila sakupin ang lupang ipinangako sa kanila sa pamamagitan ng pangako na ginawa sa mga magulang maraming siglo na ang nakaraan, isang pagpapahayag ng “walang hanggang tipan” na nauna bago pa man ang pag-iral ng mundo.

“Bago pa inilatag ang mga pundasyon ng lupa, nagkaisa ang Ama at Anak sa isang tipan upang tubusin ang tao kung siya'y madaig ni Satanas. Sila'y nagkaisa sa isang banal na pangako na si Cristo ang dapat na maging katiyakan sa sangkatauhan.” —Ellen G. White, THE DESIRE OF AGES, p. 834.

`Basahin ang Deuteronomio 5:3. Paano natin maiintindihan ang talatang ito?`

`Ano ang sinasabi ni Moises sa kanila? Malamang na binibigyang diin Moises ang katotohanan na ang kanilang mga magulang ay wala na, at ang kahanga-hangang tipang pangako na ginawa sa mga magulang ay ginawa na sa kanila ngayon. Ito marahil ang paraan ni Moises na ipaalam sa kanila na huwag silang magkamali, tulad ng ginawa ng nakaraang henerasyon. Ang mga pangako (at obligasyon) ay sa kanila na ngayon.`