---
title:  Ang Tipan at ang Ebanghelyo
date:  10/10/2021
---

Sa buong Biblia, ang tipan at ebanghelyo ay lumilitaw nang magkasama. Bagaman ang ideya ng tipan ay umiral bago pa ang bansa ng Israel (halimbawa, ang pakikipagtipan ni Noe), at kahit na ang tipang pangako ay ginawa bago pa man umiral ang bansang Israel, ito'y malinaw na ipinahayag sa pamamagitan ng pakikipag-ugnayan ng Diyos sa Kanyang bayan, simula sa kanilang mga ama, ang mga patriyarka.

At kahit mula pa sa simula, ang pangunahing katotohanan ng tipan ay ang ebanghelyo: kaligtasan sa pamamagitan ng pananampalataya lamang.

`Basahin ang Genesis 12:1-3; Genesis 15:5–18; at Roma 4:1-5. Ano ang tipang pangako kay Abram (kalaunan ay Abraham), at paano ipinakita ang ebanghelyo sa tipang pangakong iyan? `

Sumampalataya si Abraham sa Diyos, sumampalataya sa mga pangako ng Diyos sa kanya, at sa gayon siya'y inaring-ganap sa harapan ng Diyos. Gayunpaman, ang deklarasyong ito'y hindi mumurahing biyaya: hinangad ni Abraham na itaguyod ang kanyang bahagi sa tipan sa pamamagitan ng pagsunod, tulad ng nakita sa Genesis 22, at sa Bundok Moria. Ang lahat ng ito, kahit na “ang kanyang pananampalataya ay itinuturing na katuwiran” (Roma 4:5). Kaya ilang mga siglo ang lumipas, ginamit ni Pablo si Abraham bilang huwaran kung ano ang kahulugan ng mabuhay ayon sa mga tipang pangako na ginawa ng Diyos para sa Kanyang bayan.

Ang temang ito'y umaalingawngaw sa buong Biblia. Binanggit ulit ito ni Pablo sa ibang pagkakataon sa Galacia 3:6, kung saan muli niyang sinipi ang Genesis 15:6, tungkol sa pananampalataya ni Abraham na “ibinilang … sa kanya na katuwiran,” at tinukoy muli ang pangako na unang ginawa kay Abram tungkol sa lahat ng mga bansa na pinagpala dahil sa kanyang binhi (Galacia 3:8, 9). Ang mga tipang pangako ay ginawa para sa lahat, Judio at Hentil, na “ang mga sumasampalataya” (Galacia 3:7) at sa gayon, na mga inaring-ganap sa pamamagitan ng pananampalataya na hiwalay sa mga gawa ng kautusan–gaano man sila obligado, dahil sa tipan, na sundin ang kautusan.

Kahit nang nagsasalita si Jeremias tungkol sa bagong tipan, ginagawa niya ito ayon sa konteksto ng kautusan: “ ‘Ngunit ito ang tipan na aking gagawin sa sambahayan ng Israel pagkatapos ng mga araw na iyon, sabi ng PANGINOON: Ilalagay ko ang aking kautusan sa kanilang kalooban, at aking isusulat iyon sa kanilang mga puso; at ako'y magiging kanilang Diyos at sila'y magiging aking bayan” (Jeremias 31:33), wikang sumasalamin na bumabalik sa aklat ng Levitico, “At ako'y laging lalakad sa gitna ninyo. Ako'y magiging inyong Diyos, at kayo'y magiging aking bayan” (Levitico 26:12).

`Paanong ang tipang ideya ng kautusan at ebanghelyo na magkasama ay ganap na angkop sa Mensahe ng Tatlong Anghel sa Apocalipsis 14 bilang panghuling babala sa sanlibutan?`