---
title:  Natupad na Propesiya
date:  04/10/2021
---

Sa kabila ng mga kamalian na sinubukang ipalaganap ng makabagong siyensya na katotohanan (tulad na ang ating sansinukob sa mismong sarili nito ay umiral mula sa “talagang wala” o ang lahat ng buhay sa mundo ay nagkataong umiral mula sa mga simpleng kemikal), ang siyensya sa isang banda ay binigyan tayo ng ilang mga kamangha-manghang pananaw sa malikhaing kapangyarihan ng Diyos. Ang pagkakasuwato, ang balanse, ang katumpakan ng maraming mga aspekto ng natural na mundo, kahit na sa bumagsak na estado nito, ay patuloy na ginugulat ang mga nag-aaral sa kanila.

At kung ang Diyos ay kayang maging tumpak sa mga pisikal na bagay, tiyak na magiging tumpak din Siya sa mga bagay na espirituwal. Kaya't, sa pambungad na mga talata ng Deuteronomio, makikita natin nang higit pa ang kamangha-manghang katumpakan ng Diyos.

`Basahin ang Deuteronomio 1:1-6. Ano ang propetikong kahalagahan ng katotohanan na tinutukoy ng Deuteronomio 1:3 tungkol sa “ika-apatnapung taon”?`

Matapos ang pagkabigo, nang magpadala si Moises ng mga tiktik mula sa Kadesh-barnea upang tiktikan ang lupain, at tumanggi ang mga tao sa panawagang sakupin ang lupain—anong nangyari? Sinabihan sila na makapapasok sa Lupang Pangako gaya ng inaasahan nila. At gaano katagal silang maghihintay bago makapasok? “ ‘ “Ayon sa bilang ng mga araw na inyong lihim na ipinagsiyasat sa lupain, samakatuwid ay apatnapung araw, sa bawat araw ay isang taon, inyong pananagutan ang inyong mga kasamaan, nang apatnapung taon, at inyong makikilala ang aking sama ng loob!” ’ ” (Bilang 14:34).

Samakatuwid, pinasimulan ng Deuteronomio ang kuwento ng bayan ng Diyos sa ika-apatnapung taon, tulad ng sinabi ng Diyos sa kanila. Sa madaling salita, ang propetikong Salita ng Diyos ay mapagkakatiwalaan tulad ng Diyos mismo, at kung ano ang nakikita natin dito sa pambungad na mga talata ng Deuteronomio ay higit na katibayan ng pagiging mapagkakatiwalaan nito; iyon ay, gagawin ng Diyos kung ano ang kanyang sinabi at gagawin ito sa panahong sinabi Niya na gagawin Niya ito.

Siyempre, hindi lamang ito ang propetikong panahon na naganap tulad ng sinabi ng Diyos. Sa pagbabalik-tanaw mula sa ating kinabibilangang panahon ngayon, halimbawa, makikita natin sa Daniel 9:24–27, ang yugto ng panahon para kay Jesus, na natupad tulad ng sinabi ng Panginoon. Makikita natin na ang isang panahon, mga panahon at kalahati ng isang panahon” (Daniel 7:25; tingnan din ang Apocalipsis 12:6, 14; Apocalipsis 13:5) ay naganap sa kasaysayan, pati na rin ang 2,300 mga araw ng Daniel 8:14. At bukod sa mga tumpak na elemento ng panahon, ang mga hula ng Daniel 2, 7, 8, na tumpak at eksaktong hinulaan ang kasaysayan ng mundo, ay nagbigay sa atin ng labis na katibayan ng patiunang kaalaman, kontrol, at pagiging mapagkakatiwalaan ng Diyos.

`Makikita natin na matapat na tinupad ng Panginoon ang mga nakaraang mga propesiya tulad ng naihula. Bakit nito tayo bibigyan ng katiyakan na mapagkakatiwalaan natin Siya sa mga bagay na sinabi Niya na mangyayari sa hinaharap?`