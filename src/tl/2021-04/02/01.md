---
title:  Liksyong Pangkasaysayan ni Moises
date:  02/10/2021
---

### Basahin Para sa Pag-aaral sa Linggong Ito
Deuteronomio 1-3; Exodo 32:29–32; Bilang 14; Efeso 3:10; Genesis 15:1-16; Juan 14:9.

> <p>Talatang Sauluhin</p>
> “At lahat ay kumain ng isang pagkaing espirituwal; at lahat ay uminom ng isang inuming espirituwal. Sapagkat sila'y umiinom sa batong espirituwal na sumunod sa kanila, at ang Batong iyon ay si Cristo" (1 Corinto 10:3, 4).

Ito ang mga salitang sinabi ni Moises” (Deuteronomio 1:1). Sa ganito nagsimula ang aklat ng Deuteronomio. At bagaman, oo, si Moises at ang presensya ni Moises ang nangingibabaw sa aklat, mula sa mga pambungad na salita hanggang sa kanyang kamatayan sa lupain ng Moab (Deuteronomio 34:5), ang Deuteronomio (gaya ng buong Biblia) ay totoong tungkol sa Panginoong Jesus. Sapagkat Siya ang lumikha sa atin (Genesis 1, 2; Juan 1:1–3), sumusustine sa atin (Colosas 1:15-17; Hebreo 1:3), at tumubos sa atin (Isaias 41:14; Tito 2:14). At, sa mas maluwag na kahulugan ng mga salitang iyon, isiniwalat ng Deuteronomio kung paano nagpatuloy ang paglikha ng Panginoon, sumustine, at tumubos sa Kanyang bayan sa mahalagang panahon sa kasaysayan ng kaligtasan.

Nang ang mga anak ni Israel sa wakas ay makapapasok na sa Canaan, binigyan sila ni Moises ng isang aralin sa kasaysayan, isang tema na inuulit-ulit sa buong Biblia: alalahanin kung ano ang ginawa ng Panginoon sa iyo sa nakaraan.

Ang payong ito'y dapat magkaroon ng kahulugan sa atin, tayo na nasa hangganan ng isang mas mabuting Lupang Pangako: “Sa pagsusuri sa ating kasaysayan, na naglakbay ng bawat hakbang tungo sa ating kasalukuyang katayuan, …Napuno ako ng pagkamangha, at ng pagtitiwala kay Cristo bilang pinuno. Wala tayong dapat katakutan para sa hinaharap, maliban kung makalimutan natin ang paraan ng pangunguna sa atin ng Panginoon, at ang Kanyang turo sa ating nakaraang kasaysayan.”—Ellen G. White, LIFE SKETCHES, p. 196.