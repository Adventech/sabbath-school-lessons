---
title:  Ang Kasamaan ng mga Amorita
date:  07/10/2021
---

Sa Deuteronomio 2 at 3, patuloy na isinalaysay ni Moises ang kasaysayan ng Israel at kung paano, sa pagpapala ng Diyos, nilipol nila ang kanilang mga kaaway; sa panahong sila ay matapat, binigyan sila ng Diyos ng tagumpay, maging sa mga “higante” (Deuteronomio 2:11, 20; Deuteronomio 3:13).

Siyempre, inilalabas nito ang mahirap na paksa, na dapat nating talakayin, sa pagkawasak ng mga taong ito. Bagaman ang mga anak ni Israel ay madalas na nakikipag-usap muna ng kapayapaan sa isang bansa (Deuteronomio 20:10, 11), subalit kung hindi tinanggap ng mga tao ang alok na iyon, kung minsan ang mga Israelita ay lulusob at papatayin sila, kasama ang mga kababaihan at mga bata. “ ‘Ibinigay siya ng PANGINOON nating Diyos sa harapan natin; at ginapi natin siya at ang kanyang mga anak, at ang kanyang buong bayan. At nasakop natin ang lahat ng kanyang mga lunsod nang panahong iyon, at ganap na winasak ang bawat lunsod, mga lalaki, mga babae, at mga bata; wala tayong itinira’ ” (Deuteronomio 2:33, 34).

Sinubukan ng ilan na pangatwiranan ito sa pamamagitan lamang ng pagsasabi na hindi totoo ang mga kuwentong ito. Gayunpaman, dahil naniniwala tayo na “Ang lahat ng mga kasulatan ay kinasihan ng Diyos at mapapakinabangan sa pagtuturo, sa pagsaway, pagtutuwid, at sa pagsasanay sa katuwiran” (2 Timoteo 3:16), hindi iyon mabuting mapagpipilian para sa mga Seventh-day Adventist. Kaya't, sa atin ay naiiwan ang mahirap na tanong tungkol sa mga pangyayaring ito.

`Basahin ang Genesis 15:1–16. Ano ang sinabi ng Diyos kay Abram sa Genesis 15:16, at paano ito nagbigay ng liwanag sa mahirap na paksang ito? `

Walang duda na marami sa mga paganong bansang ito'y labis na malupit at marahas na mga tao na karapat-dapat lamang na humarap sa galit at parusa ng Diyos noon pa man. Totoo iyon, at kahit na matiyagang naghintay ang Diyos na baguhin nila ang kanilang mga pamumuhay, at hindi sila nagbago—hindi pa rin nito mababago ang mahirap na katotohanan tungkol sa pagpatay sa lahat, kabilang ang mga bata. (Siyempre, marahil mas marami pang mga bata ang namatay sa Baha kaysa sa pinatay ng mga Israelita.)

Ang katotohanan ay, sa ngayon, dahil sa kakulangan ng impormasyon na nasa atin tungkol sa buong konteksto ng mga kaganapan, kailangan na lamang nating tanggapin ang mahirap na katotohanang ito at magtiwala sa kabutihan ng Diyos, na inihayag sa iba pang maraming paraan. Ang pananampalataya ay hindi lamang tungkol sa pagmamahal sa Diyos sa isang magandang araw sa isang magandang kagubatan na puno ng mga magagandang tanawin at tunog. Tungkol din ito sa pagtitiwala sa Kanya sa kabila ng hindi natin lubos na maunawaan.

`Basahin ang 1 Corinto 10:1-4 at Juan 14:9. Paano nakatutulong sa atin ang mga talatang ito, at marami pang ibang tulad nito, na matutong magtiwala sa pag-ibig, katarungan, at kabutihan ng Diyos, kahit na nakikita natin ang mga bagay na mukhang hindi kaayon sa ating pagkaunawa sa Diyos?`