---
title:  Ang Ministeryo ni Moises
date:  03/10/2021
---

Sa buong Biblia, nadarama ang presensya ni Moises. At bagaman hindi siya binanggit hanggang sa Exodo 2:2, isinulat niya ang aklat ng Genesis, ang makapangyarihan at pangunahing kuwento ng Diyos kung sino tayo, kung paano tayo nakarating dito, kung bakit ang mga bagay ay masasama, ngunit gayunpaman, bakit tayo'y makaaasa pa rin. Ang Paglalang, ang Pagbagsak, ang pangako ng pagtubos, ang Baha, si Abraham, ang ebanghelyo—ang lahat ay nag-uugat sa Genesis, at ang may-akda nito ay si propeta Moises. Mahirap sukatin nang sapat ang impluwensya na itong taong ito, na hindi naman perpekto, gayunpaman ay nagsikap para sa Diyos sapagkat mahal niya ang Panginoon at nais niyang maglingkod sa Kanya.

`Basahin ang Exodo 32:29–32, na nagtala ng pag-uusap sa pagitan ng Panginoon at ni Moises pagkatapos ang kakilakilabot na kasalanan ng ginintuang guya. Anong pananaw ang itinuturo sa atin ng kuwentong ito tungkol sa katangian ni Moises at bakit, sa kabila ng mga kamaliang mayroon siya, ginamit siya ng Panginoon sa isang dakilang pamamaraan? `

Kahit na walang kinalaman si Moises sa kasalanan, hinangad niyang mamagitan para sa makasalanang bayang ito, na handang mapahamak ang kanyang sariling kaluluwa para sa kanila. Sapat na kahanga-hanga, sa Exodo 32:32, nang hiniling ni Moises sa Diyos na “patawarin ang kanilang kasalanan,” ang pandiwa ay talagang nangangahulugang “pasanin.” Sa gayon, si Moises—na nauunawaan kung gaano kalubha ang kasalanan at kung ano ang kailangan para matubos ito—ay hiniling sa Diyos na “pasanin” ang kanilang mga kasalanan. At ito'y dahil ito ang tanging paraan, higit sa lahat, na ang kanilang kasalanan, anumang kasalanan, ay mapatawad.

Sa gayon, narito, sa unang bahagi ng Biblia, isang makapangyarihang pagpapahayag ng pagpapalit, kung saan ang Diyos mismo, sa katauhan ni Jesus ay dadalhin sa Kanyang Sarili ang matinding dagok at parusa ng ating kasalanan—ang itinalagang paraan para sa kaligtasan ng sangkatauhan habang nananatiling totoo sa mga alituntunin ng Kanyang pamahalaan at kautusan.

Tunay nga, maraming mga siglo na ang lumipas ay isinulat ni Pedro ang tungkol kay Jesus: "Siya mismo ang nagdala ng ating mga kasalanan sa kanyang katawan sa punungkahoy, upang tayo'y mamatay sa mga kasalanan at mabuhay sa katuwiran; dahil sa kanyang mga sugat ay gumaling kayo” (1 Pedro 2:24).

Samantala, ang nakikita natin sa kuwentong ito ni Moises at ang kanyang kanyang reaksyon sa kanilang kasalanan ay si Moises ang gumanap na tagapamagitan para sa isang bumagsak at makasalanang bayan, isang naunang paghahayag sa kung ano ang gagawin din ni Jesus para sa atin (tingnan ang Hebreo 7:25).

`Handang mapahamak ang kanyang sariling kaluluwa para sa kanyang bayan? Pag-isipang mabuti ang mga implikasyon ng mga salitang iyon. Ano ang matututunan natin mula sa mga ito para sa ating sarili tungkol sa kung ano ang ibig sabihin ng tunay na pagmamahal sa iba?`