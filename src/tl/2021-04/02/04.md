---
title:  Isang Libong Ulit na mas Marami
date:  05/10/2021
---

Matapos ang mahabang paglalakbay sa ilang, si Moises, na nagsasalita para sa Panginoon (siya'y isang propeta, sa katunayan, higit pa kaysa isang propeta), ay nagsabi: “Tingnan ninyo, inilagay ko na ang lupain sa harapan ninyo. Pasukin ninyo at angkinin ang lupain na ipinangako ng PANGINOON sa inyong mga ninuno, kina Abraham, Isaac, at Jacob, na ibibigay sa kanila at kanilang mga anak pagkamatay nila” (Deuteronomio 1:8).

Gayunpaman, pansinin kung ano ang sumunod.

`Basahin ang Deuteronomio 1:9-11. Ano ang kahalagahan ng mga salitang ito, lalo na ayon sa liwanag ng katotohanan na, sa isang tunay na diwa, sila ay pinarurusahan ng Diyos dahil sa paghihimagsik sa Kades-barnea?`

Dito makikita natin ang isa pang halimbawa ng kagandahang-loob ng Diyos.  Kahit na sa gitna ng kanilang paglalagalag sa ilang, pinagpala pa rin sila:  “ Sa loob ng apatnapung taon ay inalalayan mo sila sa ilang, at hindi sila nagkulang ng anuman; ang kanilang mga suot ay hindi naluma, at ang kanilang mga paa ay hindi namaga” (Nehemias 9:21).

At muling ipinakita ni Moises ang kanyang pag-ibig sa kanyang bayan, humiling sa Diyos na paramihin sila nang sanlibong ulit kaysa sa nagawa na ng Diyos!

`Basahin ang Deuteronomio 1:12–17. Bilang direktang resulta ng pagpapala ng Diyos sa kanila, ano ang nangyari, at anong mga hakbang ang ginawa ni Moises upang harapin ang sitwasyon?`

Sa gayon, kahit na nang ang Panginoon ay makapangyarihang naroon kasama nila, mayroong pangangailangan para sa organisasyon, para sa istraktura, para sa isang sistema ng pananagutan. Ang Israel ay isang qahal, isang organisadong kapulungan (tingnan ang Deuteronomio 31:30), isang pasimula ng Bagong Tipang ekklesia, Griyego para sa “iglesya” (tingnan ang Mateo 16:18). At kahit na gumagawa sa ibang konteksto, si Pablo ay hindi malayo sa kanyang pinagmulang Judio, at sa 1 Corinto 12 nakikita natin siyang malinaw na isinasaad ang pangangailangan para sa mga kwalipikadong mga tao na pangunahan ang iba't ibang mga tungkulin para sa tamang pagkilos ng katawan, tulad ng nakikita natin dito sa Deuteronomio at ang qahal sa ilang. Ang iglesya ngayon, gaya ng qahal noon, ay kailangang maging isang nagkakaisang katawan na may mga taong tumutupad ng iba't ibang mga tungkulin ayon sa kanilang mga kaloob.

`Bagaman kung minsan ay naririnig natin ang mga tao na sumasalungat laban sa “organisadong” relihiyon (ano ang gusto nila, “di-organisadong” relihiyon?), ang Salita ng Diyos, lalo na ang Bagong Tipan, ay hindi kinikilala ang ibang uri kundi ang isang organisado.`