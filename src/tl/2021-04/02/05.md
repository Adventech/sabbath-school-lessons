---
title:  Kades-barnea
date:  06/10/2021
---

Isang malungkot na pangyayari ang nagmumulto sa mga unang bahagi ng aklat ng Deuteronomio, ang malungkot na pangyayari ng Kades-barnea. Ang nakalulungkot na kuwentong ito, tulad ng nakita natin, ay nagtakda ng agarang tagpo para sa aklat ng Deuteronomio, at mahalagang suriin ito nang malapitan.

`Basahin ang Bilang 14. Ano ang naging reaksyon ng mga tao sa ulat ng mga tiktik, at ano ang mga resulta ng kanilang reaksyon? (Tingnan ang Deuteronomio 1:20–46.)`

Makakukuha tayo ng maraming mahahalagang aral mula sa kuwentong ito, ngunit ang isang mahalagang aral, na muling lilitaw sa aklat, ay matatagpuan din sa Bilang 14.

`Basahin ang Bilang 14:11–20. Kahit na nakita natin muli si Moises sa tungkulin ng tagapamagitan, ano ang mahalaga tungkol sa kanyang linya pangangatuwiran sa Panginoon patungkol sa kung bakit hindi sila dapat puksain ng Panginoon?`

Isipin kung ano ang sinabi ni Moises sa Diyos. Kung gagawin Mo ito, tingnan kung paano Ka lilitaw sa mga mata ng mga taga-Ehipto at iba pang bansa sa lugar. Mahalaga ang puntong ito sapagkat, sa huli, lahat ng nais ng Diyos na gawin sa Israel ay hindi lamang para sa Israel; ito rin ay para sa sangkatauhan sa kabuuan. Ang bansang Israel ay dapat maging isang ilaw sa mundo, isang saksi sa mga sinauna tungkol sa pag-ibig at kapangyarihan at kaligtasan na matatagpuan sa totoong Diyos at hindi sa mga walang kabuluhang diyus-diyosan na sinasamba ng mga taong ito.

Gayunpaman, tulad ng sinabi ni Moises, kung pupuksain Mo ang bayang ito, pagkatapos ano? Sasabihin ng mga bansa: "Sapagkat hindi kayang dalhin ng PANGINOON ang bayang ito sa lupain na kanyang ipinangakong ibibigay sa kanila, kaya't kanyang pinaslang sila sa ilang” (Bilang 14:16).

Sa madaling salita, ang nakikita natin dito ay isang temang matatagpuan sa buong Biblia: ang ideya na ang Diyos ay luluwalhatiin sa Kanyang bayan—na ang kaluwalhatian at kabutihan at pag-ibig at kapangyarihan ng Diyos ay mahahayag sa Kanyang iglesya, sa Kanyang ginagawa sa pamamagitan ng Kanyang bayan. Siyempre, ang Kanyang bayan ay hindi laging ginagawang madali para sa Kanya na gawin ito, ngunit sa huli ay luluwalhatiin ang Diyos sa pamamagitan ng Kanyang mga gawa sa mundo.

`Basahin ang Efeso 3:10. Ano ang sinasabi ni Pablo rito, at paano ito nangyari? Paano ipinakita ang “anyo ng karunungan” ng Diyos sa sansinukob? Anong katungkulan, kung mayroon man, ang mayroon tayo bilang mga indibidwal sa pagsasagawa nito?`