---
title:  Humawak Nang Matatag sa Panginoon Mong Diyos
date:  02/11/2021
---

Libu-libo ang namatay sa kasalanan dahil kay Baal-peor. “Ang lahat ng mga tao na sumunod kay Baal-peor” ay namatay. Gayunpaman, marami ang hindi sumunod sa pagtalikod.

Sino sila?

“Ngunit kayong humawak ng matatag sa PANGINOON ninyong Diyos ay buhay na lahat sa araw na ito” (Deuteronomio 4:4).

`Paano ipinaliliwanag ng tekstong ito ang pagkakaiba ng mga nahulog sa kasalanan at sa mga hindi? Ano ang mahalagang mensahe rito para sa atin tungkol sa kasalanan at tukso at ang kapangyarihan ng Diyos sa ating buhay?`

Pansinin ang kaibhan sa pagitan ng salitang “lahat” sa talatang ito at sa naunang talata. Ang “lahat” na sumunod kay Baal-peor ay namatay; ngunit “kayong” humawak nang matatag sa Panginoon ay buhay. Hindi puwedeng gumitna roon, at hindi rin ngayon. Tayo'y para kay Jesus o laban sa Kanya (Mateo 12:30).

Ang salitang Hebreo para sa “humawak,” dbq, ay madalas na tumutukoy sa isang matatag na pangako na sumunod sa isang bagay na labas ng sarili. Ang kaparehong salitang-ugat sa Hebreo ay ginamit sa Genesis 2:24, kapag iiwan ng lalaki ang kanyang pamilya at “pumipisan” sa kanyang asawa (tingnan din ang Ruth 1:14). Ito'y, sa kontekstong ito, lumabas nang apat pang beses sa Deuteronomio (Deuteronomio 10:20; Deuteronomio 11:22; Deuteronomio 13:4; Deuteronomio 30:20), at sa bawat pagkakataon ang ideya ay pareho: sila, ang bayan, ay dapat na humawak (kumapit) sa kanilang Diyos. Iyon ay, dapat nilang ibigay ang kanilang sarili sa Kanya at kumuha ng kapangyarihan at lakas mula sa Kanya.

Ang mahalagang tandaan ay ang mga tao mismo ang simuno ng pandiwa: sila ang dapat gumawa ng paghawak. Dapat nilang piliin ang “humawak” sa Diyos at pagkatapos, ayon sa kanyang kapangyarihan at lakas, iwasang mahulog sa kasalanan.

`Basahin ang Judas 24 at 1 Corinto 10:13. Ano ang sinasabi rito sa Bagong Tipan na matatagpuan din sa Deuteronomio 13:4`

Ang Diyos ay tapat; makakaya ng Diyos na ingatan tayo mula sa pagkakasala. Ngunit kailangan nating sadyaing piliin, tulad ng ginawang mga tapat sa Baal-peor, ang humawak sa Diyos. Kung gayon, tayo ay makatitiyak na, anumang tukso, maaari tayong manatiling tapat.

`Paanong ang mga bagay tulad ng panalangin, pag-aaral ng Biblia, pagsamba, at pakikipagkapatiran ay tumutulong sa ating humawak sa Panginoon?`