---
title:  Ang Dalisay na Relihiyon sa Harapan ng Diyos
date:  28/10/2021
---

`Basahin ang Deuteronomio 24:10–15. Anong mga mahahalagang prinsipyo ang ipinahahayag dito tungkol sa kung paano natin tratuhin ang nasa ilalim ng ating pamamahala?`

Muli, nakikita natin ang pagmamalasakit ng Panginoon sa pangunahing dignidad ng tao. Oo, may nagkautang sa iyo ng isang bagay, at panahon na para maningil—ngunit ipakita sa taong iyon ang kaunting paggalang, kaunting dignidad, gagawin mo ba? Huwag ka basta papasok sa kanyang lugar at singilin ito. Sa halip, maghintay sa labas at hayaan siyang lumapit at ibigay sa iyo. Ang Deuteronomio 24:12, 13 ay tila nagsasabi na kung ang isang kawawang nilalang ay nagbigay sa iyo ng kanyang balabal bilang “sangla,” dapat mo siyang hayaang gawing tulugan ito nang buong magdamag. Ang ibang mga talata ay tumutukoy sa kung paano tratuhin ng isa ang mahirap na nagtatrabaho sa kanya, siya na madaling mapagmalupitan. Huwag mo silang pahirapan, sapagkat sa mga mata ng Diyos ito'y isang kasalanan, at tiyak na ito rin ay napakasama. Muli, kung ang Israel ay maging isang saksi, isang banal na bayan na lumalakad sa katotohanan sa gitna ng isang mundong punong-puno ng kamalian, idolatriya, kasamaan, at kasalanan, tunay na dapat silang mabait sa pinakamahina at di-nabibigyang pansin sa kanila. Kung hindi, ang kanilang patotoo ay balewala.

`Basahin ang Santiago 1:27–2:11. Ano ang sinasabi ni Santiago rito na sumasalamin sa sinasabi ng Panginoon para sa kanyang bayan sa Deuteronomio? Anong kahalagahan ang naroon sa katotohanan na sa talatang ito'y iniugnay ni Santiago sa Sampung Utos ang pagmamalupit sa mga mahihirap?`

Kahit na wala mismo sa Sampung Utos ang direktang nag-uugnay sa pagpapakita ng pagkiling sa mayayaman laban sa mahihirap, ang mahigpit na pagsunod sa letra ng kautusan habang kasabay nito ay ang pagmamalupit sa mga mahihirap o nangangailangan ay isang katatawanan sa pananampalataya ng isang tao at anumang pag-angkin na ingatan ang mga kautusan. Ang ibigin ang iyong kapwa gaya ng iyong sarili ang pinakamataas na pagpapahayag ng kautusan ng Diyos—at ito'y kasalukuyang katotohanan ngayon tulad noong panahon ni Santiago, at tulad noon nang nagsalita si Moises sa Israel sa mga hangganan ng Banal na Lupain.

`Bakit tayong mga Seventh-day Adventist, na ginagawang seryoso ang pagsunod sa kautusan, ay dapat tiyakin na tayo ay kasing seryoso sa mga salita sa Santiago at Deuteronomio? Dahil sa nabasa natin sa Santiago, bakit ang ating paniniwala sa pagsunod sa kautusan ay magpapatibay lamang sa ating pasya na tulungan ang mahihirap at nangangailangan sa atin?`