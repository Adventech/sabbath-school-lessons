---
title:  Mahalin ang Dayuhan
date:  25/10/2021
---

Sa gitna ng mga paalala na ito'y ipinahayag ni Moises: “ ‘Bagaman, sa PANGINOON mong Diyos ang langit, at ang langit ng mga langit, ang lupa, at ng lahat na naroroon’ ” (Deuteronomio 10:14). Isang makapangyarihang pagpapahayag ng soberanya ng Panginoon, isang ideya na matatagpuan din sa ibang mga bahagi ng Biblia: “Ang lupa ay sa PANGINOON at ang lahat ng narito; ang sanlibutan, at silang naninirahan dito” (Awit 24:1).

`Basahin ang Deuteronomio 10:17-19. Anong ibang pahayag ang ginawa ni Moises dito tungkol sa Panginoon? Higit na mas mahalaga, ano ang iniutos ng Diyos sa Kanyang bayan bilang resulta ng deklarasyong iyon?  `

Si Yahweh ay hindi lamang ang kataas-taasan ng langit at ng lupa, Siya rin ang “Diyos ng mga diyos, at PANGINOON ng mga panginoon” (Deuteronomio 10:17). Hindi ito nangangahulugang mayroon pang ibang mga diyos, mas mababang diyos, tulad ng mga inaakalang diyos na sinasamba ng mga pagano sa paligid nila. Sa halip, ito'y isang paraan ng pagsasabi, higit pa sa pagiging Siya lamang ang Diyos (“ ‘ “Tingnan ninyo ngayon, ako, samakatuwid ay Ako nga, at walang diyos liban sa akin” ’ ” [Deuteronomio 32:39]), iginigiit nito ang kanyang lubos na pangingibabaw sa lahat ng iba pang mga kapangyarihan, tunay o di-tunay, sa langit man o sa sanlibutan.

Sinasabi rin ng teksto, na Siya'y “dakilang Diyos, siyang makapangyarihan at siyang kakilakilabot, na hindi nagtatangi ng tao ni tumatanggap ng suhol. Ang lahat ng ito'y bahagi ng mas malaking mensahe: Si Yahweh ang iyong Diyos, at ikaw, ang Kanyang bayan, ay kailangang sumunod sa Kanya.

Isang malaking pagkakaiba ang ipinakikita rin dito. Oo, si Yahweh ang Diyos ng mga diyos at Panginoon ng mga panginoon, ang Kataas-taasang tagapamahala at nagsusustine ng mga nilikha (Colosas 1:16, 17), ngunit nagmamalasakit din Siya sa mga ulila, balo, at dayuhan, at ipinakita Niya ang pangangalagang iyon sa pamamagitan ng paglilingkod sa kanilang agarang pangangailangang pisikal. Ang Diyos na nakapapansin kung ang isang maya ay nahulog sa lupa (Mateo 10:29) ay alam ang kalagayan ng mga nasa di-tanggap ng lipunan. Sa madaling salita, sinasabi ng Panginoon sa mga tao na, O sige, marahil ikaw ay napili, espesyal ka, at mahal Kita, ngunit mahal Ko rin ang iba, kasama na rin ang mga nangangailangan at walang kaya na nasa kalagitnaan ninyo. At tulad ng pagmamahal Ko sa kanila, dapat mo rin silang mahalin. Ito’y isa sa iyong mga tungkulin sa tipan, at isa ring mahalagang bagay.

`Basahin ang Awit 146:5–10. Ano ang mensahe ng Awit na sumasalamin sa sinasabi ng Diyos dito, at bilang mga Cristiano, anong ibig sabihin nito sa atin ngayon?`