---
title:  Humatol Nang Matuwid
date:  27/10/2021
---

Bilang mga mananampalataya, tayo'y tinawag upang ipahayag ang karakter ng Diyos. Isinulat ni Pablo, “Minamahal kong mga anak, na para sa inyo ay muli akong nakakaranas ng hirap ng panganganak hanggang si Cristo ay mabuo sa inyo” (Galacia 4:19). Sa katunayan, tayo'y orihinal na ginawa ayon “sa larawan ng Diyos” (Genesis 1:27), isang larawan na kalaunan ay sinira ng kasalanan. At tulad ng nakita natin, nang nagsalita si Moises tungkol sa kapangyarihan at karingalan ng Diyos, sinabi rin niya na ang Diyos ay hindi tumatanggap ng suhol at nagmamalasakit siya sa mahina at itinakwil. Ginagawa ito ng Diyos; samakatuwid, kailangan din natin itong gawin.

Ano ang mga sumusunod na teksto sa Deuteronomio. Ano ang karaniwang tema sa lahat ng mga ito?

`Deuteronomio 1:16`

`Deuteronomio 16:19`

`Deuteronomio 24:17`

`Deuteronomio 27:19`

Ang lahat ay kasabihan kung paano ang mahina, mahirap, ang mga itinakwil ay hindi nakatatanggap ng kaparehong uri ng “katarungan” sa karamihan ng mga hukuman ng tao na gaya ng mga may pera, kapangyarihan, at koneksyon. Hindi mahalaga ang bansa, panahon, kultura, o kung gaano kataas ang mga prinsipyo ng hustisya at katarungan na nakatanghal sa mga konstitusyon o kautusan o anupaman; ang katotohanan ay nananatiling pareho: ang mahihirap, mahina, at mga itinakwil ay halos hindi kailanman nakatatanggap ng katarungan na gaya ng iba.

Iyon ang kapansin-pansin sa sinasabi mismo ng Panginoon dito. Ang kawalang-katarungang ito, saanmang lugar, ay hindi dapat gawin sa Israel, sa kalagitnaan ng bayan ng Diyos, sila na mga kakatawan sa Kanya sa mundo. Sa isang banda, ang gamitin ang termino mula sa modernong panahon, nais ng Panginoon na magkaroon ng “pantay na katarungan sa ilalim ng batas” sa sinaunang Israel.

Ngunit ito'y mas malalim pa kaysa sa karaniwang batas lamang. “ ‘ “Kayo'y magpakabanal, sapagkat akong PANGINOON ninyong Diyos ay banal” ’ ” (Levitico 19:2). Oo, alam nila kung sino ang tunay na Diyos, at mayroon silang wastong anyo ng pagsamba, at nagdala sila ng tamang uri ng mga handog. Lahat iyon ay maganda. Ngunit sa bandang huli, anong pakinabang ng lahat ng mga iyan kung kanilang pinagmamalupitan ang mga mahina at mahirap sa gitna nila? Muli at muli, sa mga propeta, ang Panginoon ay nagsasalita laban sa mga nang-aapi ng mga dukha at ng mga nangangailangan sa Israel. Paano ka magiging “banal” at kasabay nito ay pagmamalupitan ang iba? Hindi mo kayang gawin, kahit na gaano ka man kahigpit sa pagsasagawa ng mga wastong pangrelihiyong ritwal.

`Basahin ang Amos 2:6; Amos 4:1; Amos 5:11; Isaias 3:14, 15; Isaias 10:1, 2 at Jeremias 2:34. Ano ang sinasabi ng mga propeta na sumasalamin sa kung ano ang babala ng Panginoon sa sinaunang Israel? Ano ang sinasabi ng mga salitang ito sa atin ngayon?`