---
title:  Karagdagang Kaisipan
date:  29/10/2021
---

Napakahirap isipin kung paano na kahit sa pinakamainam na panahon, tulad ng sa ilalim ng pamumuno ni David at ni Solomon, ang bansang Israel ay maaaring lubusang pinagpala ng Diyos subalit maaaring pinagmalupitan nang lubos ang mga mahihirap, walang kalaban-laban, at mga itinakwil sa gitna nila.

“Kaya't yamang inyong niyayapakan ang dukha, at pinagbubuwis ninyo siya ng trigo, kayo'y nagtayo ng mga bahay na batong tinabas, ngunit hindi ninyo iyon tatahanan;

kayo'y nagtanim ng magagandang ubasan, ngunit hindi ninyo iinumin ang alak niyon. Sapagkat alam ko kung gaano karami ang inyong mga pagsuway,

at kung gaano kalaki ang inyong mga kasalanan—

kayong nagpapahirap sa matuwid, kayo na kumukuha ng suhol,

at itinutulak sa isang tabi ng pintuan ang nangangailangan” (Amos 5:11, 12).

“Ang PANGINOON ay papasok sa paghatol

kasama ng matatanda at mga pinuno ng kanyang bayan:

Kayo ang lumamon ng ubasan,

ang samsam ng mga dukha ay nasa inyong mga bahay?” (Isaias 3:14).

**Mga Tanong Para sa Talakayan**:

`Kailangang alalahanin ng Israel na sila ay “mga dayuhan” sa Ehipto, na isang dahilan kung bakit dapat nilang tratuhin ang mga dayuhan at mga itinakwil sa Israel tulad sa nais nilang pagtrato sa kanila nang sila'y mga itinakwil. Paano nauugnay ang katotohanang ito sa ebanghelyo, sa ideya na, sa pamamagitan ng dugo ni Jesus, napalaya tayo mula sa pagkaalipin ng kasalanan? Bakit, at sa anong katulad na paraan, na ang ginawa sa atin ni Jesus ay makaaapekto sa ating pakikitungo sa iba, lalo na sa walang kalaban-laban na nasa gitna natin?`

`Pag-isipan ito. Maaari tayong sumamba sa tamang araw, maunawaan ang katotohanan tungkol sa kamatayan, impiyerno, marka ng hayop, at iba pa. Mabuti iyan. Ngunit ano ang kabutihan ng lahat ng ito kung tinatrato natin ang iba nang di-maayos o pinagmamalupitan natin ang mahina sa atin o hindi naglalapat ng hustisya nang tama kapag kailangan nating humatol sa isang sitwasyon? Lalo na dahil sa katotohanan na nasa atin, bakit kailangan natin maging lalong maingat na huwag isipin na, dahil lamang sa alam natin ang katotohanan, sa ganang sarili nito, ay ito lamang ang hinihiling ng Diyos sa atin? Bakit ito'y maaaring isang mapanganib na bitag para sa atin?`

`Ano ang dapat tungkulin ng ating pananampalataya na tutulong sa ating maunawaan kung ano ang karaniwang tinutukoy na “karapatang pantao”?`