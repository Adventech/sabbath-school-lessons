---
title:  Ang Deuteronomio sa Jeremias
date:  07/12/2021
---

Maraming taon na ang nakalipas, isang kabataang lalaki, isang agnostiko, ay matiyagang nagsasaliksik ng katotohanan—anumang katotohanang iyon at kung saan man siya dalhin nito. Sa kalaunan, siya'y hindi lamang naniwala sa Diyos Ama at kay Jesus, kundi tinanggap din niya ang mensahe ng Seventh-day Adventist. Ang kanyang paboritong talata sa Biblia ay ang Jeremias 29:13, na mababasang: “Hahanapin ninyo ako at matatagpuan kapag hinanap ninyo ako nang inyong buong puso.” Gayunman, pagkalipas ng mga taon, nasumpungan niya ulit ang parehong talatang iyon habang nag-aaral ng kanyang Biblia, ngunit sa aklat ng Deuteronomio. Ibig sabihin, ito'y nakuha ni Jeremias mula kay Moises.

`Basahin ang Deuteronomio 4:23–29. Ano ang konteksto ng pangakong ito sa Israel, at paano ito maiuugnay sa atin ngayon?`

Gaya ng nakita na natin, ang aklat ng Deuteronomio ay muling natuklasan sa panahon ng paghahari ni Haring Josias, at ito'y sa ilalim ng pamamahala ni Josias na si Jeremias ay nagpasimula sa kanyang ministeryo. Kung gayon, hindi kataka-taka na ang impluwensya ng Deuteronomio ay makikita sa mga sinulat ni Jeremias.

`Basahin ang Jeremias 7:1–7. Anong sinabi ni Jeremias na gawin ng mga tao, at paano ito nauugnay sa kung anong naisulat sa aklat ng Deuteronomio?`

Binigyang diin ni Moises nang paulit-ulit sa Deuteronomio kung paanong ang kanilang paninirahan sa lupain ng Canaan ay may kondisyon, at kung susuway sila, hindi sila makapananatili sa lugar na pinili ng Diyos para sa Kanila. Tingnan ang partikular na babala sa Jeremias 7:4, ang pahiwatig na, o, ito'y templo ng Diyos at, oo, sila ang napiling bayan, ngunit walang halaga ang mga ito kung hindi sila magiging masunurin.

At kasama sa pagsunod ang paraan ng kanilang pakikitungo sa mga dayuhan, mga ulila, mga balo—isang ideyang direktang bumabalik sa Deuteronomio at ilang mga alituntunin ng tipan na tungkulin nilang sundin: “ ‘Huwag mong babaluktutin ang katarungan sa dayuhan ni sa ulila; ni huwag mong kukuning sangla ang damit ng babaing balo’ ” (Deuteronomio 24:17: tingnan din ang Deuteronomio 24:21; Deuteronomio 10:18, 19; Deuteronomio 27:19).

`Basahin ang Jeremias 4:4 at ihambing ito sa Deuteronomio 30:6. Ano ang mensahe roon sa mga tao, at paanong ang prinsipyo ay naaangkop sa bayan ng Diyos ngayon?`