---
title:  Ang Aklat ng Kautusan
date:  05/12/2021
---

Si Haring Josias ng Juda, na walong taong gulang nang siya'y maging hari, ay mamahala sa loob ng 31 taon (640 B.C. - 609 B.C.) bago ang kanyang kamatayan sa digmaan. Sa ika-18 taon ng kanyang paghahari, mayroong nangyari na, kahit na sandali lamang, ay binago ang kasaysayan ng bayan ng Diyos.

`Basahin ang 2 Hari 22. Anong mga aral ang matututunan natin sa pangyayaring ito?`

Matagal ng naging konklusyon ng mga iskolar na ang “Aklat ng Kautusan” (2 Hari 22:8) ay ang Deuteronomio, na tila nawaglit sa mga tao sa loob ng maraming taon.

“Si Josias ay labis na naantig nang marinig niyang binasa sa unang pagkakataon ang mga payo at mga babala na nakatala sa sinaunang manuskritong ito. Hindi pa niya kailanman napagtanto nang lubusan ang kalinawan ng inilatag ng Diyos sa harap ng Israel ang ‘buhay at kamatayan, pagpapala at sumpa’ (Deuteronomio 30:19). . . . Ang aklat ay sagana sa mga katiyakan ng kagustuhan ng Diyos na iligtas nang lubos ang mga taong naglagak ng kanilang buong pagtitiwala sa Kanya. Gaya ng ginawa Niyang pagpapalaya sa kanila mula sa pagkaalipin sa Ehipto, kaya't Siya'y gagawang makapangyarihan sa pagtatatag sa kanila sa Lupang Pangako at sa paglalagay sa kanila sa ulunan ng mga bansa sa mundo.”—Ellen G. White, PROPHETS AND KINGS, p. 393.

Sa buong kasunod na kabanata, makikita natin kung gaano kaseryosong nagsikap si Haring Josias “upang ingatan ang kanyang mga utos at ang kanyang mga patotoo, at ang kanyang mga tuntunin, ng kanyang buong puso at buong kaluluwa” (2 Hari 23:3; tingnan din ang Deuteronomio 4:29; Deuteronomio 6:5, Deuteronomio 10:12; Deuteronomio 11:13). At ang pagbabagong ito'y kabilang ang paglilinis at pag-aalis ng “lahat ng karumal-dumal na nakita sa lupain ng Juda at Jerusalem, upang kanyang matupad ang mga salita ng kautusan na nasusulat sa aklat na natagpuan ng paring si Hilkias sa bahay ng PANGINOON” (2 Hari 23:24).

Ang Deuteronomio ay puno ng mga babala at payo laban sa pagsunod sa mga gawi ng mga bansa sa kanilang paligid. Ang mga aksyon ni Josias, at lahat ng mga bagay na kanyang ginawa, kabilang ang pagpatay sa mga paring mananamba sa diyus-diyosan sa Samaria (2 Hari 23:20), ay naghayag kung gaano kalayo ang paglihis ng bayan ng Diyos mula sa katotohanang ipinagkatiwala sa kanila. Sa halip na nananatili na isang banal na bayan kung ano dapat sila, nakipagkompromiso sila sa mundo, kahit madalas nilang isipin, Kami ay mabuti pa rin sa [mata] ng Panginoon, salamat.

Isang mapanganib na panlilinlang.

`Sa ating mga sariling tahanan o maging sa mga institusyon ng iglesya, anong mga bagay ang kailangan nating linisin nang lubusan upang tayo’ y tunay na makapaglingkod sa Panginoon nang buong puso at kaluluwa?`