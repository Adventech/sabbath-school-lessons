---
title:  Ang Panalangin ni Daniel
date:  09/12/2021
---

Ang isa sa mga pinakatanyag na panalangin sa buong Lumang Tipan ay nasa Daniel 9. Yamang nalaman mula sa pagbasa sa propetang si Jeremias na ang oras ng mga “pagkasira” ng Israel (Daniel 9:2), na 70 taon, ay malapit ng matapos, nagsimulang manalangin nang masigasig si Daniel.

At ano ngang panalangin ito—isang masidhi at may pagtangis na panalangin na kung saan ipinagtapat niya ang kanyang mga kasalanan at kasalanan ng kanyang bayan, habang kasabay nito ay kinilala ang katarungan ng Diyos sa gitna ng kalamidad na naganap sa kanila.

`Basahin ang Daniel 9:1–19. Anong mga tema ang mahahanap mong direktang nauugnay pabalik sa aklat ng Deuteronomio?`

Ang panalangin ni Daniel ay isang buod ng eksaktong ibinabala sa bansa na nasa Deuteronomio tungkol sa mga bunga ng hindi pagsunod sa kanilang bahagi sa tipan. Dalawang beses na tinukoy pabalik ni Daniel ang “kautusan ni Moises” (Daniel 9:11, 13), na tiyak na kasama ang Deuteronomio at, sa pagkakataong ito, ay maaaring partikular na tinutukoy ito.

Tulad ng sinabi ng Deuteronomio, sila'y pinaalis mula sa lupain (tingnan ang Deuteronomio 4:27–31 at Deuteronomio 28) dahil hindi sila sumunod, eksakto sa kung anong sinabi kay Moises na mangyayari sa kanila (Deuteronomio 31:29).

Anong nakalulungkot din, na sa halip na sabihin ng mga bansa sa kanilang paligid na, “Tunay na ang dakilang bansang ito'y matalino at may pagkaunawa (Deuteronomio 4:6), ang Israel ay naging isang “kahiya-hiya” (Daniel 9:16) sa mga bansa ring iyon.

Sa lahat ng mga luha at mga pagsusumamo ni Daniel, hindi niya binigkas ang karaniwang tanong na itinatanong ng marami kapag dumarating ang kalamidad: “Bakit?” Hindi siya kailanman nagtanong sapagkat, salamat sa aklat ng Deuteronomio, alam niya mismo kung bakit nangyari ang mga bagay na ito. Sa madaling salita, binigyan ng Deuteronomio si Daniel (at ibang mga ipinatapon) ng isang konteksto kung saan maiintindihan na ang kasamaan na dumating sa kanila ay hindi lamang bulag na kapalaran, bulag na pagkakataon, kundi mga bunga ng kanilang pagsuway, kung ano mismo ang ibinabala sa kanila.

Ngunit, at marahil mas mahalaga, ang panalangin ni Daniel ay nagpahayag ng reyalidad na sa kabila ng mga kaganapang ito, mayroong pag-asa: Hindi sila pinabayaan ng Diyos, kahit lumalabas na tila pinabayaan sila. Nagbigay ang Deuteronomio hindi lamang ng isang konteksto para maunawaan ang kanilang sitwasyon, kundi itinuro rin nito ang pangako ng pagpapanumbalik.

`Basahin ang Daniel 9:24–27, ang propesiya patungkol kay Jesus at Kanyang kamatayan sa krus. Bakit ibinigay ang propesiyang ito kay Daniel (at sa iba pa sa atin) ayon sa konteksto ng pagkatapon ng Israel at ang pangakong pagbabalik ng bayan?`