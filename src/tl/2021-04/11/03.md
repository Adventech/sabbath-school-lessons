---
title:  Ang Langit ng mga Langit
date:  06/12/2021
---

Malinaw na ipinaliliwanag ng Deuteronomio na ang kautusan ay mahalaga, hindi lamang sa relasyon ng Israel sa Diyos, kundi pati rin sa layunin ng bansa bilang “piniling” bayan (Deuteronomio 7:6: Deuteronomio 14:2; Deuteronomio 18:5).

`Basahin ang Deuteronomio 10:12–15, kung saan binigyang diin ang ideya ng kautusan at ang pagkapili ng Israel. Gayunman, ano ang ibig sabihin ng Biblia sa mga salitang “langit ng mga langit”? Anong punto ang ipinahahayag ni Moises sa mga salitang iyan?`

Ang ibig sabihin ng “langit ng mga langit ay hindi lubos na malinaw sa malapit na konteksto nito, ngunit tinutukoy ni Moises ang karingalan, kapangyarihan, at kadakilaan ng Diyos. Iyan ay, hindi lamang ang mismong langit kundi ang “langit ng mga langit” ay pagmamay-ari Niya, marahil isang idyomatikong ekspresyon na tumutukoy sa kabuuang pamumuno ng Diyos sa lahat ng nilikha.

**Basahin ang mga sumusunod na talata, lahat ay nakabatay sa mga salitang unang lumitaw sa Deuteronomio. Sa bawat pagkakataon, anong punto ang idinidiin dito, at paano natin makikita roon ang impluwensya ng Deuteronomio?**

`1 Hari 8:27`

`Nehemias 9:6`

`Awit 148:4`

Ang lalong malinaw sa Nehemias 9 ay ang temang ang Diyos ay Manlalalang at ang Isa na dapat lamang sambahin. Ginawa Niya ang lahat ng bagay, maging ang “langit ng mga langit, pati ng lahat ng natatanaw roon” (Nehemias 9:6). Sa katunayan, sinabi sa Nehemias 9:3 na siya'y “bumasa sa aklat ng kautusan,” malamang na, tulad sa panahon ni Josias, ang aklat ng Deuteronomio, na nagpapaliwanag kung bakit makalipas ang ilang mga talata ang mga Levita, sa gitna ng kanilang papuri at pagsamba sa Diyos, ay ginamit ang salitang “langit,” na direktang nagmula sa Deuteronomio.

`Ang Diyos ang Manlilikha hindi lamang ng lupa kundi pati ng “langit ng mga langit.” At pagkatapos ay ang isipin na ang parehong Diyos na ito'y nagpunta sa krus! Bakit ang pagsamba ay isang wastong pagtugon sa ginawa ng Diyos para sa atin?`