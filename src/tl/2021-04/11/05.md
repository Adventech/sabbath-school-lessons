---
title:  Ano ang Hinihiling ng Panginoon?
date:  08/12/2021
---

Napakarami sa mga sinulat ng mga propeta ang naglalaman ng mga panawagan sa katapatan. At hindi lamang katapatan sa pangkalahatan, kundi, sa particular, ang katapatan ng mga Israelita sa kanilang bahagi sa tipan, na muling pinagtibay bago sila pumasok sa lupain. Ito ang inilarawan ng aklat ng Deuteronomio: ang muling pagpapatibay ng tipan ng Diyos sa Israel. Pagkatapos ng 40 taong paglalakbay, ang Panginoon sa ngayon ay malapit ng ganapin (o magsisimulang ganapin) ang marami sa Kanyang mga tipang pangako, ang Kanyang bahagi sa kasunduan. Kaya, pinayuhan din sila ni Moises na ganapin ang kanilang bahagi. Tunay nga, karamihan sa mga sinulat ng mga propeta ay karaniwang pareho: mga apela sa mga tao na sundin ang kanilang bahagi sa tipan.

`Basahin ang Mikas 6:1-8. Anong sinasabi ng Panginoon sa mga tao roon, at paano ito nauugnay sa aklat ng Deuteronomio? (Tingnan din ang Amos 5:24 at Hosea 6:6.)`

Nakita ng mga iskolar ng Biblia sa mga talatang ito sa Mikas kung ano ang tinatawag na “paghahabla ng tipan” kung saan “inihabla” ng Panginoon o nagdala ng isang kaso laban sa Kanyang bayan dahil sa paglabag sa tipan. Sa pagkakataong ito, sinabi ni Mikas na ang Panginoon ay “may usapin laban sa kanyang bayan” (Mikas 6:2), kung saan ang [mga] salitang “usapin laban” (riv) ay maaaring mangahulugang isang legal na pagtatalo. Iyan ay ang Panginoon ay nagdadala ng isang legal na kaso laban sa kanila, paglala na nagpapahiwatig ng legal (maliban sa relasyonal) na aspekto ng tipan. Hindi dapat ito nakagugulat dahil, matapos ang lahat, sentro sa tipan ay kautusan.

Pansinin din, kung paanong humiram si Mikas ng wikang direktang sa Deuteronomio: “ ‘At ngayon, O Israel, ano ba ang hinihingi sa iyo ng PANGINOON mong Diyos? Kundi matakot ka sa PANGINOON mong Diyos, lumakad ka sa lahat ng kanyang mga daan, at ibigin mo siya, at paglingkuran mo ang PANGINOON mong Diyos ng buong puso at ng buong kaluluwa mo, na tuparin ang mga utos ng PANGINOON, at ang kanyang mga tuntunin na aking iniuutos sa iyo sa araw na ito para sa iyong ikabubuti’ ” (Deuteronomio 10:12, 13). Pero sa halip na sipiin ito nang direkta, binago ito ni Mikas sa pamamagitan nang pagpapalit ng “titik ng kautusan” ng Deuteronomio para sa “diwa ng kautusan,” na patungkol sa pagiging makatarungan at maawain.

`Ang tila nangyayari rito ay, anuman ang panlabas na anyo ng relihiyon at kabanalan (maraming handog na mga hayop, iyan ay, “libu-libong mga tupa”), hindi iyan ang bumubuo sa tipang pakikipag-ugnayan ng Israel sa Diyos. Anong kabutihan ng lahat ng panlabas na kabanalan kung, halimbawa, “sila'y nag-iimbot ng mga bukid, at kanilang kinakamkam; at ng mga bahay at kanilang kinukuha; at kanilang inaapi ang isang tao at ang kanyang sambahayan, ang tao at ang kanyang mana” (Mikas 2:2)? Ang Israel ay nararapat sanang maging isang ilawan sa mundo, na kung saan sasabihin ng mga bansa, na may pagkamangha: “Tunay na ang dakilang bansang ito'y matalino at may pagkaunawa” (Deuteronomio 4:6). Samakatuwid, dapat silang kumilos nang may karunungan at may pag-unawa, na kasama rito ang pakikitungo sa mga tao na may katarungan at awa.`