---
title:  Pagtitiwala sa Sarili
date:  14/09/2022
---

Nang nagkasala si Eva sa Halamanan ng Eden, hindi lamang iyon dahil sa pagdududa sa salita ng Diyos. Ang pinakasentro ng problema ay ang kanyang paniniwala na siya ay may sapat na karunungan para magpasya sa kanyang sarili kung ano ang mabuti at tama. Pinagtiwalaan niya ang sariling paghatol. Kapag inasahan natin ang ating sariling paghatol, sa halip na magtiwala sa Salita ng Diyos, inilalantad natin ang ating sarili sa lahat ng uri ng problema.

Inilalarawan ng kasaysayan ni Saul ang mga hakbang tungo sa pagtitiwala sa sarili at ang trahedya na kaagad ay sumunod. Pinahiran ni Samuel si Saul bilang hari ng Diyos (1 Samuel 10:1). Pagkatapos binigyan si Saul ng mga natatanging tagubilin (1 Samuel 10:8), subalit si Saul ay sumuway.

`Basahin ang sunod na bahagi ng kasaysayan sa 1 Samuel 13:1–14. Ano ang ginawa ni Saul na naging dahilan ng kanyang pagbagsak?`

Mayroong tatlong hakbang na umakay kay Saul pababa sa pagtitiwala sa sarili kaagad-agad pagkatapos na siya ay maging hari. Ang problema ay wala isa man sa hakbang ang masama sa kanyang sarili, subalit naglalaman ito ng binhi ng trahedya sapagkat ito’y ginawang hiwalay sa Diyos. Pansinin ang pagkakasunod-sunod kung saan si Saul ay bumagsak.

1. Sinabi ni Saul, “aking makita”—ang pangangalat ng kanyang kawal at ang pagkawala ni Samuel (1 Samuel 13:11). Si Saul ay nahihirapan dahil sa sitwasyon, at tinaya niya sa pamamagitan ng kanyang sariling mata kung anong nangyayari.

2. Lumipat si Saul buhat sa “aking makita” tungo sa “aking sinabi”—na sasakupin sila ng mga Filisteo (1 Samuel 13:12). Ang kanyang sinabi at inisip ay nahubog batay sa nakita ng kanyang mga mata tungkol sa sitwasyon.

3. Buhat sa “aking sinabi” lumipat si Saul sa “nadama ko”—ang pangangailangang maghandog ng handog na susunugin (1 Samuel 13:12). Ano ang iniisip ni Saul ngayon ang humubog sa kanyang nadarama?

Tayong lahat ay nakagawa na nito: umaasa sa sarili nating pagtingin, kung saan ay dinadala tayo na umasa sa pangtaong pag-iisip, na umaakay naman sa atin na umasa sa ating pakiramdam. At dahil dito gumagawa tayo ayon sa damdaming ito.

`Bakit mo iniisip na napakadali para kay Saul na sundin ang kanyang sariling kahatulan, gayong nauulinigan pa niya ang malinaw na bilin ng Diyos? Kung nalalaman natin na tayo ay lubhang marupok at hindi sakdal ang kaalaman, bakit nananatili tayong umaasa sa sarili? Ano ang magagawa natin upang matutuhang magtiwala sa utos ng Panginoon nang higit sa ating sarili?`