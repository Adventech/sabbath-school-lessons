---
title:  Namamatay Tulad ng Butil
date:  10/09/2022
---

### Basahin Para sa Pag-aaral sa Linggong Ito
Filipos 2:5–9; Roma 12:1, 2; 1 Samuel 2:12–3:18; 1 Samuel 13:1–14; Zacarias 4:1–14.

> <p>Talatang Sauluhin</p>
> “Katotohanang sinasabi ko sa inyo, maliban na ang butil ng trigo ay mahulog sa lupa at mamatay, ito ay mananatiling nag-iisa. Ngunit kung ito ay mamatay, nagbubunga ng marami” (Juan 12:24).

Ang paglalarawan ni Jesus sa butil ng trigo na namamatay ay kamangha-mangha ang pagkakatulad sa ating pagpapasakop sa kalooban ng Diyos. Una, may pagkahulog. Ang butil na nahulog buhat sa tangkay ay walang makakapigil kung saan at kung papaano babagsak sa lupa. Walang magagawa ang lupa na kinahulugan nito na nakapaligid at napipikpik sa ibabaw nito.

Pangalawa, nariyan ang paghihintay. Samantalang ang butil ay nasa lupa, hindi nito alam kung anong mayroon sa hinaharap. Hindi ito “nakakapag-isip” kung ano ang magiging buhay sa hinaharap, sapagkat ito ay butil lamang ng trigo.

Ikatlo, nariyan ang kamatayan. Ang butil ay hindi kailan man magiging tangkay ng trigo malibang isuko niya ang kanyang ligtas, komportableng kalagayan bilang butil. Kailangang “mamatay” ito, dapat bitiwan nito ang dati nitong kalagayan upang mabago buhat sa pagiging butil tungo sa halamang namumunga.

Ang Sanlinggo sa Isang Sulyap: Kung alam natin na ang kalooban ng Diyos ay pinakamabuti sa atin, bakit nahihirapan tayong tanggapin ito? Anong halimbawa ng pagpapasakop ang iniwan ni Cristo para sa atin? Paano mo nakikitang magagamit ang pagtutulad ng butil ng trigo sa iyong buhay?

*Pag-aralan ang liksyon sa linggong ito bilang paghahanda sa Sabbath, Setyembre 17.