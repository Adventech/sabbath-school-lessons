---
title:  Namamatay Muna Bago Malaman ang Kalooban ng Diyos
date:  12/09/2022
---

Maraming Cristiano ang taus-pusong nagnanais malaman ang kalooban ng Diyos para sa kanilang buhay. “Kung malalaman ko lang ang kalooban ng Diyos para sa aking buhay, aking isasakripisyo ang lahat para sa kanya.” Subalit pagkatapos na makapangako sa Diyos ng ganito, nananatili tayong nag-aalinlangan sa kung ano ang Kanyang kalooban. Ang dahilan sa ganitong pag-aalinlangan ay maaaring masumpungan sa Roma 12:1, 2. Inilalarawan ni Pablo kung papaano malalaman natin ang kalooban ng Diyos, at siya ay gumawa ng mahalagang punto. Kung nais mong malaman kung ano ang kalooban ng Diyos, dapat magsakripisyo ka muna!

`Basahin ang Roma 12:1, 2. Isinulat ni Pablo na magagawa nating subukin at mapatunayan “kung alin ang mabuti, kasiya-siya, at lubos na kalooban ng Diyos” (Roma 12:2) kung:`

1. Kung mayroon tayong totoong pagkaunawa sa “kahabagan ng Diyos” para sa atin (Roma 12:1).

2. Kung ihahandog na isang buhay na sakripisyo sa Diyos ang ating sarili (Roma 12:1).

3. Kung magbabago tayo ng pag-iisip (Roma 12:2).

Tunay na ang nabagong pag-iisip lamang ang makakaunawa ng kalooban ng Diyos. Subalit ang pagbabagong ito ay nakakabit sa ating pagkamatay sa sarili. Hindi sapat na si Jesus ay nagbata lamang para sa atin, kailangan na siya ay mamatay.

`Hilingin mo sa Banal na Espiritu na ipakita ang anumang bahagi sa inyo na hindi ka pa lubos na “patay.” Anong mga bagay ang kailangang alisin ng Banal na Espiritu sa iyo upang ika’y maging “handog na buhay” para sa Diyos?`

Kung ang bahagi ng ating buhay ay hindi pa ganap na patay sa sarili, pinahihintulutan ng Diyos ang tunawan upang dalhin iyon sa iyong kaalaman. Gayumpaman, ang ating pagdurusa ay hindi lang nakatutulong sa atin para harapin ang kasalanan—nagbibigay rin ito sa atin ng kaalaman tungkol sa pagbibigay ni Jesus ng Kanyang sarili para sa atin. Si Elisabeth Elliot ay sumulat, “Ang pagsusuko ng pinakamalalim na hangarin ng ating puso ay maaaring kasing tindi ng ating pagkaunawa ng krus…. ang ating sariling karanasan ng pagkapako sa krus, bagaman hindi masukat sa kaliitan kumpara sa pinagdaanan ni Cristo, gayon pa man ay nagbibigay sa atin ng pagkakataon na magsimulang kilalanin Siya sa pakikibahagi sa Kanyang pagdurusa. Sa bawat hugis ng ating pagdurusa, tinatawag tayo sa gayong uri ng pakikibahagi.”—Elisabeth Elliot, Quest for Love (Grand Rapids, MI: Fleming H. Revell, 1996, p, 182.

`Basahin at ipanalangin ang Roma 12:1, 2. Mag-isip ng tungkol sa bagay na kinakailangan mong isuko upang ikaw ay maging sakripisyo. Paano ito nakatulong sa iyo na maunawaan ang pagdurusa na hinarap ni Jesus para sa iyo roon sa krus? Papaanong ang kaalamang ito ay makatutulong sa iyo para makapasok sa pakikiramay kay Jesus sa Kanyang pagdurusa?`