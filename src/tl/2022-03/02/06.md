---
title:  Tunawan Upang Maging Husto sa Gulang
date:  07/07/2022
---

> <p></p>
> “Lalo na dahil sa kalabisan ng mga pahayag. Kaya’t upang ako’y huwag magyabang ng labis, binigyan ako ng isang tinik sa laman, isang sugo ni Satanas upang ako’y saktan, upang ako’y huwag magmalaki ng labis”(2 Corinto 12:7).

May malaking pagkakaiba sa pagitan ng pagputol upang patayin at pagputol upang lalong pabungahin. Pinuputol natin upang patayin ang halaman na ayaw na natin; pinuputulan naman natin ang halaman na nais nating mas maging mabunga. Ang parehong proseso, gayunpaman, ay nangangailangan ng matalas na kutsilyo. Kaya nga, ang pagputol sa layuning paunlarin sa pagbubunga ay nangangailangan ng pagputol sa bahagi ng halaman na ayon sa baguhang hardenero ay tila sinisira. Sa espirituwal na kaisipan, sulat ni Bruce Wilkinson, “Nananalangin ka ba sa Diyos upang tumanggap ng napakasaganang pagpapala at nakikiusap na ikaw ay maging katulad ng Kanyang Anak?

“Kung ang sagot mo ay oo, kung gayon humihingi ka ng panggupit.”—Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60.

Nalilito ang mga tao sa kung ano talaga ang kahulugan ni Pablo sa “tinik sa laman” (2 Corinto 12:7). Iba’t ibang pakahulugan, may nagsasabing tumutukoy ito sa pagkakaroon ng walang patid na pag-atake ng mga kaaway, at may nagsasabi naman na tumutukoy ito sa mahirap na pagsasalita ni Pablo. Tila tumutukoy rin ito sa problema ni Pablo sa kanyang paningin (Tingnan ang Ellen G. White Comments, The SDA Bible Commentary, vol. 6, p. 1107). Kataka-taka, naniniwala si Pablo na ang kanyang “tinik” ay ibinigay sa kanya.

`Anong iyong iniisip na ibig sabihin ni Pablo sa pagsasabing “binigyan ako”? Sino ang nagbigay sa kanya? Paano ito nagamit ng Diyos sa kapakinabangan ni Pablo?`

Pansinin na ang “tinik” ni Pablo ay may tiyak na layunin: “upang ako’y huwag magmalaki ng labis” (2 Corinto 12:7). Hindi ito dahil sa anumang tiyak na kasalanan na kanyang nagawa, kundi upang mahadlangan siya sa pagkakasala sa hinaharap. Kinilala ni Pablo na mayroon siyang likas na kahinaan sa pagkakasala, kaya ang “tinik” na ito ay maaaring makahadlang laban dito.

`Basahin ang 2 Corinto 12:7–10. Paano pinakitunguhan ni Pablo ang kanyang “tinik”? Iniisip mo bang ang kahinaan ni Pablo ay may espirituwal na kapakinabangan sa kanya? Paano ang paraan ni Pablo ng pagtugon, makatutulong sa iyo sa pakikitungo sa “tinik” na maaaring pasanin mo?`

`Sa anong paraan ang kaisipan ng Diyos para sa iyong espirituwal na paglago ay naiiba sa paraan mo? Pag-isipan mo sa iyong buhay kung saan kailangan mong maging lalong mabunga sa katuwiran. Anong katangiang espirituwal ang nais mong hilingin na mapalago sa iyo sa panahon ng “pagputol para mamunga”?`