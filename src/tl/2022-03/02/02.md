---
title:  Mga Sorpresa
date:  03/07/2022
---

> <p></p>
> “Mga minamahal, huwag kayong magtaka tungkol sa mahigpit na pagsubok na dumarating sa inyo upang kayo’y subukin na waring may isang kataka-takang bagay na nangyayari sa inyo” (1 Pedro 4:12).

Sorpresa, masakit na sorpresa, ay maaaring dumating sa maraming kaparaanan. Biglang humarang ang sasakyan sa iyong dadaanan. Biglaang pasabi sa iyong mawawalan ka na ng trabaho. Pagsusuring medikal na naghatid sa iyo ng hindi inaasahang masamang balita. Pagtataksil ng minamahal mo na iniisip mong nagmamahal sa iyo. Gaano man ito kasakit, lalo na itong nagiging masama dahil sa elemento ng sorpresa.

Sa linggong ito titingnan natin ang ilang uri ng masasakit na kalagayan o tunawang hindi dapat makasorpresa sa atin

Sa pagsisimula, bumalik tayo sa teksto para sa araw na ito sa Peter. Ang salitang Griyego para sa “magtaka” sa 1 Pedro 4:12 ay nangangahulugang maging “dayuhan” o “taga-ibang lugar.” Ipinipilit ni Pedro sa kanyang mambabasa na huwag mahulog sa patibong sa paniniwalang ang mahigpit na pagsubok o mapait na karanasan ay dayuhan sa karanasan ng mga Cristiano. Sa halip, dapat itong ituring na normal na nangyayari at dapat na asahan.

Ang salitang ginamit para sa “mahigpit na pagsubok” ay buhat sa salitang Griyego na may kahulugang, “nagliliyab.” Sa ibang mga salin ito ay “pugon” Ang karanasan ng pagdurusa sa ating pananampalataya ay maaaring ituring na proseso ng pagdadalisay, iyon ang proseso ng pagtunaw.

`Basahin ang 1 Pedro 4:12-19. Ano ang mensahe ni Pedro?`

Marami sa atin ang nabibigla tungkol sa pagdurusa sapagkat madalas mayroon tayong pinagaang paniniwala sa buhay Cristiano. Nalalaman nating mayroong dalawang panig–ang Diyos, na siyang mabuti; at Satanas, na siyang masama. Subalit kadalasan lahat ng sa pakiramdam natin ay mabuti ay awtomatikong inilalagay kaagad natin sa isang kahon kasama ng Diyos, at lahat ng sa pakiramdam natin ay masama ay sa isa namang kahon kasama ni Satanas. Ngunit ang buhay ay hindi ganoon kasimple. Hindi natin maaaring gamitin ang ating pakiramdam sa pagpapasya kung ano ang nasa kahon ng Diyos o kahon ni Satanas. Kung minsan ang paglakad na kasama ng Diyos ay mapanghamon at mahirap. At ang pagsunod kay Satanas ay lumalabas na nagdadala ng malalaking kagantihan. Si Job, na isang matuwid subalit nagdurusa, ay naglalarawan nito nang kanyang tanungin ang Diyos, “Bakit nabubuhay ang masasama at tumatanda at nagiging malakas sa kapangyarihan” (Job 21:7).

`Tinutukoy ni Pedro ang mga pagsubok na bunga ng paninindigan para kay Cristo. Subalit mayroon pa ring ibang kadahilanan kung kaya dumarating ang pagsubok. Paanong ang 1 Pedro 4:12-19 ay makatutulong sa iyong ipaliwanag ng may pitagan sa kaibigan kung bakit hindi dapat masorpresa sa masasakit na pagsubok?`