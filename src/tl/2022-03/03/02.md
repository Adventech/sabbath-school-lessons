---
title:  Tungo sa Lupang Pangako sa Pamamagitan ng Putol na Daan
date:  10/07/2022
---

> <p></p>
> “Nang ang Faraon ay papalapit na, tumingin sa likuran ang mga anak ni Israel, at nakitang ang mga Ehipsyo ay sumusunod sa kanila. Sila’y lubhang natakot, at ang mga anak ni Israel ay tumawag sa Panginoon” (Exodo 14:10).

Naranasan na ba ninyong mapasubo sa patibong, at wala kayong madaanan? Kung minsan, maganda naman ito; tulad halimbawa ng hindi inaasahang pagpasok sa silid na may naghihintay na mga kaibigang sumisigaw ng, “Bulaga! Maligayang kaarawan!” Minsan naman, maaari itong maging nakabibigla at hindi kanais-nais; gaya ng bullying sa paaralan, o di-inaasahang masamang pakana ng isang kasama.

Simula nang umalis ang mga Israelita sa Ehipto hanggang sumapit sila sa lupang pangako, “ang Panginoon ay nangunguna sa kanila sa araw, sa isang haliging ulap upang patnubayan sila sa daan; at sa gabi ay sa isang haliging apoy upang tanglawan sila; upang sila’y makapaglakad sa araw at sa gabi (Exodo 13:21). Bawat bahagi ng kanilang paglalakbay ay pinangungunahan mismo ng Diyos. Subalit tingnan ninyo kung saan sila unang dinala ng Panginoon, sa lugar kung saan dagat ang nasa unahan nila at bundok naman ang nasa magkabilang panig, at ang mga sundalo ni Faraon ang natatanaw nilang nasa likuran.

`Basahin ang Exodo 14. Bakit dinala ng Panginoon ang Israelita sa lugar na sila ay matatakot?`

Ang pagsunod sa “haligi” ay hindi tumitiyak ng kaligayahan sa lahat ng panahon. Maaari rin itong maging mahirap na karanasan, sapagkat ang pagsasanay sa katuwiran ay dinadala tayo sa mga lugar na susubok ang ating pusong natural na mandaraya (Jeremias 17:9). Sa panahon ng ganitong kalituhan, ang susi upang malaman kung talagang sumusunod tayo sa Diyos ay hindi ang kawalan ng pagsubok o sakit, kundi ang pagiging bukas sa tagubilin ng Diyos, at patuloy na pagpapasakop ng ating mga puso at pag-iisip sa Kanyang pangunguna.

`Anong aral ang natutuhan ng Israelita buhat sa karanasang ito? Exodo 14:31.`

`Bakit pagka minsan ang magtiwala sa Diyos ay napakahirap, bagaman marami Siyang mga kahanga-hangang pangako sa atin? Bilanging muli ang ilang mahihirap na kalagayan na pinaniniwalaan mong dinala ka ng Panginoon upang turuan kang “matakot” at “manampalataya” sa Kanya.`