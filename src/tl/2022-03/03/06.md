---
title:  Pagsubok sa Pamamagitan ng Apoy
date:  14/07/2022
---

May isang kabataang lalaking tatawagin nating Alex. Siya ay lumaking puno ng problema: droga, karahasan, maging pagkabilanggo. Subalit, sa pamamagitan ng kabaitan ng mga kaanib ng lokal na iglesia (na pinagnakawan ni Alex), nalaman ni Alex ang tungkol sa Diyos at ibinigay niya ang kanyang puso kay Jesus. Bagaman mayroon pa siyang problema at pakikibaka, at bagaman nananatili pa rin ang ilang bahagi ng kanyang nakaraan, si Alex ay isa ng bagong nilalang kay Jesus. Mahal niya ang Diyos at sinikap niyang ipahayag ito sa pamamagitan ng pagtupad sa Kanyang mga utos (1 Juan 5:1, 2). Sa isang punto, nadama ni Alex na nararapat siyang maging isang ministro. Lahat ng bagay ay doon nakaturo, at walang pag-aalinlangang niyang tinugon ang tawag ng Diyos.

Sa kolehiyo, naging maayos ang mga bagay sa simula. Ngunit paglaon, nangyari ang mga hindi inaasahan at ang kanyang buhay ay nagsimulang magkawindang-windang. Unti-unting natuyo ang pinagkukunan niya ng salaping gastusin. Tinalikuran siya ng malapit na kaibigang gumawa pa ng mga maling paratang na sumira ng kanyang reputasyon. Pagkatapos, palagi na siyang nagkakasakit. Walang nakababatid kung bakit siya nagkakagayon. Naapektuhan ang kanyang pag-aaral hanggang sa puntong nangyari ang kanyang kinatatakutan. Kailangan niyang tuluyang ihinto ang pagpasok sa paaralan. Dagdag pa sa lahat ng ito, nakikipaglaban pa siya sa mabangis na tukso ng droga, na makukuha lamang sa lokal na komunidad. May pagkakataong nahulog na siya sa bagay na ito. Hindi maunawaan ni Alex kung bakit ang lahat ng mga bagay na ito ay nangyayari, lalo pa at nakatitiyak naman siyang ang Panginoon, sa pasimula pa lamang, ang umakay sa kanya upang makapasok sa paaralang ito. Mali ba si Alex tungkol dito? Kung mali, ang kanya bang buong karanasan sa Diyos ay malaking pagkakamali? Kahit na ang kanyang pangunahing batayan ng pananampalataya ay pinag-aalinlanganan.

`Isipin na sa gitna ng ganitong krisis, si Alex ay lumapit sa iyo na humihingi ng payo. Ano ang sasabihin mo? Anong sariling karanasan mo ang makatutulong sa isang taong tulad niya? Anong mga talata sa Biblia ang gagamitin mo? Gaano makatutulong ang mga sumusunod na talata sa ganoong uri ng kalagayan? Kawikaan 3, Jeremias 29:13, Roma 8:28, 2 Corinto 12:9, Hebreo 13:5.`

`Halos lahat ng sumunod sa Panginoon ay nagkaroon ng krisis na sa panahong yaon tila silaâ€™y tinutukso na pag-alinlanganan ang pangunguna ng Panginoon. Ang mahalagang bagay sa gayong kalagayan ay manghawak, isaalang-alang ang pangunguna ng Diyos sa nakalipas, at manalangin sa pagkakaroon ng pananampalataya at katatagan. Hindi tayo isusuko ng Panginoon. Ang tanong para sa atin ay: Paanong hindi tayo madadaig ng tukso na iwanan ang Diyos?`