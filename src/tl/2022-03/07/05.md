---
title:  Mga Panukala ng Ating Ama Para sa Atin
date:  10/08/2022
---

`Ang bawat isa ay naghahanap ng pag-asa. Subalit saan ito masusumpungan? Sa ibang mga tao ang pag-asa ay nasusumpungan sa ngiti ng kaibigan. Sa iba naman ang pag-asa ay tumutubo sa matatag na pananalapi o matatag na pag-aasawa. Kadalasan saan ka naghahanap ng pag-asa at lakas ng loob?`

Sa aklat ng Jeremias, ang propeta ay sumusulat sa mga taong nawalan ng pag-asa sa kanilang pagkabihag. “Sa tabi ng mga ilog ng Babilonia, doon tayo’y nauupo at umiiyak; nang ang Zion ay ating maalala” (Awit 137:1). Subalit, bagaman sila ay wasak ang puso, si Jeremias ay naglahad ng mga dahilan na hindi dapat nila isuko ang pag-asa.

`Ano ang mga dahilan upang umasa ang ibinigay sa Jeremias 29:1–10?`

Sa mga talatang ito ay may tatlong mahahalagang pinanggagalingan ng pag-asa na dapat pansinin.

Una, sinabi ng Diyos sa Kanyang bayan na hindi dapat nila isuko ang kanilang pag-asa, sapagkat ang kanilang kalagayan ay hindi bunga ng pagkakataon lamang o hindi inaasahang kasamaan. Sapagkat ang Diyos mismo ang nagsabi, “aking ipinadalang-bihag [Juda] sa Babilonia mula sa Jerusalem” (Jeremias 29:4). Bagaman kasamaan ang nasa palibot nila, ang Juda ay hindi binitiwan ng kamay ng Diyos.

Pangalawa, sinabi ng Diyos sa Kanyang bayan na hindi nila dapat isuko ang kanilang pag-asa. Sapagkat Siya ay makagagawa kahit na sila’y nasa gitna ng pangkasalukuyang kahirapan. “At inyong hanapin ang kapakanan ng lunsod na aking pinagdalhang bihag sa inyo, at inyong idalangin iyon sa Panginoon, sapagkat sa kapakanan niyon ay magkakaroon kayo ng kapakanan” (Jeremias 29:7).

Ikatlo, sinabi ng Diyos sa Kanyang bayan na hindi nila dapat isuko ang kanilang pag-asa, sapagkat magdadala Siya ng katapusan sa kanilang pagkabihag sa takdang panahon: “Sapagkat ganito ang sabi ng Panginoon: Kapag naganap na ang pitumpung taon para sa Babilonia, dadalawin ko kayo, at tutuparin ko sa inyo ang aking pangako, at ibabalik ko kayo sa dakong ito” (Jeremias 29:10).

Pagkatapos na maipaliwanag ng Diyos kung paanong Siya ang namamahala ng kanilang nakalipas, at Siya rin ang mamamahala ng kanilang hinaharap, tunay na Kanyang ipinabatid ang kagandahan ng Kanyang malambing na pagmamahal sa Kanyang bayan (tingnan ang Jeremias 29:11–14).

`Basahin ang Jeremias 29:11–14, na binabanggit ang iyong pangalan pagkatapos ng salitang inyo na para bang ginagawa ng Diyos ang mga pangakong ito sa iyo ng personal. Ilapat mo ang mga pangakong ito sa iyong sarili sa anumang pagsisikap na mayroon ka.`