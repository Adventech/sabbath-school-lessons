---
title:  Nananatiling Tapat Kahit ang Diyos ay Hindi Nakikita
date:  18/08/2022
---

Ang mag-isip na walang sinumang nakikialam tungkol sa kung ano ang nangyayari sa atin ay hindi kanais-nais. Subalit ang isipin na hindi inaalam o nakikialam tungkol sa atin ang Diyos ay pinakanakalulungkot.

Sa mga Judiong bihag sa Babilonia, tila ang Diyos ay hindi gaanong nakikialam sa kanilang kalagayan. Nananatili silang bihag, nakadarama pa rin na sila ay iniwan ng Diyos dahil ng kanilang kasalanan. Subalit nagsalita ng kaaliwan si Isaias sa kanila. Ang Isaias 40 ay napakagandang mga talata, kung saan si Isaias ay malambing na nagsalita sa mga tao tungkol sa kanilang Diyos: “Kanyang pakakainin ang kanyang kawan na gaya ng pastol, kanyang titipunin ang mga kordero sa kanyang bisig, at dadalhin sila sa kanyang kandungan, at maingat na papatnubayan iyong may mga anak” (Isaias 40:11). Subalit paglipas ng matagal na panahon, na ang mga bihag ay nag-iisip, Nasaan ka o Panginoon? Wala kaming anumang nakikitang katunayan na Ikaw ay nandiyan pa o may pakialam!

`Basahin ang Isaias 40:27–31. Sa anong mga paraan inilarawan ni Isaias ang Diyos? Papaano ang paglalarawang ito tungkol sa Diyos ay tumugon sa kanilang paniniwala na “Ang daan ko ay lingid sa Panginoon, at nilalagpasan ng aking Diyos ang kahatulan ko” (Isaias 40:27)?`

Ang iba pang grupo ng mga taong maaaring itinuring ang kanilang daan na lingid sa Diyos ay masusumpungan sa aklat ni Esther. Sa aklat na ito, ang Diyos ay hindi nabanggit kahit isang beses. Gayon pa man ang buong kasaysayan ay pagpapakita ng pakikialam ng Diyos upang iligtas ang Kanyang bayan buhat sa hindi mapapawalang bisa na kautusan para sila ay puksain. Ang kasaysayang ito ay hindi lamang naglalarawan ng mga pangyayari sa nakalipas, ito’y sumisimbulo sa panahon sa hinaharap, kapag ang bayan ng Diyos ay muling uusigin dahil muling paglulunsad ng kautusan para sa kanilang kapahamakan (Apocalipsis 13:15). Iyo bang naiisip kung gaano kadaling isipin na kapag ang gayong pangyayari ay umiiral, tiyak na pinabayaan ng Diyos ang Kanyang bayan? Subalit hindi tayo dapat matakot. Ang Diyos na nagligtas sa Kanyang bayan ayon sa kasaysayan sa aklat ni Esther ay Siya ring Diyos na magliligtas sa kanila sa pangwakas na krisis.

`Nabasa natin kung paanong inilarawan ni Isaias ang Diyos sa mga bihag. Paano mo ilalarawan ang Diyos sa mga taong nakadaramang ang Diyos ay nawala at iniwan sila? Paano mo sila tuturuan na manampalataya, at hindi nakaasa sa kung ano ang nakikita sa kanilang kapaligiran?`