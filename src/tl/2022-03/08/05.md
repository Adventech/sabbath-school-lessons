---
title:  Upang Dalahin ang Lahat ng Ating Kagulumihanan
date:  17/08/2022
---

Ang ibang mga tao ay may plake sa kanilang tahanan na mababasa ang ganito, “Bakit mananalangin kung maaari ka namang mag-alala?” Nakatatawa sapagkat alam natin kung gaano kadalas tayong mag-alala sa halip na lumapit sa Diyos at ibigay natin ang ating ipinag-aalala.

May nagsabi na kapag ang ating buhay ay nakatali, ibigay mo sa Diyos at ipakalas mo sa Kanya ang pagkabuhol. Sabik ang Diyos na gawin ito para sa atin. Subalit, nakapagtataka, nagtitiis tayo sa ating mga problema hanggang sa halos ay mawindang na. Bakit maghihintay tayo hanggang maging desperado bago lumapit sa Panginoon?

`Basahin ang 1 Pedro 5:7. Sinipi ni Pedro ang Awit 55:22. Ano ang pangunahing pabalita rito para sa atin? Tingnan din ang nasa Mateo 6:25–33.`

Ang 1 Pedro 5:7 ay napakapayak na talata. Walang lihim na nakatago roon, at nangangahulugan ito ng sakto kung ano ang pagkasabi. Itapon ay nangangahulugan na itapon, ibigay upang ang dahilan ng pagkirot at ng pag-aalala ay wala ng kaugnayan sa iyo. Subalit, ang ating pasanin ay hindi basta maitapon kahit saan. Ang ating pag-aalala ay hindi nawawala ng walang kabuluhan. Ito ay ibinibigay sa ating Ama sa langit, na nangako na aayusin. Iyan ang sinasabi ni Jesus sa atin sa mga talata sa Mateo. Ang problema sa paggawa nito ay hindi dahil sa mahirap; kundi napakadali, masyadong mabuti para magkatotoo.

Ang pagkabalisa ay dahil sa lahat ng uri ng bagay. Maaaring dahil sa inaasahan sa iyo sa trabaho. Hindi inaasahang puna o sumbat. Damdaming hindi na iniibig o inaayawan na. Kalusugan o alalahanin sa pananalapi. Pakiramdam na hindi na ako kanais-nais sa Diyos. Paniniwalang hindi pinatawad.

Ano man ang mga iyon, ang dahilan ng ating pananatiling may problema ay sapagkat iniisip natin na maaayos natin ng higit sa magagawa ng iba. Subalit hinihimok tayo ni Pedro na pag-isipan ang ganong kaisipan. Ang dahilan na hindi tayo dapat mabalisa ay sapagkat ang Diyos ay nag-aaruga. Subalit, ang Diyos ba ay nag-aaruga pa rin para makialam kapag nakaamba ang paghihiwalay o nakadarama tayo ng pagka inutil? Sinasabi ng Biblia na ang Diyos ay nagmamahal at babaguhin Niya ang anumang kalagayan

`Anong mga bagay ang dahilan ng iyong pagkabalisa ngayon? Gaano man kabigat, gaano man nakagugulo ang mga iyon, mayroon bang napakahirap para sa Panginoon? Marahil ang pinakamalaki nating problema ay bagaman naniniwala tayong alam ng Diyos ang tungkol dito at kaya Niyang ayusin ito, hindi naman tayo naniniwala na malulutas Niya sa paraang gusto nating malutas. Pag-ukulan ng pansin ang huling punto at tanungin mo ang iyong sarili. Gaano katotoo ito sa iyong sariling buhay?`