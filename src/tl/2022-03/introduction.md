### Ang Napakong Manlalalang

“Lahat ng mga bagay ay ginawa sa pamamagitan niya, at kung wala siya ay hindi nagawa ang anumang bagay na ginawa” (Juan 1:3).

“Lahat ng mga bagay” ay ginawa Niya, subalit ayon sa Biblia— “Tumangis si Jesus” (Juan 11:35). Ang Manlalalang ay tumangis? Higit pa roon, si Jesus ay “hinamak at itinakwil ng mga tao; isang taong nagdurusa, at sanay sa kalungkutan” (Isa. 53:3). Ang Manlalalang, taong nagdurusa, tinanggihan at itinakwil? At minsan ay nanaghoy, “Diyos ko, Diyos ko, bakit mo ako pinabayaan?” (Mateo 27:46).

Paano nangyari ang bagay na ito? Ito’y dahil si Jesus, na ating Manlalalang, ay atin ding Manunubos, kung magkagayo’y Siya’y nabayubay na Diyos—ang Manlalalang na nagkatawang tao at dahil nagkatawang tao ay nakaranas ng pagdurusa, at kahirapang humantong sa krus ng mga Romano.

Kaya, ang ating Manlalalang, na sa kanya “tayo ay nabubuhay, at kumikilos, at nasa kanya ang ating pagkatao” (Gawa 17:28), ay nagdusa sa pagkakatawang-tao, sa paraang hindi kaya ng sinuman sa atin. Nararanasan lamang natin ang ating sariling kalungkutan, ang ating kalumbayan; subalit doon sa krus ay pinasan niya ang “ating mga karamdaman, at dinala ang ating mga kalungkutan” (Isa. 53:4)—lahat ng ito. Ito ang pinakakahanga-hangang gawa sa buong kasaysayan ng sandaigdigan.

Dahil sa kasaysayang ito (nang ang nabayubay na Diyos na nahahayag sa atin), sa mga susunod na buwan ay ating sisikaping maunawaang mabuti ang hindi nauunawaan—ang ating pagdurusa, ang pagdurusa ng mga Cristiano, silang itinalaga ang kanilang buhay kay Cristo. Hindi natin inaangking nasa atin ang lahat o maraming kasagutan; atin lamang inaangkin na ang “Diyos ay pag-ibig” (1 Juan 4:8) at bagaman ang mga bagay na ito ay nangyayari, maaari nating pagtiwalaan ang Diyos sa kabila ng mga yaon, at lumago sa biyaya sa pamamagitan ng mga yaon gaano man kasakit ang pamamaraan.

Sa tremestreng ito pag-aaralan natin ang salita ng Diyos at titingnan natin ang ibang laman at dugo, bagaman nahayag sa pananampalataya, gayon ma’y humarap sa kawalan ng pag-asa, pagtataksil, kabiguan, kalugihan, kawalang-katarungan, pang-aabuso (tila lahat ng mga bagay na naiintindihan ninyo?). Paano nila nakayanan? Ano ang natutuhan nila? Ano ang itinuturo sa atin ng kanilang halimbawa?

Kung titingnan natin ang mga taong ito, ang kanilang mga karanasan, pakikibaka, ang pagsubok sa kanilang pananampalataya (na maaaring katulad ng sa atin), dapat lagi nating tingnan sila na naiiba sa mga pangyayari sa likod ng Krus. Dapat lagi nating aalalahanin, na anumang bagay ang kinakaharap ninuman ay pinagdaanan ng higit pa ni Jesu-Cristo na ating Manlalalang at Tagapagligtas.

Ang Diyos natin ay nagdurusang Diyos. Kahit na si Albert Camus, na hindi Cristiano, ay naunawaan ang ibang implikasyon ng Krus at ang pagdurusa ng Diyos doon: “Ang gabi roon sa Golgota ay napakahalaga sa kasaysayan ng tao, dahil sa anino nito, ang pagka-Diyos ay iniwan ang angking pribilehiyo ng pagka-Diyos at dinanas ang sakdal na kawalan, at matinding paghihirap sa kamatayan.”—Albert Camus, The Rebel (New York: Vintage International, 1991) p. 33. O gaya rin ng sinabi ni Ellen White: “Ang krus ay kapahayagan sa ating mga mapupurol na pandama ng mga sakit, na buhat sa pagsisimula pa lamang ng kasalanan, ay humantong na sa puso ng Diyos.”—Ellen G. White, Education, p. 263.

Ang ating mga aralin ay hindi isang theodicy o pagbibigay-katuwiran sa Diyos sa harap ng kasamaan. Sa halip, tulad ng ating nasabi na, ito ay isang pagtatangkang matulungan tayong makalampas sa mga hindi maiwasang paghihirap na nararanasan natin sa sanlibutang ito kung saan ang kasalanan ay kasing dali ng paghinga. Ang ating pagsisikapang ipakita ay ang sakit, pagdurusa, at kawalan ay hindi nangangahulugang tayo’y iniwan na ng Diyos; nangangahulugan lamang itong, kahit mananampalataya, nakakabahagi tayo sa sinapit ng mga nagkasalang lahi. Ang pagkakaiba ay, sapagkat sa pamamagitan ni Jesus at sa pag-asang Kanyang iniaalok, maaari tayong makasumpong ng kahalagahan at layuning tila baga walang kabuluhan at walang layunin, kahit hindi natin maisip kung papaano, maaari nating pagtiwalaan ang pangako na, “lahat ng bagay ay gumagawa sa ikabubuti ng mga umiibig sa kanya” (Roma 8:28)—ang Diyos, bagaman nilikha Niya ang lahat ng bagay, ay nagbata ng lahat ng bagay rin (at iyon ang dahilan kung bakit iniibig natin Siya).

_Si Gavin Anthony, ang pangunahing may akda ng araling ito ngayong tremestre, ay lumaki sa Sri Lanka bilang anak ng misyonero. Naglingkod siya bilang pastor sa England at naging pangulo ng komperensya sa Iceland nang kanyang sulatin ang araling ito._