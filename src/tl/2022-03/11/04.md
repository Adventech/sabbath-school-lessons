---
title:  'Si David: Mapagkukunan ng Aral sa Paghihintay'
date:  06/09/2022
---

Sa 1 Samuel 16:1–13, makikita natin ang batang si David na pinahiran ni Samuel ng langis bilang hari. Gayumpaman, napakahabang lakbayin ang magbuhat sa pastulan ng kanyang amang si Jesse patungo sa trono sa Jerusalem. Walang pag-aalinlangan, may mga panahon na nararamdaman niya na siya ay nasa gitna ng tunawan.

Una, ang batang si David ay nagpatugtog ng musika upang aliwin ang bagabag na espiritu ni Saul (1 Samuel 16). Nang bandang huli naging bayani siya ng Israel dahil sa pagpatay kay Goliat (1 Samuel 17). Nagkaroon din ng maraming mga taon na si David ay tumatakas dahil sa kanyang buhay. Alam ni Saul at ni Jonathan na si David ay itinalagang maging susunod na hari (1 Samuel 23:17, 1 Samuel 24:20). Ngunit walang ginawa si David upang apurahin ang ibinigay ng Diyos na kahahantungan. Sa totoo, tila lumilitaw ang kabaligtaran. Kahit na nang sikapin ni Saul na patayin siya, si David ay nagawang pumiraso sa balabal ng hari at hinangad niyang hindi sana niya ginawa ang bagay na iyon (1 Samuel 24:5–7). Muli, nang sinisikap ni Saul na mapatay si David, tumangging patayin ni David si Saul samantalang may pagkakataon na (1 Samuel 26:7–11).

`Basahin ang 1 Samuel 26:1–11. Bakit hindi pinatay ni David si Saul? Ano ang prinsipyong itinuturo nito tungkol sa paraan ng Diyos upang mangyari ang kanyang plano sa ating buhay?`

`Ngayon basahin naman ang 1 Samuel 26:12–25. Paano naapektuhan si Saul dahil sa pagtanggi ni David na patayin siya? Ano ang itinuturo nito sa atin tungkol sa kahalagahan ng paghihintay sa Diyos?`

Sa pagmamasid sa buong lakbayin ni David tungo sa trono, maaari nating kunin ang buod sa isang maikling pangungusap—huwag kunin ang hindi pa ibinibigay ng Diyos. Ang kaloob ng Diyos ay palaging mabuti ang pagtanggap buhat sa Kanyang kamay at sa Kanyang panahon. Maaari itong mangailangan ng mahabang panahon ng paghihintay. Ang butil ay tumutubo maaaring sa pagitan lamang ng ilang oras, subalit ang puno ng oak ay gugugol ng maraming mga taon. Subalit kahit tamaan ng malakas ng hangin, ang puno ay hindi mabubuwal.

`Isipin mo kung gaano kadali para kay David ang bigyang katuwiran ang pagpatay kay Saul. (Sa katotohanan, sinabi na kay David na ang trono ay ibibigay na sa kanya, at si Saul ay napakasama na.) Subalit, ang kanyang mga gawa ay ang nagpapahayag ng tunay na pananampalataya sa Diyos. Ano ang maaari mong makuha buhat sa halimbawang ito para sa iyong sarili para sa kung ano mang bagay na hinihintay mo?`