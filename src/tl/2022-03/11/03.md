---
title:  Sa Panahon ng Diyos
date:  05/09/2022
---

`Basahin ang Roma 5:6 at Galacia 4:4. Ano ang sinasabi nila tungkol sa panahon ng Diyos?`

Sa mga talatang ito, sinasabi ni Pablo sa atin na si Jesus ay dumating upang mamatay para sa atin sa tamang panahon. Subalit hindi sinabi sa atin ni Pablo kung bakit iyon ang tamang panahon. Napakadaling basahin ang talatang ito at magtaka, Kung bakit naghintay si Jesus ng libong mga taon bago Siya dumating sa mundong ito upang harapin ang kasalanan, di ba at hindi naunawaan ng sansinukob na ang kasalanan ay napakasamang bagay nang una pa man? Maaari nating itanong kung bakit si Jesus ay naghihintay rin sa Kanyang pagdating sa ikalawang pagkakataon. Maaari rin nating itanong, Bakit naghihintay rin ang Panginoon ng matagal bago tugunin ang ating mga panalangin?

`Isipin ang tungkol, halimbawa, sa 70-sanlinggong propesiya sa Daniel 9:24–27, ang propesiyang nagtuturo kay Jesus bilang Mesiyas (repasuhin kung kailangan ninyo). Gaano kahaba tumagal ang panahong ito? Ano ang itinuturo nito sa iyo tungkol sa pagkatuto sa paghihintay sa isang bagay ayon sa panahon ng Diyos, kahit na sa pakiwari natin ay napakatagal?`

Napakaraming espirituwal na dahilan kung bakit dadanas tayo ng panahon ng paghihintay. Una, ang paghihintay ay maglilipat ng ating pansin buhat sa “bagay-bagay” at pabalik sa Diyos mismo. Ikalawa, ang paghihintay ay nagpapahintulot sa ating makabuo ng mas malinaw na larawan ng ating motibo at mga hinahangad. Ikatlo, ang paghihintay ay nagpapatibay ng pagtitiyaga—isang espirituwal na lakas. Ikaapat, ang paghihintay ay nagbubukas ng pinto upang mapalago ang kalakasang espirituwal, tulad ng pananampalataya at pagtitiwala. Ikalima, ang panahon ng paghihintay ay nagpapahintulot sa Diyos na ilagay sa iyo ang ibang piraso upang kumpletuhin na ang larawan na nais niya sa buhay mo. Ikaanim, maaaring hindi natin alam ang dahilan bakit kailangan maghintay; kaya, kailangan nating matuto sa pamamagitan ng pananampalataya. May naiisip pa ba kayong dahilan sa paghihintay?

`Anong halimbawa ang masusumpungan mo sa Biblia ng paggawa ng Diyos ng bagay ayon sa Kanyang panahon, na makatutulong sa iyo na matutong magtiwala na gagawin Niya para sa iyo kung ano ang tama sa nais Niyang panahon. (Isipin mo si Abraham at Sara at ang pangako ng pagkakaroon ng anak na lalaki.) Tanungin mo rin ang iyong sarili, “Ano ang aking ginagawang dahilan ng pagkaantala ng katugunan sa aking panalangin na matagal na sanang tinugon?”`