---
title:  Radikal na Pagtatalaga
date:  03/08/2022
---

> <p></p>
> “Kung ang kanan mong mata ang sanhi ng iyong pagkakasala, dukitin mo ito at itapon, sapagkat mabuti pang mawalan ka ng isa sa mga bahagi ng iyong katawan kaysa ang buong katawan mo ay mapatapon sa impiyerno” (Mateo 5:29).

`Tutukan ang mga salita ni Jesus sa nabanggit na talata sa itaas. Tatawagin mo bang radikal ang Kanyang mga salita? Kung oo, bakit?`

Ang radikal na pagkilos ay kinakailangan hindi sapagkat pinahihirap ng Diyos ang buhay ng Cristiano, kundi dahil tayo at ang ating kultura ay naanod na papalayo sa panukala ng Diyos sa atin. Kadalasan ang mga tao ay nagigising na nagtataka sa sarili, “Paano ako napalayo ng husto sa Diyos?” Ang sagot ay halos magkakatulad: dahil sa paisa-isang hakbang lang.

Basahin ang Mateo 5:29, 30. Si Jesus ay nagsasalita sa konteksto tungkol sa sekswal na pagkakasala. Gayumpaman, ang prinsipyong pinagbabatayan ay tumutukoy sa pakikitungo sa ibang kasalanan din. Kung gayon, ang prinsipyo ay maaari ring gamitin sa ating pangkalahatang paglago kay Cristo.

`Anong mahalagang punto ang sinasabi ni Jesus sa Kanyang mga salita sa Mateo 5:29? Tayo ba talaga ay literal na pinagsasabihan na pinsalain ang ating sarili?`

Hindi sinasabi ni Jesus sa atin na saktan ang ating katawang pisikal—hinding hindi! Kundi, tinatawagan Niya tayong pigilin ang ating isipan sa gayon ay mapipigil din natin ang ating katawan, ano man ang halaga nito. Pansining hindi sinasabi ng talata na manalangin at kaagad ay aalisin ng Diyos ang ating pagkahilig sa kasalanan sa ating buhay. Kung minsan ay mabiyayang ginagawa ni Jesus ito sa atin, subalit madalas tinatawagan tayo na gumawa ng radikal na pagtatalaga na isuko ang bagay, na magsimulang gumawa ng bagay na maaaring hindi natin nadaramang gusto nating gawin. Kay laking tunawan! Sa pagdalas ng ating pagpili ng tama, tayo naman ay magiging matatag, at hihina naman ang tukso sa ating buhay.

Pagka minsan ginagamit ng Diyos ang tunawan upang kunin ang ating pansin, lalo na kapag napakadami ng humahadlang na ingay sa palibot natin. Ito ay sa pamamagitan ng tunawan na ating napapagtanto kung gaano tayo naanod na palayo sa Diyos. Ang tunawan ay maaaring pantawag pansin sa atin upang gumawa tayo ng radikal na kapasyahan na magbalik sa plano ng ating Amang nasa langit.