---
title:  Minamahal Yaong Nanakit sa Atin
date:  30/08/2022
---

May nagsabi, “Ang mahalin ang ating mga kaaway, ay hindi nangangahulugan na ating mamahalin din ang dumi na kinaroroonan ng perlas, sa halip nangangahulugan itong minamahal natin ang perlas na naroroon sa lupa…. Hindi tayo minamahal ng Diyos na ang dahilan ay sapagkat likas sa atin ang pagiging kaibig-ibig, naging kaibig-ibig tayo sapagkat mahal Niya tayo.”

`Kapag nakikita mo ang iyong “kaaway,” ano kadalasan ang iyong nakikita—yung dumi sa paligid nito o yung perlas?`

`Basahin ang Mateo 5:43–48. Tinatawagan tayo ng Diyos na ibigin at ipanalangin ang ating mga kaaway. Anong halimbawa buhat sa kalikasan ang ibinigay ni Jesus na makatutulong sa atin na maunawaan bakit iibigin natin ang ating mga kaaway? Ano ang nais Niyang ituro sa atin?`

Sa Mateo 5:45, ginamit ni Jesus ang halimbawa ng Kanyang Ama sa langit upang ilarawan kung paano natin ituturing ang nanakit sa atin, na sila marahil ang naglalagay sa atin sa pinakamainit na tunawan. Sinabi ni Jesus na ang Kanyang Ama ang nagpapadala ng pagpapalang ulan sa matuwid at sa hindi matuwid; kung binibigyan ng Diyos ng ulan ang mga hindi matuwid, paano natin din sila pakikitunguhan?

Hindi sinasabi ni Jesus na dapat palagi tayong may mainit, magaang na damdamin sa bawat isa na dahilan ng ating kaguluhan sa buhay, bagaman ito ay maaari ring mangyari. Sa katotohanan, ang pag-ibig sa kaaway ay hindi nangangahulugan ng damdamin na mayroon tayo para sa kanila kundi ito ay natatanging gawa o kilos patungkol sa kanila na naghahayag ng pagmamalasakit at konsiderasyon.

Tinapos ni Jesus ang paksang pinag-uusapan sa pamamagitan ng talata na kadalasan ay pinagtatalunan: “Kaya’t kayo nga’y maging sakdal, gaya ng inyong Ama sa langit na sakdal” (Mateo 5:48). Subalit ang kahulugan ay napakaliwanag sa konteksto: Ang mga taong nais maging sakdal na tulad ng Ama na sakdal ay dapat magpakita ng pag-ibig sa kanyang kaaway tulad ng Diyos na nagpakita rin sa Kanyang kaaway. Ang pagiging sakdal sa paningin ng Diyos ay ang ibigin ang mga oposisyon; at para magawa ito kailangan ang kaamuan ng puso na Diyos lamang ang makapagbibigay.

`Tinatandaan natin ang ating pagkaunawa sa kaamuan na (“nagtitiis ng pinsala na may pagtitiyaga at walang sama ng loob”), maglista ng mga pagbabago na dapat mong gawin upang pahintulutan ang Panginoon na mabigyan ka ng uri ng kaamuan ng puso na tutulong sa iyo sa pagkakaroon ng tamang saloobin tungkol sa “kaaway.”`