---
title:  Saksing Nahatulan
date:  24/08/2022
---

Sa aklat ng mga Gawa, ang pagpupuri ay may kahanga-hangang epekto roon sa mga nakaririnig nito. Basahin ang Gawa 16:16–34. Pagkatapos na hubaran at paluin ng malalakas, si Pablo at si Silas ay ibinilanggo. Wala sinumang naroon upang maglagay ng gamot sa kanilang mga sugat at sa bugbog na likuran. Sa matinding sakit ng katawan at mga paang naiipit ng mga katawan ng kahoy, sila ay inilagay sa kadiliman ng kaloob-looban ng bilangguan. Subalit samantalang ang ibang bilanggo ay nakaupong nakikinig, si Pablo at Silas ay nagpasimulang umawit at manalangin.

Pagkatapos ng lindol, at pagkatapos na malaman ng bantay-bilangguan na wala isa man na tumakas, kahit si Pablo at Silas at iba pang mga bilanggo ay hindi tumakas, siya ay “nagpatirapa sa harap ni Pablo at Silas Nang sila’y mailabas ay sinabi niya, ‘Mga ginoo ano ang kailangan kong gawin upang maligtas?” (Gawa 16:29, 30).

`Bakit ang pangyayaring ito ay umakay sa bantay-bilangguan na pagtuunan ang sarili niyang pangangailangan ng kaligtasan? Ano ang iyong iniisip na naging bahagi ng pananalangin at pag-awit ni Pablo at Silas sa hindi pagtakas ng iba pang mga bilanggo at sa pagkahikayat ng bantay-bilangguan at kanyang pamilya?`

Kahanga-hangang isipin na ang ating pagpupuri ay makapagpapabago para sa walang-hanggang kahihinatnan ng mga nasa paligid natin. Kung sina Pablo at Silas ay naupo sa dilim at nagbubulong-bulungan at nagrereklamo tulad ng ibang bilanggo, sa tingin ninyo ba ay may maliligtas nang gabing yaon?

Hindi natin alam kung ano ang nangyari sa bantay-bilangguan at sa kanyang pamilya kalaunan, ngunit naisip mo ba silang nagbabasa ng sinulat ni Pablo nang huli sa ibang mga bilanggo sa Roma: “Sapagkat sa inyo’y ipinagkaloob alang-alang kay Cristo, hindi lamang ang manampalataya sa kanya, kundi ang magtiis din naman alang-alang sa kanya, yamang taglay ninyo ang gayunding pakikipaglaban na inyong nakita sa akin, at ngayo’y nababalitaan ninyo tungkol sa akin” (Filipos 1:29, 30). Kung kanilang nabasa ito at napag-isipan nila kung paanong ang pagdurusa ni Pablo ay nagdala sa kanila ng katuwaan, tiyak na magdadala ito ng awit sa kanilang puso at sariwang hamon na manatili tapat, ano man ang maging kapalit.

`Sino ang iyong iniisip na maaaring madala sa Diyos sa pamamagitan ng awit ng pagpupuri na maaaring manggaling sa inyong puso? Gumawa ng nagkakaisang pagsisikap para maging bukas at matulungin sa inyong pagpupuri sa Diyos sa harap ng iba pa. Hindi ninyo alam ang positibong magiging epekto nito.`