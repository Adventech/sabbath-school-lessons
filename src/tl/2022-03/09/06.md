---
title:  Sandatang Mananakop
date:  25/08/2022
---

Basahin ang 2 Cronica 20:1–30. Tulad ng natuklasan ni Jehoshafat, ang pagpupuri ay makapangyarihang sandata. Pagkatapos na matanggap ang ulat na may “napakaraming tao” na dumarating laban sa kanila, si Jehoshafat ay hindi kaagad naglunsad ng aksyong militar, subalit “nagpasyang hanapin ang Panginoon” (2 Cronica 20:3). Samantalang ang mga tao ng Juda ay dumating kay Jehoshafat para mag-ayuno, kinilala ni Jehoshafat ang tunay na kalagayan, na nagsasabi na “walang magagawa laban sa napakaraming taong itong dumarating laban sa amin. Hindi namin alam kung ano ang gagawin, ngunit ang aming mga mata ay nakatuon sa iyo” (2 Cronica 20:12).

`Kapag nakakita kayo ng “napakaraming tao” na dumarating, ano ang iyong iniisip na gawin? Buhat sa tugon ni Jehoshafat sa 2 Cronica 20:3–12, ano ang inyong matutuhan sa pagharap sa sobrang laking oposisyon?`

Nang dumating ang Espiritu ng Panginoon kay Jahaziel, kanyang matapang na ibinalita: “Hindi ninyo kailangang lumaban sa digmaang ito. Manatili kayo sa inyong puwesto, tumayo kayong panatag, at tingnan ninyo ang pagtatagumpay ng Panginoon alang-alang sa inyo, O Juda at Jerusalem. Huwag kayong matakot o panghinaan ng loob; bukas ay harapin ninyo sila sapagkat ang Panginoon ay sasama sa inyo” (2 Cronica 20:17). Pagkatapos noon, sinamba nila ang Diyos at umawit ng pagpupuri sa kanya “nang napakalakas na tinig” (2 Cronica 20:19). Kahit na ang Diyos ang makikipaglaban para sa kanila, lalabas pa rin sila upang harapin ang kaaway.

Subalit hindi ito pangkaraniwang pakikidigma. Si Jehoshafat ay nagsugo ng koro upang umawit ng papuri sa Panginoon samantalang sila ay pumaparoon sa digmaan. “Nang sila’y magpasimulang umawit at magpuri, ang Panginoon ay naglagay ng pagtambang laban sa mga taga-Amon, Moab, at bundok ng Seir na dumating laban sa Juda kaya’t sila’y nagapi” (2 Cronica 20:22). Ayon sa may akda, ang Diyos ay nakialam sa mismong sandali na sila’y umaasa sa Diyos sa pamamagitan ng pananampalataya sa kanilang pangako, at sila ay nagpasimulang “magpupuri sa kanya sa banal na kaayusan” (2 Cronica 20:21).

`Basahin ang 2 Cronica 20:1–30 uli. Anong espirituwal na prinsipyo ang iyong masusumpungan na magagamit sa iyong sariling paglakad na kasama ang Diyos, lalo na sa panahon ng pagsubok at suliranin?`