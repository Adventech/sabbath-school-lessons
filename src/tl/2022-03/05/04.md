---
title:  Nagtatagumpay sa Pamamagitan ng Pagsamba
date:  26/07/2022
---

`Basahin ang Job 1:6–2:10. Ano ang naging dahilan ng pagdurusa ni Job?`

May bagay na kagilagilalas dito. Dumating ang mga anghel upang makipagkita sa Diyos, at sumama sa kanila si Satanas. Tinanong ng Diyos si Satanas kung saan nanggaling, at sumagot si Satanas “sa pagparoo’t parito sa lupa, at sa pamamanhik manaog doon” (Job 1:7). Tinanong siya ng Diyos, “Napansin mo ba ang aking lingkod na si Job?” (Job 1:8). Ang katanungan sa kanyang sarili ay hindi kapansin-pansin; ang kapansin-pansin ay ang Nagtanong nito. Hindi si Satanas ang tumukoy kay Job upang maging paksa ng pagsisiyasat—kundi ang Diyos. Dahil nalalaman ng tumpak kung ano pa ang susunod, inilagay ng Diyos si Job sa pagpansin ni Satanas. Walang kamalay-malay si Job dito sa lupa kung gaano magiging mainit ang tunawan. Bagaman napakalinaw na si Satanas at hindi ang Diyos ang nagdala ng pagdurusa ni Job, malinaw rin na ang Diyos ang tahasang nagbigay ng pahintulot kay Satanas na wasakin ang mga ari-arian ni Job upang magdusa, anong pagkakaiba ang magagawa ng kung sino man ang nagdadala ng pagdurusa, kung ito man ay ang Diyos o si Satanas? Paano magiging matuwid o banal ang Diyos kung aktibong pinapahintulutan Niya si Satanas upang papagdusahin si Job? Ang sitwasyon bang ito ay natatanging kaso, o katangian ito ng paraan ng Diyos sa pakikitungo sa atin ngayon?

`Sa Job 1:20, 21, paano tumugon si Job sa pagsubok?`

Maaaring tumugon sa ganong pagdurusa sa dalawang pamamaraan. Maaari tayong masuklam o magalit, tumalikod sa Diyos na pinaniwalaan natin na malupit o hindi umiiral, o kaya naman ay lalo pang manghawak ng mahigpit sa Diyos. Hinarap ni Job ang mga sakuna sa pamamagitan ng pananatili sa harapan ng Diyos at sinamba niya ang Diyos.

Sa Job 1:20, 21, nakakakita tayo ng tatlong aspeto ng pagsamba na makatutulong sa panahon ng paghihirap. Una, tinanggap ni Job ang kanyang kawalan ng kakayahan at kinilala niyang wala siyang karapatan sa anumang bagay. Sinabi niya “Hubad akong lumabas sa sinapupunan ng aking ina, at hubad akong babalik doon” (Job 1:21). Pangalawa, kinilala ni Job na ang Diyos pa rin ang may kontrol: “Ang Panginoon ang nagbigay at ang Panginoon ang bumawi” (Job 1:21). Ikatlo, winakasan ni Job sa paglalahad ng kanyang paniniwala sa katuwiran ng Diyos. “Purihin ag pangalan ng Panginoon” (Job 1:21).

`Nakararanas ka ba ng pagsubok? Sundin ang mga hakbang na ginamit ni Job. Paano ito makatutulong din sa iyo?`