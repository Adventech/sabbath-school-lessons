---
title:  Labis na Mainit
date:  28/07/2022
---

Malayu-layo na ang natalakay natin sa tremestreng ito, atin ng naisaalang-alang ang maraming halimbawa ng tunawan na ginamit ng Diyos upang magdala ng kadalisayan at pagiging kagaya ni Cristo sa ating buhay. Gayon pa man, maaaring tingnan ng ibang tao ang mga halimbawang ito at sabihing ang Diyos ay malupit at mapilit na punong tagapagpatupad. Tiyak na maaaring sabihin ng iba, “Alam natin na nagnanais ang Diyos ng mabuti para sa atin, subalit ang mga halimbawang ito ay hindi naghahayag ng saganang pag-aaruga at pag-ibig. Sa halip ang Diyos ay nagmumukhang mapang-api. Nagtatakda Siya ng mga layunin na nagiging dahilan ng pagkakaroon natin ng mabibigat na panahon, at wala tayong magawa tungkol doon.”

Tama na samantalang tayo ay nabubuhay sa mundong itong puno ng kasalanan, kaunti lamang ang ating mauunawaan kung bakit nangyayari ang mga bagay na ito. Sa langit, higit na mauunawaan natin ang marami (1 Corinto 4:5; 1 Corinto 13:12), subalit sa ngayon kailangan nating mamuhay na may mahigpit na paniniwala na ang Diyos ay kasama natin at nag-aaruga sa atin, kahit na ang mga bagay-bagay ay hindi laging nararamdaman nating napakabuti. Inilarawan ni Isaias ang pag-igting na itong napakabuti.

Basahin ang Isaias 43:1–7. Sa talatang 2, sinabi ng Diyos na ang Kanyang bayan ay daraan sa tubig at sa apoy. Ito ay ang mga paglalarawan ng matinding panganib, subalit maaaring pagpapahiwatig ng pagtawid sa dagat na pula at sa Jordan na kapwa nakatatakot na mga panahon, subalit panahon ng paghahanda ng daan patungo sa bagong buhay. Maaari kang umasa na ang Diyos ay maaaring magsabi na Kanyang ipagsasanggalang ang Kanyang bayan sa panganib na ito, na Kanyang pangungunahan sila sa mas madaling daan. Subalit tulad ng Pastol sa Awit 23, sa halip ay sinabi Niya na, kapag dumating ang mahirap na panahon, ang bayan ng Diyos ay di dapat manghina ang loob sapagkat Siya ay kasama nila.

`Balikan ang Isaias 43:1–7. Isulat ang iba’t ibang paraan kung saan tinitiyak ng Diyos sa Kanyang bayan ang kaaliwan sa panahon ng tubig at apoy. Anong larawan ng Diyos ang ipinipinta nito sa inyong isipan. Alin-aling mga pangako ang maaari mong angkinin para sa iyong sarili?`

Maaari nating ibuod ang ating natutuhan tungkol sa tunawan ng Diyos sa tatlong pamamaraan. Una, ang labis na init ng Diyos ay para puksain hindi tayo kundi ang ating kasalanan. Ikalawa, ang labis na init ng Diyos ay hindi upang gawing kaaba-aba tayo kundi upang tayo ay dalisayin, tulad nang likhain tayo. Ikatlo, ang pag-aaruga sa atin ng Diyos sa lahat ng bagay ay palagi na may kaamuan at kabaitan—hindi Niya tayo iiwang nag-iisa, ano man ang mangyari sa atin.

`Ano ang itinuturo ng mga talatang ito sa iyo tungkol sa gawain at karakter ng Diyos? Awit 103:13, 14; Mateo 28:20; 1 Corinto 10:13; 1 Pedro 1:7. Paano mo naranasan ang katunayan ng mga talatang ito sa iyong buhay?`