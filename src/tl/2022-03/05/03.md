---
title:  Sutil na Israelita
date:  25/07/2022
---

Ang kasaysayan ni Hoseas ay mayroong makapangyarihang aral na ituturo sa atin. Ang kalagayan ni Hoseas ay kapansin-pansin. Ang kanyang asawa, si Gomer ay sumama sa ibang lalaki at nagkaroon ng anak. Bagaman siya ay hindi tapat sa asawa, tinawag ng Diyos si Hoseas na kuhaning pabalik ang kanyang asawa at ipakita ang kanyang wagas na pag-ibig na muli. Ang kasaysayang ito ay sinadya upang maglarawan tungkol sa Diyos at Israel. Iniwan ng Israel ang Diyos at nakiapid sa ibang mga diyos–diyusan, subalit nanatiling mahal sila ng Diyos at nais Niyang ipakita sa kanila. Ngunit tingnan ninyo ang paraan ng Diyos!

**Basahin ang Hoseas 2:1–12. Anong pamamaraan ang sinabi ng Diyos na kanyang gagamitin upang hilahin pabalik ang Israel sa Kanyang sarili? Ano kaya ang pakiramdam sa pagkakaroon ng ganitong karanasan?**

`Hoseas 2:2, 3`

`Hoseas 2:5–7`

`Hoseas 2:8, 9`

`Hoseas 2:10`

Ang kasaysayang ito ay nagtataas ng dalawang mahalagang isyu tungkol sa paraan na ipinaparanas sa atin ang Diyos kapag dinadala Niya tayo sa pagsisisi. Una, nanganganib tayo sa hindi pagkilala na ang Diyos ay gumagawa, nang ang Israel ay dumanas ng mahirap at masakit na karanasan, maaaring naging mahirap para sa kanila na kilalanin na ang kanilang Diyos ay gumagawa para sa kanilang kaligtasan. Kapag ang ating dinadaanan ay nahahadlangan ng matutulis na tinik o tayo ay nakukulong ng pader na anupa’t hindi natin alam kung saan tayo papunta (Hoseas 2:6)—ang Diyos kaya ito? Kapag ang ating pangunahing pangangailangan ay naubos o tayo ay nahihiya (Hoseas 2:9, 10)—maaari bang ang ating Ama ay nasa gitna ng lahat ng ito? Ang totoo ay anuman ang ating nadarama, ang Diyos ay palaging gumagawa upang dalhin tayo sa pagsisisi, sapagkat minamahal tayo ng gayon na lamang.

Ikalawa, nanganganib tayo sa hindi pagkaunawa sa Diyos kapag Siya ay gumagawa. Maaari nating kilalanin na ang Diyos ay gumagawa, subalit ayaw natin sa Kanyang ginagawa. Samantalang tayo ay nasasaktan at hinihiya, napakadaling sisihin ang Diyos sa pagiging malupit, sa hindi pakikialam, o sa pagpapabaya. Subalit ang Diyos ay laging gumagawa upang papanumbalikin tayo sa tipanan ng pag-ibig.

`Basahin ang Hoseas 2:14–23. Ano ang ipinahahayag ng mga talatang ito tungkol sa Diyos? Hilingan ang Banal na Espiritu na ipakita sa iyo kung ikaw ay lumalayo sa Diyos sa anumang bahagi ng iyong buhay. Kapag nabatid mo na gayon nga, bakit maghihintay ka pang malagay sa tunawan? Ano ang pumipigil sa iyo sa pagsusuko ng lahat sa Panginoon ngayon?`