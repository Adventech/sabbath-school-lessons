---
title:  Si Abraham sa Tunawan
date:  24/07/2022
---

Basahin ang Genesis 22. Wala saanman at walang kapaliwanagan, tinawag bigla ng Diyos si Abraham upang ihandog ang kanyang sariling anak bilang susunuging handog. Naiisip mo ba kung ano ang naramdaman ni Abraham? Ito ay labis na nakapag-aalsang kaisipan na ang banal na Diyos ay hihiling iyong isakripisyo ang sariling anak na lalaki. Kahit na naisip pa ni Abraham na ito ay katanggap-tanggap, paano naman ang mga pangako ng Diyos ng pagpapamana, paano ang pangako ng Diyos na mana? Kung wala ang kanyang anak, wala na rin ang pangako.

`Bakit hinilingan ng Diyos si Abraham na ihandog ang sakripisyong ito? Kung nalalaman ng Diyos ang lahat ng bagay, ano ang dahilan?`

Ang pakiusap ng Diyos at ang tiyempo ay hindi masasabing hindi pinag-isipan. Tunay na itinaon ito upang tiyakin ang maaaring pinakamalalim na paghihirap, sapagkat “inilaan ng Diyos ang Kanyang pinakahuli, at pinakamahirap na pagsubok para kay Abraham hanggang ang pasanin ng pagtanda ay napakabigat para sa kanya at naghahangad na siyang mamahinga.”—Ellen G. White, Patriarchs and Prophets, p. 147. Ito ba ay pagsubok ng galit na Diyos? Talagang hindi, sapagkat “ang matinding paghihirap na kanyang tiniis nang madilim na mga araw ng nakakatakot na pagsubok ay ipinahintulot upang maunawaan niya sa kanyang sariling karanasan ang mga bagay ng kadakilaan ng sakripisyo na ginawa ng walang hanggang Diyos para sa katubusan ng tao.”—Patriarchs and Prophets, p. 154.

Ito ay pagsubok lamang—hindi layunin ng Diyos para kay Abraham na patayin niya ang kanyang anak. Ito ay pagbibigay pansin sa bagay na napakahalaga tungkol sa paraan ng paggawa ng Diyos kung minsan. Maaaring pagawain tayo ng Diyos ng isang bagay na hindi Niya nais na ating tapusin. Maaari Niya tayong papuntahin saan man na hindi Niya hangad na makarating tayo. Kung ano ang mahalaga sa Diyos ay hindi nangangahulugan na iyon ang katapusan, kundi kung ano ang natutuhan natin sa proseso ng paghuhubog ng Diyos.

Maaaring pinag-iisipan ni Jesus ang tungkol sa karanasan ni Abraham nang sabihin Niya sa mga Hudyo, “Nagalak ang inyong amang si Abraham na makita niya ang aking araw. Nakita niya ito at siya’y nagalak” (Juan 8:56). Maaaring hindi napansin ni Abraham ang kabatirang ito, binalewala ang tagubilin na tila galing kay Satanas. Ang susi sa pagtatagumpay at pagkatuto ni Abraham sa buong proseso ay nalalaman niya ang tinig ng Diyos.

`Paano mo nalalaman ang tinig ng Diyos? Paano mo nalalaman kung nagsasalita siya sa iyo? Ano ang mga pamamaraan ng pagpapatalastas Niya ng Kanyang kalooban sa iyo?`