---
title:  Nagtatagumpay sa Pamamagitan ng Pag-asa
date:  27/07/2022
---

> <p></p>
> “Lubha kaming nabigatan ng higit sa aming kaya, anupa’t kami ay nawalan na ng pag-asang mabuhay. Tunay na nadama namin na tinanggap na namin ang hatol na kamatayan, upang kami ay huwag magtiwala sa aming sarili, kundi sa Diyos na bumubuhay sa mga patay” (2 Corinto 1:8, 9).

Bilang apostol na pinili ng Diyos, si Pablo ay nagdanas ng maraming kahirapan nang higit sa naranasan ng nakararaming tao. Subalit si Pablo ay hindi nadurog. Sa halip lumago siya sa kanyang pagpupuri sa Diyos. Basahin ang kanyang listahan ng mga kahirapan sa 2 Corinto 11:23­–29. Ngayon basahin ang 2 Corinto 1:3–11.

`Sa 2 Corinto 1:4, sinabi ni Pablo na ang dahilan sa pagtanggap ng kahabagan at kaaliwan ng Diyos ay “upang maaliw natin ang nasa anumang kapighatian, sa pamamagitan ng kaaliwan na inialiw sa atin ng Diyos.” Hanggang kailan maaaring ang pagdurusa ay magiging panawagan sa gawain? Paano tayo magiging lalong alisto sa ganitong posibilidad?`

Nais ng Diyos na maglingkod sa pamamagitan natin sa mga taong nasasaktan. Nangangahulugan itong pahihintulutan Niya muna tayong makaranas ng katulad na uri ng paghihirap. Tapos mag-aalok din tayo ng pagpapalakas ng loob, hindi galing sa teorya, kundi buhat sa sarili nating karanasan ng kahabagan at kaaliwan ng Diyos. Ito ay simulaing galing sa buhay ng Diyos (Tingnan ang Hebreo 4:15).

Ang malinaw na paglalarawan ni Pablo ng kanyang kahirapan ay hindi para makadama tayo ng pagkalungkot sa kanya. Iyon ay para sa atin na malaman na kahit na tayo ay nasa kailaliman, ang Ama ay maaari pa ring makialam upang dalhin ang Kanyang kahabagan at kaaliwan. Maaari tayong mawalan ng pag-asa sa sarili nating buhay, o kaya naman ay patayin, subalit huwag matakot, tinuturuan tayo ng Diyos na umasa sa Kanya. Mapagtitiwalaan natin Siya, sapagkat ang ating Diyos ay “bumubuhay sa mga patay” (2 Corinto 1:9).

Samantalang iniuukol ni Pablo ang kanyang mga mata sa pagpapahayag ng ebanghelyo, alam niya na siya rin ay sasagipin ng Diyos sa hinaharap. Ang kakayahan ni Pablo na manatiling matatag ay pinatitibay ng tatlong bagay na kanyang binanggit sa 2 Corinto 1:10, 11. Una, and napatunayang track record ng Diyos: “Siya na nagligtas sa amin mula sa kakilakilabot na kamatayan at patuloy na magliligtas” (2 Corinto 1:10). Pangalawa, and determinasyon ni Pablo na ituon ang kanyang pagtatalaga sa Diyos mismo: “Sa kanya ay inilalagak namin ang ating pag-asa na muli niya kaming ililigtas” (2 Corinto 1:10). Ikatlo, ang patuloy na pamamagitan ng mga banal: “dapat din ninyo kaming tulungan sa pamamagitan ng panalangin” (2 Corinto 2:11).

`Ano ang matutuhan mo kay Pablo na makatutulong sa iyo upang hindi mahulog sa pagkaawa sa sarili sa gitna ng iyong mga pakikibaka?`