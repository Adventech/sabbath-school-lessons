---
title:  'Unang Hindi Inaasahang Paglihis: Ang Lambak'
date:  28/06/2022
---

> <p></p>
> “Bagaman ako’y lumalakad sa libis ng lilim ng kamatayan, wala akong katatakutang kasamaan; sapagkat ikaw ay kasama ko, ang iyong pamalo at ang iyong tungkod, inaaliw ako ng mga ito” (Awit 23:4).

Napakaganda sana kung ang landas ng katuwiran ay dadaan lamang sa magandang damuhan sa tabi ng batis. Subalit hindi gayon ang ipinupunto ni David. Sa landas ding ito ay ang libis ng lilim ng kamatayan—hindi lugar na nakasasabik dalawin kailan man! Sa isang panahon sa loob ng isang taon, ang lambak at mga bangin doon sa Israel ay mapanganib sa biglaang malalaking pagbaha na maaaring dumating na hindi inaasahan. Ang mga lugar na ito ay karaniwang makikipot, na may matatarik na gilid na kadalasan ay tumatakip sa liwanag. Kaya ang “lilim ng kamatayan” ay isang larawan, para sa “napakadilim na anino” at “malalim na kadiliman.”

`Isipin mo ang panahon na ikaw ay napasa iyong “libis ng lilim ng kamatayan.” Ano ang naranasan mong gaya nito? Ikaw ba ay nagkaroon ng takot, bagaman alam mong ang Pastol ay naroon? Aling mga talata sa Biblia ang napakahalaga sa iyo nang panahong iyon, at bakit?`

`Paano mo naisip na ang tupa ay napapunta sa libis? Iniisip mo bang ang tupa sa kanyang sarili ay mag-isang pumunta roon, o pinatnubayan ang tupa ng Pastol? Patunayan mo ang iyong sagot.`

Isinulat ni Elisabeth Elliot, “Ang tupang nasumpungan ang kanyang sarili sa libis ng lilim ng kamatayan ay maaaring magsabi siya ay iniligaw. Kailangan niyang bagtasin ang kadiliman upang matutuhan niyang hindi matakot. Ang pastor ay nananatiling kasama niya.”—Elisabeth Elliot, Quest for Love (Grand Rapids, MI: Revell Books, 1996), p. 218.

`Naranasan mo na bang “inakay nang mali” sa libis? Paano ka tumugon sa Diyos nang panahong iyon? Bakit mo iniisip na ang Pastol ay nanganganib na hindi maunawaan sa pagpapahintulot sa ating makapasok sa madilim na libis?`