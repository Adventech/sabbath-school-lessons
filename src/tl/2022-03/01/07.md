---
title:  Karagdagang Kaisipan
date:  01/07/2022
---

Basahin ang mga sulat ni Ellen G. White, “Missionaries in the Home” p. 143, sa Testimonies for the Church, vol. 4; “The Divine Shepherd,” pp. 476–484, sa The Desire of Ages.

“Yaong sa wakas na magtatagumpay ay magkakaroon ng panahon ng kabagabagan at mga pagsubok sa kanilang buhay pananampalataya; subalit hindi nila dapat iwaksi ang kanilang pagtitiwala, sapagkat ito ay bahagi ng kanilang disiplina sa paaralan ni Cristo, ito ay nararapat upang lahat ng dumi ay maitapon. Ang lingkod ng Diyos ay kailangang makatayong may katatagan sa mga atake ng kaaway, sa kanyang matinding panunuya, at dapat niyang mapanagumpayan ang mga balakid na ilalagay ni Satanas sa kanyang daanan….

“Subalit kung mananatili kang tumitingin sa itaas, at hindi sa iyong mga kahirapan, hindi ka manlulupaypay sa daan, sa madaling panahon ay makikita mo si Jesus na iniaabot ang Kanyang kamay upang tulungan ka, at iyo namang ibibigay ang iyong kamay na may payak na pagtitiwala, at hahayaan mong pangunahan ka Niya. Samantalang ikaw ay nagtitiwala, tumatatag naman ang iyong pag-asa….

“Makakasumpong ka kay Cristo ng tulong upang makabuo ng matatag, simetriko, at magandang karakter. Hindi mapawawalang bisa ni Satanas ang liwanag na nanggagaling sa ganoong pag-uugali…. Ipinagkaloob sa atin ng Diyos ang pinakamabuti Niyang kaloob, kahit ang Kanyang bugtong na Anak, upang itaas, gawing marangal, gawing angkop, sa pamamagitan ng paglalagay sa atin ng kanyang sariling sakdal na karakter para sa tahanan sa kanyang kaharian.”—Ellen G. White, Messages to Young People, pp. 63, 64.

**Mga Tanong Para sa Talakayan**

`Hanggang saan ang nalalaman mo na ang “matitinding kalituhan at mga pagsubok” na dumarating sa iyong buhay sa katunayan ay bahagi ng iyong “disiplina sa paaralan ni Cristo”?`

`Paano ang ating pagtulong, pag-aliw, pagpapalakas doon sa mga nasa libis, magiging bahagi ng paraan ng Pastol upang hanguin ang tao sa kanilang mga krisis sa buhay? Anong mga bagay ang maaari mong gawin bilang iglesia para lalong magamit ng Diyos sa pagtulong sa mga nangangailangan?`

`Sa inyong klase, pahintulutan ang bawat isa na magsalita tungkol sa kung paanong ang kabutihan, at kahabagan ay “humabol” sa kanila. Ano ang inyong maaaring matutuhan buhat sa karanasan ng iba?`

`Pag-isipan mo ang tungkol sa mga huling oras ng buhay ni Cristo, samantalang pumapasok Siya sa tunawan. Buhat sa iyo o galing man sa Biblia, o galing man kay Ellen G. White (maaaring kuhanin sa The Desire of Ages), paanong si Jesus, sa Kanyang pagkatao ay nakapagtiis? Ano ang mapupulot natin buhat sa Kanyang halimbawa para sa ating sarili sa anumang tunawang maaari rin nating harapin?`