---
title:  Tiyak na Pangako Para sa Paglalakbay
date:  30/06/2022
---

> <p></p>
> “Tiyak na ang kabutihan at kaawaan ay susunod sa akin sa lahat ng mga araw ng aking buhay, at ako’y maninirahan sa bahay ng Panginoon magpakailanman” (Awit 23:6).

Kapag tayo ay nasa libis o napaliligiran ng mga kaaway, nakakatuksong paniwalaang tayo ay iniwang mag-isa. Hindi laging nakakaramdam na ang Diyos ay abala sa atin; nangangatuwiran tayo na kung tinutulungan talaga tayo, wala sana tayo sa ganitong kalagayan. Subalit malinaw na hindi ganito ang pagtingin ni David.

`Sa kabila ng kanyang mga pagsubok, anong dalawang bagay ang sinabi ni David sa Awit 23:6 na nakatitiyak siya? (Tingnan din ang Efeso 1:4; 2 Pedro 1:10; Hebreo 11:13–15.)`

Ang ibang salin ay nagsasabi na ang kabutihan at ang hindi nagmamaliw na pag-ibig (kapanagutan ng Diyos sa tipanan) ay “susunod” sa akin sa lahat ng mga araw ng aking buhay. Gayunpaman, ang orihinal na pandiwa ay higit na malakas, at ang talata ay dapat basahin na ang kabutihan at ang hindi nagmamaliw na pag-ibig ay “hahabol” sa akin sa lahat ng mga araw ng aking buhay. (Sa katunayan, pareho ito ng pandiwang Hebreo na ginamit sa Genesis 14:14, Josue 10:19, at 1 Samuel 29:29 kung saan ang kaisipang “hahabol” ay malinaw.)

`Anong larawan ang mapapasa isipan mo kung iyong iisipin ang kabutihan at ang walang maliw na pag-ibig ay “hahabol” sa iyo? Anong iniisip mong gustong sabihin ni David sa atin tungkol sa Diyos sa pamamagitan ng paglalarawan ng Kanyang pagmamahal sa atin sa mga araw na ito.`

Gaano man kalalim ang mga lambak o gaano man mapilit ang kaaway, ang katiyakan ng kabutihan ng Diyos at walang maliw na pag-ibig at ang katiyakan ng Kanyang paggabay hanggang sa katapusan ng ating paglalakbay ay hindi matatawaran. Kung ang kaisipang ito ay magpapalakas kay Jesus na malampasan ang Kalbaryo, dapat hindi rin tayo manlupaypay.

Gayon pa man, may mga panahon na yaong mga minamahal natin ay puno ng mga katanungan. Tulad ni David, ang pinakamabuting paraan upang harapin ang ganitong kaisipan ay hindi sa pamamagitan ng paglalarawan ng teolohiya sa kung ano ang magagawa ng Diyos. Kundi, tulad ng ipinakikita ni David sa Awit 23:6, ito’y sa pamamagitan ng pagpapatibay, pagbabahagi ng personal na paniniwala, ng katotohanan tungkol sa Diyos.

`Anong katunayan na galing sa iyong sariling kaalaman tungkol sa Diyos ang makapaglalarawan ng katiyakan ng kabutihan at walang maliw na pag-ibig ng Diyos ay humahabol sa atin? Anong katunayan ang maidaragdag mo galing sa Biblia? Paano mo maibabahagi ito roon sa mga maaaring minamaliit ang katiyakan ng pangangalaga ng Diyos? Papaano ang Krus ay naging pinakadakilang halimbawa ng “paghahabol” na ito?`