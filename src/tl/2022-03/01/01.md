---
title:  Ang Tunawan ng Pastol
date:  25/06/2022
---

### Basahin Para sa Pag-aaral sa Linggong Ito
Awit 23; Roma 12:18–21.

> <p>Talatang Sauluhin</p>
> “Pinanunumbalik niya ang aking kaluluwa. Inaakay niya ako sa mga landas ng katuwiran alang-alang sa kanyang pangalan” (Awit 23:3).

Sumandal si Sophie sa pinto ng kanyang silid at nagpadausdos sa sahig. Nangingilid ang kanyang mga luha. Ilang saglit pa at napahikbi siya. “Paano niya nagawa ito? Paano!” Katatanggap lamang ni Sophie ng balitang nagwasak ng kanyang puso. Ang itinuturing niyang kaibigan, isang taong kanyang iginagalang at pinagtitiwalaan, ay nagkakalat ng napakapangit na tsismis tungkol sa kanya upang sirain ang kanyang reputasyon at ang kanyang gawain. Kinuha niya ang kanyang Biblia mula sa kama, at kaagad na nasumpungan ang kanyang sariling nagsisimula sa pangkaraniwang mga katagang, “Pinanunumbalik niya ang aking kaluluwa. Inaakay niya ako sa mga landas ng katuwiran alang-alang sa kanyang pangalan. Bagaman ako’y lumalakad sa libis ng lilim ng kamatayan, wala akong katatakutang kasamaan; sapagkat ikaw ay kasama ko, ang iyong pamalo at ang iyong tungkod, inaliw ako ng mga ito” (Awit 23:3, 4).

“Hindi ito maaari!” ang naibulalas niya sa kanyang sarili. Tila hindi ito lohikal. Ginagabayan ng Pastol sa awit ang Kanyang tupa sa daan ng katuwiran, subalit ang landas na ito mismo ay tila patungo sa libis ng lilim ng kamatayan. Maaari nga kayang maging ang masakit na pagtatakwil ng kanyang kaibigan, ang madilim na libis, ay gagamitin ng Diyos upang sanayin siya sa katuwiran?

Ang Sanlinggo sa Isang Sulyap: Kailan ka mas lumalagong espirituwal—sa panahon ng katiwasayan o kahirapan?

*Pag-aralan ang liksyon sa linggong ito bilang paghahanda sa Sabbath, Hulyo 2.