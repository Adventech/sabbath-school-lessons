---
title:  Kinaroroonan sa Paglalakbay
date:  27/06/2022
---

> <p></p>
> “Inaakay niya ako sa mga landas ng katuwiran alang-alang sa kanyang pangalan” (Awit 23:3).

Isip-isipin ang “landas ng katuwiran” (Awit 23:3) na nasa iyong harapan, patungo sa malayo. Hindi mo makita ang katapusan, subalit nalalaman mong sa dulo ng paglalakbay ay ang tahanan, ang bahay ng Diyos. Samantalang pinag-uukulan mo ng pansin ang iyong sarili, nakikita mo ba kung saan patutungo ang daan? Maaari mong malinaw na makita ang ibang mga lugar, subalit ang ibang lugar ay ganap na nasasangahan ng malalaki at mapanganib na balakid. Kung minsan ang daan ay nawawala sa kabila ng mga burol. Ang ibang bahagi ng daan ay madaling lakaran; ang iba naman ay mahirap. Tulad lamang iyon nang ang mga Israelita ay naglakbay buhat sa Ehipto patungo sa Lupang Pangako, at ganoon din ang paglalarawan sa mga awit.

`Kilalanin sa Awit 23 ang mga kalagayan na nakita ni David na pinagdadaanan ng mga tupa sa pagsunod sa mga landas ng katuwiran samantalang binabagtas nila ang daang patungo sa bahay ng Panginoon.`

Bakit tinatawag ang mga landas na itong “landas ng katuwiran” o “tamang landas” (NIV, NRSV)? Narito ang apat na mahalagang dahilan. Una, tamang daan iyon sapagkat hahantong sa tamang patutunguhan—ang bahay ng Pastol. Ikalawa, tamang daan iyon sapagkat pinananatili tayo na kaayon ng matuwid na persona—ang Pastol mismo. Ikatlo, tamang daan iyon dahil sinasanay nito tayo na maging mga matuwid na tao—na tulad ng Pastol. Ikaapat, tamang daan iyon dahil nagbibigay ito sa atin ng tamang patotoo—sa pagiging mga matuwid na tao; nagbibigay kaluwalhatian tayo sa Panginoon. Ang mga iyon ay “tama” o “matuwid” na landas maging ang paglalakbay ay madali o mahirap man.

Mahalagang mapagtanto na kapag pinangungunahan tayo ng Panginoon, hindi ito simpleng usapin ng paghahatid Niya sa isang bagay na patutunguhan. Ito ay higit pa sa gabay at pag-iingat. Tulad sa maraming halimbawa sa Biblia kung saan pinangungunahan ng Diyos ang Kanyang bayan (ito man ay pangunguna kay Abraham sa pamamagitan ng Kanyang mga pangako o pangunguna sa Israel sa pamamagitan ng haliging apoy at ulap), kapag ang Diyos ay nangunguna, ito ay laging patungkol sa Kanyang pagsasanay sa Kanyang bayan sa katuwiran.

`Gaano ninyo nalalaman na ang katuwiran ang pangunahin ng Pastol para sa iyong buhay? Paanong ang pagsubok ay makapagbabago ng iyong buhay upang maipahayag mong mabuti ang karakter ni Cristo?`