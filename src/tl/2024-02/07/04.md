---
title:  Si William Miller at ang Biblia
date:   14/05/2024
---

Kung paanong ginamit ng Diyos ang mga Protestanteng Repormador upang muling tuklasin ang katotohanan tungkol sa pag-aaring ganap sa pamamagitan ng pananampalataya kay Cristo lamang, ginamit Niya si William Miller upang muling tuklasin ang katotohanan tungkol sa paraan ng ikalawang pagdating ni Cristo. Habang pinag-aaralan ni Miller ang Banal na Kasulatan, natuklasan niya ang isang Cristo na nagmamahal sa Kanya nang higit pa sa kanyang maiisip. Gamit ang kanyang Biblia, isang panulat, at isang kuwaderno, nagsimula siyang magbasa sa Genesis at hindi nagbasa ng mas mabilis kaysa sa kaya niyang maunawaan sa mga talatang binabasa. Sa pamamagitan ng paghahambing ng Kasulatan sa Kasulatan, pinahintulutan niya ang Biblia na ipaliwanag ang sarili nito.

`Basahin ang Isaias 28:9, 10; Kawikaan 8:8, 9; Juan 16:13; at 2 Pedro 1:19-21. Anong mga prinsipyo ng interpretasyon ng Biblia ang natuklasan mo mula sa mga talatang ito?`

Habang inihambing ni William Miller ang Kasulatan sa Kasulatan, nabuksan sa kanya ang mga misteryo ng Biblia. Siya ay naghanap bilang isang naghahanap ng isang nakatagong kayamanan at masaganang tumanggap ng gantimpala. Binuksan ng Banal na Espiritu ang Salita ng Diyos sa kanyang pang-unawa. Hinarap niya ang propesiya na may parehong kasipagan sa pag-aaral ng Biblia gaya rin ng ibang mga talata sa Biblia na kanyang pinag-aaralan.

`Basahin ang Daniel 1:17; Daniel 2:45; 1 Pedro 1:10, 11; at Apocalipsis 1:1–3. Ano ang itinuturo sa atin ng mga talatang ito tungkol sa pag-unawa sa mga propesiya ng Biblia?`

Ang mga simbolo sa mga aklat ng propesiya ay hindi nakakulong sa misteryo. Isang mapagmahal na Diyos ang nagbigay sa atin ng Kanyang propetikong Salita upang ihanda tayo sa mga sukdulang kaganapan na malapit nang mangyari sa mundong ito. Malinaw na naunawaan ni William Miller na ang propesiya ay ang sarili nitong pinakamahusay na tagapagpaliwanag. Ang mga simbolo ng hula ay nilinaw ng mismong Biblia. Ang mga hayop ay kumakatawan sa mga hari o kaharian (Daniel 7:17, 23). Ang hangin ay kumakatawan sa pagkawasak (Jeremias 49:36). Ang tubig ay kumakatawan sa mga tao o bansa (Apocalipsis 17:15). Ang isang babae ay kumakatawan sa iglesya (Jeremias 6:2, Efeso 5:22–32). Ang mga propesiya ng panahon ng Daniel at Apocalipsis ay ibinigay din sa simbolikong wika, na ang isang araw ng propeta ay kumakatawan sa isang literal na taon (Bilang 14:34, Ezekiel 4:6). Habang inilalapat ni William Miller ang mga prinsipyong ito ng pagpapakahulugan sa Biblia, nagulat siya sa natuklasan niya tungkol sa pinaniniwalaan niyang panahon ng pagbabalik ni Cristo.

`Bakit napakahalaga ng tamang pagkaunawa sa simbolismo ng propesiya para sa ating pananampalataya?`