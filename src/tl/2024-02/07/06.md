---
title:  Ang Pinakamahabang Tala-orasan ng Propesiya
date:   16/05/2024
---

`Basahin ang Ezra 7:7–13. Kailan inilabas ang utos na payagan ang mga bihag ng Israel na nasa Persia na malayang itayong muli ang kanilang templo?`

Ang kautusan ay inilabas ni Artaxerxes, hari ng Persia, noong 457 B.C.. Ang utos na ito ang pinakahuli sa tatlong utos na pahintulutan ang mga Judio na makabalik upang muling itayo ang Jerusalem at ibalik ang mga serbisyo sa pagsamba sa templo. Ang ikatlong utos na ito ang pinakakumpleto at ang tanda ng simula ng 2,300 araw/taon na propesiya.

`Basahin ang Daniel 9:25, 26. Kailan magsisimula ang buong yugto ng propesiyang ito? Anong mga pangunahing kaganapan ang inihula ng mga talatang ito?`

Sa kahanga-hangang propesiyang ito, inihula ni Daniel na mula sa “paglabas ng utos na isauli at itayo ang Jerusalem” hanggang sa Mesiyas ay magiging 69 na propesiyang sanlinggo, o 483 na propesiyang araw, o literal na mga taon. Dahil ang utos ay lumabas noong taglagas ng 457 B.C., ang 483 taon ay umaabot hanggang sa taglagas ng A.D. 27. Ang salitang “Mesiyas” ay nangangahulugang “ang Pinahiran.” Noong taglagas ng A.D. 27 si Cristo ay nabautismuhan at tumanggap ng pagpapahid ng Espiritu (Mga Gawa 10:38). Pagkatapos ng Kanyang bautismo, pumunta si Jesus sa Galilea, “na ipinangangaral ang ebanghelyo ng kaharian ng Diyos, at sinasabi, ‘Naganap na ang panahon’ ” (Marcos 1:14, 15).

Noong tagsibol ng A.D. 31, sa kalagitnaan ng huling linggong ito ng propeta, tatlo at kalahating taon pagkatapos ng Kanyang bautismo, si Jesus ay ipinako sa krus. Ang sistema ng mga pag-aalay na tumuturo sa Kordero ng Diyos ay natapos sa sakripisyo ni Cristo sa Kalbaryo. Nagtagpo ang sumisimbolo sa sinisimbuluhan, at sa huli ang lahat ng mga sakripisyo at ang handog ng sistemang seremonyal ay tumigil.

`Basahin ang Daniel 9:27. Paano magtatapos ang propesiya ng pitumpung sanlinggo?`

Ang pitumpung linggo, o 490 taon, lalo na ang inilaan sa mga Judio, ay natapos noong 34 A.D. sa pagtanggi ng Sanhedrin sa mensahe ng ebanghelyo (Mga Gawa 6:8–7:60).

Ang pagbabawas ng 490 taon mula sa 2,300-taong propesiya ay nag-iwan ng 1,810 taon para mabuo ang propesiya. Dinadala tayo nito sa A.D. 1844. Si William Miller at ang mga unang Adventista ay naniniwala na ang santuwaryo sa Daniel 8:14 ay ang lupa, at ipinapalagay nila na si Cristo ay darating upang dalisayin ang lupa sa pamamagitan ng apoy noong 1844. (Tingnan ang tsart noong Biyernes.)