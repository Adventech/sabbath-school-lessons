---
title:  Inaasahan ang Panahon
date:   13/05/2024
---

Bagama't ang mga Protestanteng Repormador ay naniniwala sa literal, nakikita, naririnig, at maluwalhating pagbabalik ni Cristo, unti-unting nagbago ang pagkaunawa sa katotohanang ito sa Biblia. Itinuro ng mga sikat na mangangaral noong ika-19 na siglo na darating si Cristo upang itatag ang Kanyang kaharian sa lupa at maghahatid ng 1,000 taon ng kapayapaan. Ito ay humantong sa espirituwal na katamaran at isang malamig na pagtatalaga sa mga espirituwal na pamantayan.

Sa katulad na paraan, mali ang pagkaunawa ng mga alagad ni Cristo sa likas ng pagdating ng Mesiyas. Inisip nila na Siya ay darating bilang isang mananakop na heneral na wawasak sa pamatok ng pagkaalipin sa mga Romano, hindi Isa na magliligtas sa kanila mula sa paghatol at tanikala ng kasalanan. Kaya, nabigo silang maunawaan ang paraan ng Kanyang pagdating.

`Basahin ang Mga Gawa 1:9–11; Apocalipsis 1:7; at Mateo 24:27, 30, 31. Ano ang itinuturo sa atin ng mga talatang ito tungkol sa paraan ng pagbabalik ng ating Panginoon?`

Nang si Cristo ay dumating sa unang pagkakataon bilang isang sanggol sa sabsaban ng Bethlehem, kakaunting tao ang nakaalam ng Kanyang pagdating. Ngunit kapag Siya ay dumating sa pangalawang pagkakataon, “bawat mata” ay makikita Siyang dumarating. Ang bawat tainga ay maririnig ang tunog ng trumpeta ng Kanyang pagbabalik. Ang bawat tao sa lupa ay mamasdan ang Kanyang kaluwalhatian. Hindi tayo kailangang madaya. Ginawang malinaw ng Banal na Kasulatan ang mga pangyayari sa paligid ng Kanyang pagbabalik.

“Isa sa mga pinakasolemne ngunit pinakamaluwalhating katotohanan na inihayag sa Biblia ay ang tungkol sa ikalawang pagparito ni Cristo upang tapusin ang dakilang gawain ng pagtubos. Para sa mga manlalakbay na bayan ng Diyos, na napakatagal nang umalis upang manirahan sa ‘rehiyon at lilim ng kamatayan,’ isang mahalaga, at nakakagalak na pag-asa ang ibinigay sa pangako ng Kanyang pagpapakita, na [Siyang] ‘pagkabuhay-na-mag-uli at ang buhay,’ upang ‘iuwing muli ang Kanyang nawaglit.’ Ang doktrina ng ikalawang pagdating ay ang pinakapangunahing bahagi ng Banal na Kasulatan. Mula sa araw na ang unang mag-asawa ay pumihit sa kanilang malungkot na mga hakbang paalis sa Eden, ang mga anak ng pananampalataya ay naghintay sa pagdating ng Ipinangakong Isa upang wasakin ang kapangyarihan ng maninira at dalhin silang muli sa nawalang Paraiso.”—Ellen G. White, The Great Controversy, p. 299.

Ang isang naunang pinuno ng Adventist, si Luther Warren, ay laging nagsasabi sa mga kabataan, “Ang tanging paraan upang maging handa sa pagdating ni Cristo ay ang maghanda at manatiling handa.” Ang mensahe ng malapit nang pagbabalik ni Cristo ay isang mahalagang panawagan sa bawat isa sa atin upang suriin ang ating mga puso at siyasatin ang ating espirituwal na buhay. Ito ay isang panawagan sa isang maka-Diyos na pamumuhay. Hindi magkakaroon nang neutralidad sa nagniningas na liwanag ng kaluwalhatian ng pagbabalik ni Cristo.

`Basahin ang 1 Tesalonica 5:2–5 at Hebreo 9:28. Anong pampalakas-loob ang ibinibigay sa atin ng mga talatang ito tungkol sa paraan ng pagparito ni Cristo?`