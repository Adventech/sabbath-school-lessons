---
title:  Ang 2,300 Araw ng Daniel 8:14
date:   15/05/2024
---

Napansin ni William Miller na ang mga pangyayaring hinulaan ng mga propeta ay tiyak na natupad: ang 400 taon ng pamamalagi ng mga lahi ni Abraham, ang 40 taong pagala-gala ng Israel sa ilang, ang 70 taon ng pagkabihag ng Israel, at ang 70 linggo ni Daniel na inilaan sa Israel (Genesis 15: 13, Bilang 14:34, Jeremias 25:11, at Daniel 9:24).

`Basahin ang Marcos 1:15, Galacia 4:4, at Roma 5:6. Ano ang sinasabi sa atin ng mga talatang ito tungkol sa tala-orasan ng Diyos para sa unang pagdating?`

Habang pinag-aaralan ni Miller ang mga propesiya, na inihahambing ang Kasulatan sa Kasulatan, napagpasyahan niya na kung ang Diyos ay may banal na tala-orasan sa buong Biblia, marahil ang Diyos ay may banal na tala-orasan pagdating sa ikalawang pagdating ng ating Panginoon.

`Basahin ang Daniel 8:14. Anong pangyayari ang magaganap sa katapusan ng 2,300 araw?`

Tinanggap ni William Miller ang popular na pananaw na ang “paglilinis ng santuwaryo” ay ang paglilinis ng lupa sa pamamagitan ng apoy. Masigasig niyang pinag-aralan ang Kasulatan upang maunawaan ang isang pangyayaring may napakalaking kahalagahan. Natuklasan niya ang ugnayan sa pagitan ng Daniel 8 at Daniel 9. Sa Daniel 8, ang anghel ay inutusan na “ipaunawa sa taong ito ang pangitain” (Daniel 8:16). Sa pagtatapos ng kabanata, ang tanging bahagi ng buong pangitain ng Daniel 8 na hindi maipaliwanag (tingnan ang Daniel 8:27) ay ang bahagi tungkol sa 2,300 araw. Kalaunan ay bumalik ang anghel kay Daniel at sinabing, “Ako’y lumabas ngayon upang bigyan ka ng karunungan at pagkaunawa” (Daniel 9:22; tingnan din sa Daniel 9:23, 25–27). Ito ay upang matulungan siyang maunawaan ang tungkol sa 2,300 araw.

Alam natin ito dahil, pagkatapos utusan si Daniel na “isaalang-alang mo ang salita, at unawain ang pangitain” (Daniel 9:23), ang unang mga salita ng anghel ay: “Pitumpung sanlinggo ang itinakda para sa iyong bayan at sa iyong banal na lunsod.” (Daniel 9:24). Ang salitang isinaling “itinakda” ay literal na nangangahulugang “pinutol.” Pitumpung linggo, 490 taon, ay dapat putulin. Ngunit mula sa ano? Ang pangitain ng 2,300 araw, malinaw naman—ang tanging bahagi ng Daniel 8 na hindi naunawaan ni Daniel, at ngayon ay dumating ang anghel upang ipaliwanag.

At dahil ang simula ng 70 linggo ay “mula sa paglabas ng utos na panumbalikin at muling itayo ang Jerusalem” (Daniel 9:25), alam ni Miller na kung nakuha niya ang petsang iyon, malalaman niya ang simula ng 70 linggo at ang 2,300-araw na propesiya.