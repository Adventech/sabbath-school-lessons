---
title:  Komento ng Guro
date:   10/05/2024
---

### Unang Bahagi: Pangkalahatang Ideya

Susing Talata: Isaias 40:8

Pokus ng Pag-aaral: Apocalipsis 11:2-11; Apocalipsis 12:6, 14, 15; Zacarias 4:14; Awit 119:105; Juan 5:39; Daniel 7:25; Isaias 40:8; Awit 119:89; Isaias 54:17.

**Panimula**: Sa pagpapatuloy sa tema ng mga nakaraang linggo, ang pag-aaral na ito ay nakasentro sa pundasyong tungkulin, awtoridad, at kapangyarihan ng Salita ng Diyos sa malaking tunggalian. Itutuon natin ang ating pansin, lalo na, sa Salita ng Diyos na kinakatawanan ng dalawang saksi na nangaral na nakasuot ng sako sa loob ng 1,260 taong yugto ng propesiya.

Pagkatapos umakyat ni Jesus sa langit, itinuon ng diyablo ang kaniyang mga pagsisikap at lakas laban sa Salita ng Diyos, sa mga Kasulatan, at laban sa bayan ng Diyos. Ang misyon ng iglesya ay magpatotoo tungkol kay Jesu-Cristo at sa Kanyang Salita, na siyang paghahayag ng karakter at kalooban ng Diyos. Sa Apocalipsis 11, ang Salita ng Diyos ay kinakatawan ng pahayag ng Lumang Tipang, ang dalawang saksi (Zac. 4:14). Ang metapor na ito ay nagsasalita tungkol sa katotohanan na ang Salita ng Diyos ay may walang hanggang presensya at kapangyarihan, may banal na pinagmulan, na naipadala sa pamamagitan ng inspirasyon ng Banal na Espiritu.

Ang pagkakatulad sa pagitan ni Jesus at ng Salita ay kitang-kita: sa parehong paraan na si Jesus ay nagministeryo ng 3.5 taon sa ilalim ng panggigipit at pag-uusig ng Kanyang sariling bayan, na dapat sanang tumanggap sa Kanya, ang Kasulatan ay nagministeryo sa mundo sa loob ng 3.5 prophetic years, o 1,260 historical years, sa ilalim ng panggigipit ng mismong mga tao na nagsasabing sila ang mga tagapagbantay ng Salita ng Diyos. Kung paanong si Jesus, ang Salita ng Diyos, ay namatay at nabuhay na mag-uli, ang Kasulatan, ang Salita ng Diyos, ay “namatay at nabuhay na mag-uli.” Kung paanong si Jesus ay nagtagumpay, gayon din ang Kanyang Salita ay magiging matagumpay, at ang Kanyang bayan ay magiging matagumpay din sa Kanya at sa Kanyang Salita.

**Mga Tema ng Aralin**: Itinatampok ng aralin sa linggong ito ang dalawang pangunahing tema:

1\. Ang dalawang saksi ng Apocalipsis 11 ay sumasagisag sa Banal na Kasulatan. Ang dalawang saksi ay naglingkod sa panahon ng pag-uusig, sa 1,260 taong yugto ng propesiya, sa pagitan ng A.D. 538 at A.D. 1798.

2\. Sa pagtatapos ng yugtong ito ng propesiya, ang dalawang saksi ay namatay at nabuhay na mag-uli, kung paanong si Jesus ay namatay at nabuhay na mag-uli, na itinuturo ang katotohanan na ang Diyos ay magkakaroon, sa pamamagitan ni Jesus at ng Kanyang Salita, ng huling tagumpay sa malaking tunggalian.

### Ikalawang Bahagi: Komentaryo

**Nanghuhula Na May Suot Na Sako**

Bakit pinaninindigan ng mga Adventista na ang dalawang saksi, o Ang Banal na Kasulatan, ay ipinagbawal noong Middle Ages? Hindi ba alam ng mga tao noon ang tungkol sa Biblia? Hindi ba ang mga katedral at simbahan ay pinalamutian ng mga tema ng Biblia? Hindi ba't ang mga dalubhasa ay nagtuturo sa kanilang mga estudyante mula sa Biblia sa kanilang mga klase sa pamantsan? Ang sagot sa lahat ng mga tanong na ito ay oo. Kung gayon, bakit iginigiit na ang 1,260-taong yugto, sa pagitan ng A.D. 538 at A.D. 1798, ay panahon ng pag-uusig, isang panahon kung kailan ang dalawang saksi ay nakasuot ng sako, isang simbolo ng krisis at kahihiyan?

Bago sagutin ang tanong, hayaan nating gawing kumplikado ang isyu nang kaunti pa. Ang ilan ay maaaring mabilis na ituro na ang pag-uusig laban sa Kasulatan ay umiral bago ang A.D. 538. Sa katunayan, tinangka ng mga Romano na kutyain o sugpuin ang Kasulatan noong unang mga pag-uusig laban sa mga Kristiyano. Ang paganong emperador na si Diocletian (emperador, A.D. 284-305) ay partikular na pinuntirya ang pagpuksa sa Biblia, na isinabatas na ang mga Kristiyano ay dapat na talikuran at tuligsain ang kanilang banal na aklat. Bagama't karamihan sa mga Kristiyano ay walang mga Biblia, ang ilan na may mga manuskrito ng Biblia ay isinuko ang mga ito upang sunugin sa publiko at lapastanganin; ang iba sa halip, ay namatay para sa kanilang pananampalataya. Sa kalaunan, ang Salita ng Diyos ay naging marangal at matagumpay mula sa mga pag-atakeng ito. Sa pagtatapos ng 1,260-taong yugto ng propesiya, ang mga rebolusyonaryong Pranses, gayundin ang iba pang diktatoryal na mga rehimeng ateista at Komunista, ay nagpuntirya rin ng Kristiyanong Kasulatan para sa paglipol, gaya ng ginawa ni Emperador Diocletian.

Hindi tulad ni Diocletian, gayunpaman, nagtagumpay ang mga Rebolusyonaryong Pranses na lipulin ang Kasulatan sa kanilang teritoryo sa loob ng maikling panahon (Apocalipsis 11:7-9). Totoo, kapwa hinangad ni Diocletian at ng mga insureksyonista ng Rebolusyong Pranses na siraan ang Salita ng Diyos; ngunit ginawa ito ng mga rebolusyonaryong Pranses sa pamamagitan ng pagtatangkang ganap na lipulin ito sa halip na pahintulutan itong magpropesiya na nakasuot ng sako. Bilang karagdagan, ang panahon ng 1,260 taon, kung saan ang dalawang saksi ay dumanas ng kahihiyan, ay higit na lumampas sa unang dalawa o tatlong siglo ng pag-uusig, sa sampung taon ng pag-uusig sa ilalim ni Diocletian, o sa ilang taon ng Rebolusyong Pranses. Dahil sa mga kadahilanang ito kailangan nating tumingin sa ibang lugar sa kasaysayan upang matuklasan ang kahulugan na ang Salita ng Diyos na naglilingkod na nakasuot ng sako.

Kaya nga, upang maunawaan kung kailan, at paano, ang dalawang saksi o ang Kasulatan ay naglingkod na may suot na sako, kailangan nating bigyang-diin ang dalawang katotohanan. Una, ang dalawang saksi ay naglingkod sa loob ng 1,260 taon. Tulad ng idinitalye ng ating aralin, nauunawaan ng mga Seventh-day Adventists na ang panahong ito ay tumagal mula A.D. 538 hanggang A.D. 1798 at sumasaklaw sa pagbangon, pagtatatag, at pamamahala ng Iglesya Romano Katoliko. Ikalawa, ang dalawang saksi ay hindi pinatay sa panahong ito, ngunit nakasuot ng sako.

Ang mga pagtukoy kay Zacarias (Apocalipsis 11:4, Zacarias. 4:14), Elias (Apocalipsis 11:5, 6), at Moises (Apocalipsis 11:6), sa Apocalipsis 11, ay tila nagmumungkahi na ang ministeryo ng pagiging propeta ng dalawang saksi, na nakasuot ng sako, ay naganap sa konteksto ng pag-uusig sa bayan ng Diyos. Ang Apocalipsis 11 ay hindi nagsasabi na ang dalawang saksi ay pinatay sa loob ng 1,260 taon; sa halip, sila ay binigyan ng kapangyarihan ng Diyos na magpropesiya na nakasuot ng sako sa panahong ito (Apocalipsis 11:3). Si Elias ay nagsuot ng sako noong panahon ng matinding espirituwal na krisis sa Hilagang Israel, nang ang bansang yaon ay sinasadya at sadyang binago ang kautusan ng Diyos, na inilagay ang kanilang sarili sa itaas, at laban, sa paghahayag ng Diyos. Gayundin, ang pangunahing tanong ay hindi kung ang Iglesya Romano Katoliko ay may anumang kaalaman sa Kasulatan, o ginamit man lang ang Kasulatan upang gumawa ng teolohiya, sa loob ng 1,260 taon ng pangingibabaw at pag-uusig ng iglesya. Ang tanong ay: Ano ang saloobin ng iglesya sa Kasulatan sa buong panahong ito ng pag-uusig? Ang kanilang saloobin ay malapit na kahawig ng saloobin ng Hilagang Israel: alam nila ang espesyal na paghahayag ng Diyos, ngunit sadyang inilagay nila ang kanilang sarili sa itaas nito.

Ang prinsipyo ng Protestante sa sola scriptura ay nagbibigay-diin na ang Banal na Kasulatan ay ang kumpleto, sapat sa sarili, at malinaw na paghahayag ng Diyos. Sa tuwing ang banal na paghahayag ay isang sagabal, o hadlang, sa isang proyekto ng tao, ang diyablo at ang kanyang mga huwad na guro ay nagpapakilala ng mga tradisyon upang bigyang-katuwiran ang muling pagbibigay-kahulugan sa mga hindi komportableng mga talata sa Bibliya; o nagpapakilala lamang sila ng mga bagong aral o gawain na labag sa Kasulatan. Ang tradisyon ng iglesya at ang magisterium ay inilalarawan bilang mga natatanging tagapagpaliwanag ng Bibliya, at ang tanging awtoridad na may kapangyarihang lumikha at magtatag ng mga dogma. Ang Salita ng Diyos ay pinaliit, hinamak, at inilagay sa ilalim ng kontrol ng iglesya, kahit na malinaw na itinatakda ng Kasulatan na ito ay dapat na kabaligtaran. Kaugnay nito, ang ilang mga sipi mula sa Catechism of the Catholic Church (CCC) ay sadyang nakasisindak:

Ayon sa CCC, ang paghahayag ng Diyos “sa pamamagitan ng kanyang Salita sa Banal na Espiritu” ay “naroroon at aktibo sa Iglesya,” at sa gayon ang tradisyon ng iglesya ay isang hindi mapaghihiwalay na bahagi ng espesyal na paghahayag ng Diyos, tulad ng mga propeta at mga apostol (CCC, p. 79). Sa kadahilanang ito, “ang Iglesya, kung saan ipinagkatiwala ang paghahatid at interpretasyon ng Pahayag, ‘ay hindi nakukuha ang kanyang katiyakan tungkol sa lahat ng inihayag na katotohanan mula sa Banal na Kasulatan lamang. Parehong Banal na Kasulatan at Tradisyon ay dapat tanggapin at parangalan nang may pantay na damdamin ng debosyon at pagpipitagan’” (CCC, p. 82).

Totoo, ang CCC ay nagsasaad na ang magisterium, bilang ang tanging tagapagpaliwanag ng Kasulatan (CCC, pp. 86, 100), “ay hindi nakahihigit sa Salita ng Diyos, kundi lingkod nito” (CCC, p. 86). Gayunpaman, ang magisterium ay hindi lamang kumukuha mula sa Kasulatan, ngunit kapwa mula Kasulatan at tradisyon (CCC, p. 82). Dahil ang tradisyon ay may pantay na awtoridad sa Kasulatan, at dahil ang magisterium (“ang Papa at ang mga obispo sa pakikipag-isa sa kanya”) ay may tanging awtoridad na “tunay” na bigyang-kahulugan ang Salita ng Diyos (CCC, p. 100), ang magisterium ay kukuha ng mga materyal kapwa mula tradisyon at Banal na Kasulatan, kung kailan maginhawa.

Ang mga karanasan kapwa ng Hilagang Israel at Juda ay nagpapakita na, kapag ang tradisyon ay inilagay na kapantay ng Kasulatan, ang Kasulatan ay hindi lamang ibinababa sa mas mababang antas, mula sa banal hanggang sa tao, ngunit sa huli, ito ay ganap na napawalang-bisa (Mateo 15:3-6), na binabaluktot upang i-angkop sa pananaw ng tao sa mundo. Kaya, ang awtoridad nito ay napawi. Ang pagpawing ito ng awtoridad sa Biblia ay hustong nangyari sa Iglesya Romano Katoliko. Habang lalong binibigyang-diin ng iglesya ang tradisyon at tinatanggap ang mga pilosopikal na haka-haka, ang mga turo at gawain nito ay lubhang nagbago na anupat ang iglesya ay hindi na tugma sa modelo ng iglesya apostolika.

Kaya nga, sa maling pagbibigay-kahulugan at tuwirang pagtuturo laban sa Kasulatan, ang Iglesya Romano Katoliko ay maling nag-angkin ng mga sumusunod na pagkakamali:

* Na may kapangyarihan itong baguhin ang Sabbath ng Diyos mula sa ikapitong araw hanggang sa unang araw ng linggo, kaya sadyang nilalabag ang ikaapat na utos at inaalis ang katayuan ng Diyos bilang Manlilikha at Hari.
* Na iniwan ni Cristo ang iglesya sa pamumuno ng obispo ng Roma at ng sacramental ecclesiastical hierarchy.
* Na ang iglesya ay isang kinakailangang elemento ng kaligtasan ng Diyos.
* Na ang iglesya at ang mga santo ay maaaring mamagitan para sa mga tao at mag-alok sa kanila ng merito para sa kaligtasan.
* Na si Maria, ang ina ni Jesus, ay ipinanganak na walang kasalanang likas (immaculate conception).
* Na si Maria ay may espesyal na tungkulin sa kaligtasan, na tinatawag na Tagapamagitan (Mediatrix), Tagapagtanggol, Katulong, mga titulong nakalaan sa Kasulatan para lamang kay Cristo at sa Banal ng Espiritu.
* Na ang kaligtasan ay sa pamamagitan ng mga gawa, tulad ng penitensya at indulhensiya.
* Na ang kaluluwa ay imortal, ang impiyerno ay walang hanggan, at ang purgatoryo ay umiiral.
* Na mayroong pitong sakramento na nagbibigay ng kaligtasan.
* Na ang mga sanggol ay dapat mabinyagan.
* Na ang mismong sangkap ng tinapay at alak ay literal na nababago sa katawan at dugo ni Cristo sa panahon ng Misa (transubstantiation).
* Na ang tinatawag na layko ay hindi maaaring makibahagi sa kopa sa panahon ng komunyon.
* Na ang mga pari mismo ay isang sakramento at nagbibigay ng kaligtasan.
* Na ang mga pari ng iglesya ay hindi dapat mag-asawa, kailangang manatiling walang asawa.
* Na ang mga Kristiyano ay maaari at, sa katunayan, ay dapat dakilain at sambahin ang mga imahe at rebulto, kaya lantarang lumalabag sa ikalawang utos.

Sa ganung nakamamanghang maling interpretasyon, o tahasang pagtanggi, sa Kasulatan at sa mga turo nito sa loob ng mahigit isang milenyo, at sa pamamagitan ng mga nag-aangking bayan ng Diyos, hindi nakakagulat na inilalarawan ng Diyos ang Kasulatan, o ang Kanyang dalawang saksi, bilang nakadamit ng sako at nanghuhula.

Oo, sa kalaunan, ang dalawang saksi ay pinatay sa isang sekular, na taliwas sa isang relihiyosong konteksto (sa panahon ng Rebolusyong Pranses). Gayunpaman, ang ateistang Rebolusyong Pranses mismo ay isang reaksyon sa matagal nang kawalan ng batas ng Iglesya Katolika laban sa Diyos Mismo, laban sa Kanyang espesyal na paghahayag, at laban sa sangkatauhan, na lubhang nangangailangan ng kaligtasan. Ang malaking tunggalian ay kumplikado. Nilalayon ng diyablo na sirain ang paghahayag ng Diyos sa Kanyang Nasusulat na Salita. Ngunit lalo niyang nilalayon na supilin ang Salita ng Diyos sa Kanyang iglesya. Ang makasatanas na layuning ito ay hindi nagtagumpay, at hindi kailanman. Ang Protestanteng sola scriptura, ang mga biblikal at misyonerong lipunan, ang Adventistang mensahe ng tatlong anghel, at ang malakas na sigaw ay mananaig. Ang Salita ng Diyos ay magiging mas malinaw sa paglalahad nito ng pag-ibig ng Diyos.

### Ikatlong Bahagi: Aplikasyon sa Buhay

1\. Isipin na nabuhay ka noong mga taong 700, mga 160 taon pagkatapos ng A.D. 538, sa simula ng 1,260-taong yugto ng propesiya. Isipin din na, bilang isang mag-aaral ng Biblia at bilang isang debotong Kristiyano, naunawaan mo na ang 1,260 taon ng pag-uusig laban sa dalawang saksi ay halos hindi pa nagsisimula, at, samakatuwid, maraming siglo pa ang lilipas hanggang sa matapos ang pag-uusig. Paano mo pananatilihin ang iyong pag-asa, lalo na habang ikaw at ang iyong mga inapo ay nahaharap sa mahabang pag-asam ng hindi bababa sa isang libong taon pa ng paghihintay? Paano mo mapapanatili ang iyong debosyon sa Diyos na nag-aalab at pagtatalaga sa pangangaral ng Salita ng Diyos, nalaalaman na ang tagumpay ay higit sa 1,000 taon pa? Paano mo ihahanda ang iyong pamilya pagkatapos mo para sa isang inaasam na paghihintay? Paano pasisiglahin ng iyong mga sagot ang iyong pananampalataya ngayon habang hinihintay natin ang pagbabalik ni Jesus?

` `

2\. Bagama't naapektuhan ng Rebolusyong Pranses ang buong mundo sa pamamagitan ng pananaw, diwa, at pagkilos nito, ang epektong ito ay mas direktang naramdaman sa loob ng Kanluraning bahagi ng mundo. Kung nakatira ka sa Kanluran, paano mo maipagpapatuloy na ipagdiwang ang pagkabuhay at ang ministeryo ng dalawang saksi? Kung nakatira ka sa ibang bahagi ng mundo, na hindi direktang naapektuhan ng sekular o ateistang rebolusyon sa France, paano sinusubukan ng iyong lokal na lipunan o komunidad na patayin ang dalawang saksi o gawin silang ministro na nakasuot ng sako? Paano ka at ang iyong iglesya ay makikibahagi sa muling pagkabuhay at ministeryo ng dalawang saksi?

` `