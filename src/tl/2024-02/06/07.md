---
title:  Karagdagang Kaisipan
date:   10/05/2024
---

“Nang ang Biblia ay ipinagbawal ng relihiyoso at sekular na awtoridad; nang ang patotoo nito ay binaluktot, at bawat pagsisikap na kathain ng mga tao at mga demonyo upang ilihis ang isipan ng mga tao mula rito; nang ang mga nangahas na ipahayag ang mga banal na katotohanan nito ay hinuli, ipinagkanulo, pinahirapan, inilibing sa mga selda ng piitan, pinaslang dahil sa kanilang pananampalataya, o napilitang tumakas sa mga kabundukan, at sa mga kublihan at yungib ng lupa—pagkatapos ay nagpropesiya ang matatapat na saksi na nakasuot ng sako. Gayunpaman, ipinagpatuloy nila ang kanilang patotoo sa buong panahon ng 1260 taon. Sa pinakamadilim na panahon ay may mga tapat na tao na nagmamahal sa salita ng Diyos at naninibugho para sa Kanyang karangalan. Sa mga tapat na lingkod na ito ay binigyan ng karunungan, kapangyarihan, at awtoridad na ipahayag ang Kanyang katotohanan sa buong panahong ito.”—Ellen G. White, The Great Controversy, pp. 267, 268.

“Nang hayagang tanggihan ng Pransiya ang Diyos at isantabi ang Biblia, ang masasamang tao at mga espiritu ng kadiliman ay nagbunyi sa kanilang nakamit na bagay na matagal nang ninanais—isang kaharian na malaya sa mga hadlang ng utos ng Diyos. . . . Ang pumipigil na Espiritu ng Diyos, na nagpapataw ng pagpigil sa malupit na kapangyarihan ni Satanas, sa malaking bahagi ay inalis at siya na ang tanging kasiyahan ay ang kapahamakan ng mga tao ay pinahintulutang gawin ang kanyang kalooban. Yaong mga pumili ng paglilingkod sa paghihimagsik ay pinahintulutang anihin ang mga bunga nito hanggang sa ang lupain ay mapuno ng mga krimen na lubhang kakila-kilabot para isulat ng panulat. Mula sa nawasak na mga lalawigan at mga wasak na lunsod, isang kakila-kilabot na sigaw ang narinig—isang sigaw ng pinakamapait na dalamhati. Niyanig ang Pransiya na parang lindol. Ang relihiyon, utos, kaayusan sa lipunan, pamilya, estado, at simbahan—lahat ay winasak ng masamang kamay na itinaas laban sa utos ng Diyos.”—The Great Controversy, p. 286.

“Malibang sundin ng simbahan ang Kanyang pambungad na kabutihan [ng Diyos], na tinatanggap ang bawat sinag ng liwanag, na ginagampanan ang bawat tungkulin na maaaring ihayag, ang relihiyon ay hindi maiiwasang bumagsak sa pagsunod sa mga anyo, at ang diwa ng napakahalagang kabanalan ay maglalaho.” — The Great Controversy, p. 316.

**Mga Tanong Para sa Talakayan**:

`Paano inihayag ang mga prinsipyo ng malaking tunggalian sa Rebolusyong Pranses?`

`Sa panahong nangangatwiran na walang Diyos, isinulat ng isang tao na “malaya tayong magtatag ng sarili nating mga mithiin at makipagsapalaran sa anumang mga hangganan ng isipan nang hindi tumitingin sa mga no-trespassing signs.” Bakit ang pariralang iyon na “nang hindi tumitingin sa mga no-trespassing signs” ay lubhang nakapagtuturo sa mga motibo ng marami sa pagtanggi sa Diyos? Paano makatutulong ang gayong mga ideya na ipaliwanag ang ilan sa nangyari sa Rebolusyong Pranses?`

`Ano ang kahalagahan ng pangitain ni Juan sa santuwaryo na may kaugnayan sa mga huling kaganapan?`