---
title:  Pinatay ang Dalawang Saksi
date:   07/05/2024
---

`Basahin ang Apocalipsis 11:7–9. Isinasaalang-alang na ang wika ay simboliko, ano ang inihuhula ng mga talatang ito na mangyayari sa dalawang saksi ng Diyos, ang Luma at Bagong Tipan?`

Noong A.D. 538, bumagsak ang paganong Imperyo ng Roma. Si Justinian, ang Romanong emperador, ay isinuko ang sibil, politikal, at relihiyosong awtoridad kay Pope Vigillis. Nagsimula ang mahabang panahon ng pangingibabaw ng simbahang medieval. Nagpatuloy ito hanggang A.D. 1798. Ang Pranses na heneral, si Berthier, sa utos ni Napoleon, ay nagmartsa nang walang kumalaban patungo sa Roma noong Pebrero 10, 1798. Si Pope Pius VI ay dinalang bihag at dinalang pabalik sa France, kung saan siya namatay. Ang petsang ito tanda nang propetikong hula bilang katapusan ng sekular na awtoridad ng simbahang Romano, ang 1,260 araw o taon gaya ng inilalarawan sa Daniel at Apocalipsis (tingnan ang pag-aaral kahapon).

Anong makapangyarihang pagpapakita ng katotohanan ng propesiya ng Biblia! Si Daniel, na sumulat ng mahigit 500 taon bago si Cristo, ay tumpak na hinulaan ang mga pangyayari pagkalipas ng 2,300 taon. Sa katunayan, maaari tayong magtiwala sa mga hula na ibinigay sa Biblia.

Samantala, sa lahat ng ito, ang katotohanan ng ebanghelyo ay pinananatiling buhay sa pamamagitan ng pagsaksi ng Salita. Ngunit ang mas malalaking hamon ay nagbanta sa katotohanan ng Biblia. Ang halimaw na umakyat mula sa napakalalim na hukay (si Satanas) ay nakipagdigma laban sa Kasulatan. Pinasimulan niya ang mga bagong pagsalakay sa awtoridad ng Biblia sa pamamagitan ng Rebolusyong Pranses na nagsimula noong 1789.

Sa Rebolusyong Pranses, opisyal na itinatag ng gobyerno ang Cult of Reason bilang isang relihiyong ateistiko na itinataguyod ng estado, na ang layunin ay palitan ang Kristiyanismo. Isang Festival of Reason ang ginanap sa buong bansa noong Nobyembre 10, 1793. Ang mga simbahan sa buong France ay ginawang mga Temple of Reason, at isang buhay na babae ang iniluklok bilang Goddess of Reason. Ang mga Biblia ay sinunog sa mga lansangan. Ang Diyos ay ipinahayag na wala na, at ang kamatayan ay ipinahayag bilang isang walang katapusang pagtulog. Si Satanas ay gumawa sa pamamagitan ng mga taong walang diyos upang patayin ang dalawang saksi ng Diyos. Ang kanilang mga bangkay ay “hahandusay sa lansangan ng malaking lunsod, na sa espirituwal ay tinatawag na Sodoma at Ehipto, na kung saan ipinako sa krus ang kanilang Panginoon” (Apocalipsis 11:8).

Ang Ehipto ay isang kultura ng maraming diyos na tumanggi sa tunay na Diyos (tingnan ang Exodo 5:2). Ang Sodoma ay kumakatawan sa matinding imoralidad. Sa Rebolusyong Pranses, ang dalawang saksi ng Diyos—ang Luma at Bagong Tipan—ay namatay dahil sa ateismo at imoralidad na laganap habang ang mga normal na pagpigil ay pinakawalan sa rebolusyon at pagdanak ng dugo.

Sinasabi ng Apocalipsis 11:9 na ang mga katawan ng dalawang saksi ng Diyos ay hindi ililibing sa loob ng “tatlo-at-kalahating araw”, i.e., propesiyang “mga araw” na kumakatawan sa tatlo at kalahating literal na taon. Ang ateismo ay nasa kasagsagan nito noong Rebolusyong Pranses, hindi bababa sa tatlo at kalahating taon. Ang panahong ito ay pinalawig mula Nobyembre 26, 1793, nang ang isang utos na inilabas sa Paris ay nag-aalis ng relihiyon, hanggang Hunyo 17, 1797, nang alisin ng gobyerno ng Pransiya ang mga mahigpit nitong utos sa relihiyon.