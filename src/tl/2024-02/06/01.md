---
title:  Ang Dalawang Saksi
date:   04/05/2024
---

### Basahin Para sa Pag-aaral sa Linggong Ito
Apocalipsis 11:3–6; Zacarias 4:14; Apocalipsis 12:5, 6, 14, 15; Daniel 7:25; Isaias 54:17; Awit 119:89; Apocalipsis 11:15–18.

> <p>Talatang Sauluhin</p>
> “Ang damo ay natutuyo, ang bulaklak ay nalalanta; ngunit ang salita ng ating Diyos ay mamamalagi magpakailanman” (Isaias 40:8).

Sa paglipas ng mga siglo, ang Salita ng Diyos ay pinaghiwa-hiwalay, pinagdudahan, at binale-wala. Ito ay ikinadena sa mga monasteryo, sinunog sa mga pampublikong liwasan, at pinagpunit-punit. Ang mga mananampalataya nito ay kinutya, nilibak, ikinulong, at naging martir pa. Sa lahat ng ito, nanaig pa rin ang Salita ng Diyos.

Inusig ng simbahang medieval ang mga Kristiyanong tapat at naniniwala-sa-Biblia. Gayunpaman, naliwanagan ng Salita ng Diyos ang kadiliman. Ang pang-aapi at pag-uusig ay hindi nakapagpahinto sa pagpapahayag ng Salita ng Diyos. Habang nililitis dahil sa kanyang pananampalataya ang tagapagsalin ng Biblia sa Ingles na si William Tyndale, tinanong siya kung sino ang higit na tumulong sa Kanya sa pagpapalaganap ng Salita ng Diyos. Pinag-isipan niya ang tanong at pagkatapos ay sumagot, “ang Obispo ng Durham.” Nagulat ang mga mahistrado.

Ipinaliwanag ni Tyndale na minsan, bumili ang obispo ng mga aklat na kanyang salin ng Biblia sa Ingles at sinunog ito sa publiko. Ang hindi alam ng obispo noong panahong iyon ay tinutulungan niya nang husto ang layunin ng katotohanan. Binili niya ang mga Biblia sa mas mataas na presyo kaysa karaniwan. Dahil sa dami ng binili, kinaya ni Tyndale na magpalimbag ng mas maraming Biblia kaysa sa nasunog. Ang katotohanang dinurog sa alabok ay muling bumangon upang sumikat sa buong ningning nito.

Sa linggong ito, tutuklasin natin ang isa sa mga pinakamarahas na pag-atake sa Banal na Kasulatan at ng pananampalatayang Kristiyano. Sa panahon ng Rebolusyong Pranses, dumaloy ang dugo sa mga lansangan ng France. Ang pugutan ng ulo ay itinayo sa pampublikong plaza ng Paris, at libu-libo ang pinatay. Ang ateismo ay naging relihiyon ng estado. Gayunpaman, hindi maaaring patahimikin ang patotoo ng Salita ng Diyos.

_*Pag-aralan ang liksyon sa linggong ito, na nakabase sa kapitulo 12-17 ng The Great Controversy, bilang paghahanda sa Sabbath, May 11._