---
title:  Tagumpay ng Katotohanan
date:   09/05/2024
---

Sa kabila ng mga pag-atake ng kaaway, ang gawain ng Diyos sa lupa ay darating sa isang maluwalhating pagtatapos. Ang ebanghelyo ay ipangangaral sa “bawat bansa, lipi, wika, at bayan” (Apocalipsis 14:6). Ang malaking tunggalian sa pagitan ni Cristo at ni Satanas ay magwawakas sa ganap na pagkapanalo ni Cristo sa mga kapangyarihan ng impiyerno. Ang kaharian ng Diyos ay magtatagumpay laban sa kasamaan, at ang kasalanan ay aalisin magpakailanman sa sansinukob. Ang Apocalipsis 11 ay nagsisimula sa pagtatangka ni Satanas sa pamamagitan ng Rebolusyong Pranses na sirain ang pananampalatayang Kristiyano at puksain ang paniniwala sa Diyos, ngunit ang kabanata ay nagtatapos sa pagtatagumpay ng kaharian ng Diyos laban sa mga pamunuan at kapangyarihan ng kasamaan. Nagbibigay ito ng pampatibay-loob sa lahat ng dumaraan sa maapoy na pagsubok para sa layunin ni Cristo at ng Kanyang katotohanan.

`Basahin ang Apocalipsis 11:15–18. Ayon sa mga talatang ito, anong mga pangyayari ang naganap sa pagtatapos ng panahon sa pagtunog ng ikapitong trumpeta?`

Ang mga kaharian ng mundong ito ay naging mga kaharian ng ating Panginoon. Si Cristo ay nagwagi. Ang kasamaan ay natalo. Nanalo si Jesus at natalo si Satanas. Ang katuwiran ay nagtagumpay. Naghari ang katotohanan. Makabubuting sundin natin ang sumusunod na tagubilin: “Anumang itinayo sa awtoridad ng tao ay ibabagsak; ngunit yaong natatag sa bato ng di-nagbabagong salita ng Diyos ay mananatili magpakailanman.”—Ellen G. White, The Great Controversy, p. 288.

`Basahin ang Apocalipsis 11:19. Ano ang nakita ni Juan na nabuksan sa langit? At ano ang nakita niya nang tumingala siya sa langit?`

Ang templo ng Diyos sa langit ay nabuksan sa paningin ni Juan. Habang nakatingin siya sa Kabanal-banalang Dako, nakita niya ang kaban ng tipan. Sa santuwaryo ng Lumang Tipan, na isang uri na itinulad sa dakilang orihinal sa langit, ang maluwalhating presensya ng Diyos ay nahayag sa pagitan ng dalawang larawan ng anghel na ginawa sa takip ng kaban ng tipan. Sa loob ng kaban ay ang utos ng Diyos. Bagama't tayo ay naligtas dahil lamang sa biyaya sa pamamagitan ng pananampalataya, ang pagsunod sa utos ng Diyos ay nagpapakita kung ang ating pananampalataya ay tunay. Ang utos ng Diyos ang batayan o pamantayan ng paghatol (Santiago 2:12). Ang katotohanang ito ay naging lalong mahalaga at may kaugnayan sa katapusan ng panahon (tingnan ang Apocalipsis 12:17; Apocalipsis 14:12).

`Paanong ang kapansin-pansing pagkakaiba sa pagitan ng kawalan-ng-Diyos ng Rebolusyong Pranses at ng maluwalhating kasukdulan na nakalarawan sa Apocalipsis 11 na nagsasalita sa atin ngayon?`