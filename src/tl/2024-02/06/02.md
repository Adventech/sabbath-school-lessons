---
title:  Dalawang Saksi
date:   05/05/2024
---

`Basahin ang Apocalipsis 11:3–6. Maglista ng limang kinikilalang katangian ng dalawang saksi na iyong natuklasan sa mga talatang ito.`

Sa Zacarias 4, nakita ng propeta ang dalawang punong olibo sa magkabilang gilid ng isang gintong kandelero—ang parehong larawang makikita natin dito sa Apocalipsis 11. Sinabi kay Zacarias na ito ay kumakatawan sa “ang dalawang binuhusan ng langis na nakatayo sa tabi ng Panginoon ng buong lupa” (Zacarias 4:14). Ang mga puno ng olibo ay nagtutustos ng langis sa kandelero upang patuloy itong magbigay ng liwanag. Naaalala natin ang isinulat ng Mang-aawit: “Ilawan sa aking mga paa ang salita mo at liwanag sa landas ko” (Awit 119:105). Ang langis ay kumakatawan sa Banal na Espiritu (Zacarias 4:2, 6). Ang pangitain ni Juan sa Apocalipsis 11 ay naglalarawan sa Salita ng Diyos na ipinapahayag sa kapangyarihan ng Banal na Espiritu upang lumiwanag ang mundo.

Ang dalawang saksing ito ay maaaring magpropesiya at pigilan ang pagbuhos ng ulan hangga't nang huhula sila. Maaari nilang gawing dugo ang tubig at saktan ng mga salot ang lupa. Sa pamamagitan ng salita ng Diyos, sinabi ni Elias na walang ulan na babagsak sa Israel, at bilang sagot sa kanyang panalangin ay walang ulan sa loob ng tatlo at kalahating taon (tingnan ang Santiago 5:17). Pagkatapos ay nanalangin siya sa Diyos, at bumalik ang ulan pagkatapos na mabigong wakasan ng mga huwad na propeta ni Baal ang tagtuyot (1 Mga Hari 17, 18). Si Moises, sa pamamagitan ng Salita ng Diyos, ay nagdala ng lahat ng uri ng mga salot sa mga taga-Ehipto, kabilang ang pagpapalit ng tubig sa dugo, dahil tumanggi si Faraon na palayain ang bayan ng Diyos (Exodo 7).

Yaong mga naghahangad na saktan ang Kasulatan ay lalamunin ng apoy na nagmumula sa kanilang bibig. Sabi ng Diyos, “Sapagkat sinabi mo ang mga salitang ito, narito, gagawin kong apoy ang aking mga salita sa inyong bibig, at ang sambahayang ito ay kahoy, at sila’y lalamunin ng apoy” (Jeremias 5:14). Ang Salita ng Diyos ay humahatol sa lahat ng tumatanggi dito. Ang kanyang salita ay parang apoy sa bibig.

Sa Juan 5:39, ipinahayag ni Jesus na ang mga Kasulatan sa Lumang Tipan ay nagpapatotoo (sumasaksi) tungkol sa Kanya. Sinabi rin niya na ang ebanghelyo ay ipahahayag “bilang saksi” sa buong mundo (Mateo 24:14), at ang Bagong Tipan, kasama ang Lumang Tipan, ang batayan ng saksing iyon. Ang isang salita mula sa parehong ugat (martys) bilang mga salita para sa saksi na ginamit sa dalawang talatang ito ay makikita sa Apocalipsis 11:3.

Sino ang dalawang saksing ito? Sa pagtingin sa mga puntong ito sa Biblia at sa mga katangiang ibinigay sa Apocalipsis 11, masasabi natin (gayunpaman, hindi dogmatiko,) na ang dalawang saksi ay ang mga Kasulatan ng Luma at Bagong Tipan, na naghahatid ng liwanag at katotohanan ng Diyos sa mundo.

`Maraming mga Kristiyano ngayon ang madalas na minamaliit ang Lumang Tipan, na itinuturing na ito ay hindi nauugnay at hindi kailangan dahil mayroon tayong Bagong Tipan. Ano ang napakalaking kamalian sa kaisipang iyan?`