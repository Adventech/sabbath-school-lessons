---
title:  Pinasigla ng Pag-asa
date:   25/04/2024
---

`Basahin ang Hebreo 2:14, 15. Paano naranasan ng mga mananampalataya noong Middle Ages ang reyalidad ng dakilang tunggalian?`

Ano ang nagpasigla sa tapat na mga Waldenses sa kakila-kilabot na mga pag-uusig na kanilang kinaharap? Ano ang nagbigay kay Huss at Jerome, Tyndale, Latimer, at sa mga martir nang Middle Ages ng lakas ng loob na harapin ang mga apoy at ang espada? Ang pananampalataya sa mga pangako ng Diyos. Naniwala sila sa pangako ni Cristo, “Sapagkat ako’y nabubuhay, ay mabubuhay rin kayo” (Juan 14:19). Natagpuan nila na ang Kanyang lakas ay sapat para sa pinakamalaking pagsubok sa buhay. Nakatagpo pa sila ng kagalakan sa pamamagitan ng pakikisama kay Cristo sa Kanyang mga pagdurusa. At ang kanilang katapatan ay isang makapangyarihang saksi sa mundo.

Tumingin sila sa kabila ng kung ano ang kasalukuyan tungo sa kung ano ang magiging. Alam nila, sa pamamagitan ng muling pagkabuhay ni Cristo, ang kamatayan ay isang talunang kalaban. Para sa matatapang na kalalakihan at kababaihang ito, ang pananakal ng kamatayan ay nawasak. Kumapit sila sa mga pangako ng Salita ng Diyos at nagwagi.

`Basahin ang Juan 5:24, Juan 11:25, 26, at 1 Juan 5:11–13. Anong mga katiyakan ang personal na ibinibigay sa iyo ng mga pangakong ito? Paano nila tayo tinutulungan sa mga pagsubok sa buhay?`

Hindi magpapatalo si John Huss sa harap ng pagkakulong, kawalan ng katarungan, at ng mismong kamatayan. Ilang buwan siyang nakakulong. Ang malamig at mamasa-masang mga kondisyon ay nagdulot ng lagnat na muntik nang tumapos sa kanyang buhay. Gayunpaman, “Ang biyaya ng Diyos ang umalalay sa kanya. Sa mga linggo ng pagdurusa bago ang kanyang huling hatol, napuno ng kapayapaan ng langit ang kanyang kaluluwa. ‘Isinulat ko ang liham na ito,’ ang sabi niya sa isang kaibigan, ‘sa aking bilangguan, at sa aking nakagapos na kamay, na inaasahan ang aking sentensiyang kamatayan bukas. . . . Kapag, sa tulong ni Jesu-Cristo, muli tayong magkita sa masarap na kapayapaan ng hinaharap na buhay, matututunan mo kung gaano na ang maawaing Diyos ay nagpakita ng Kanyang Sarili sa akin, kung gaano kahusay ang Kanyang pagtulong sa akin sa gitna ng aking mga tukso at pagsubok.' —Bonnechose, vol. 2, p. 67. Sa dilim ng kanyang piitan, nakita niya ang pagtatagumpay ng tunay na pananampalataya.” —Ellen G. White, The Great Controversy, pp. 107, 108.

Ang payo ni apostol Pablo ay nagsasalita sa atin na may higit na kaugnayan sa ngayon. “Panghawakan nating matatag ang pagpapahayag ng ating pag-asa nang walang pag-aalinlangan, sapagkat Siya na nangako ay tapat” (Hebreo 10:23). Kung paanong ang mga pangako ng Diyos ay umalalay sa Kanyang bayan sa nakalipas na mga panahon, gayon din ang mga ito sa atin ngayon.

`Ano kaya ang ibig sabihin ng mawalan ng lahat para kay Cristo? Ano, sa bandang huli, ang totoong nawala sa iyo? (Tingnan sa Marcos 8:36) Anong mga liksyon ang matututunan natin mula sa mga Waldenses at sa mga repormador na makapagpapatibay sa atin sa huling labanan sa lupa?`