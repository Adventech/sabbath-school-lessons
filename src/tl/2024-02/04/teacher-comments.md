---
title:  Komento ng Guro
date:   26/04/2024
---

### Unang Bahagi: Pangkalahatang Ideya

Susing Talata: Juan 3:14, 15

Pokus ng Pag-aaral: Juan 14:6; Judas 3, 4; Apocalipsis 2:10; 1 Juan 1:7; Juan 3:14, 15; Hebreo 11:6; Gawa 4:12; Mateo 10:18-20; Apocalipsis 1:9.

**Panimula**: Ang mga nauna at medieval na tapat na mga Kristiyano ay nailalarawan hindi lamang sa kanilang indibiduwal na katapatan sa Diyos at sa Kanyang Salita, kundi pati na rin sa pampublikong paninindigan nila sa paghahayag ng mga simulain ng kaharian ng Diyos at ng kaligtasan. Ngayong linggo, ipagpapatuloy natin na saksihan ang paninindigan ng iglesya sa panig ng Diyos sa malaking tunggalian, sa buong panahon ng Middle Ages at sa panahon ng Repormasyon. Sa panahong ito, ang mga sinaunang Repormador at pinuno ng iglesya ay nakakuha ng inspirasyon mula sa halimbawa ni Cristo at ng mga apostol, gayun din sa mga martyr, tulad ni Polycarp.

Gayunman, ang panahong ito ng reporma ay hindi binubuo ng mga karaniwang yugto ng pag-uusig, sa halip, ito ay binubuo ng isang yugto ng propesiya ng 1,260 taon, na sumasaklaw mula noong A.D. 538 hanggang 1798. Katulad ng ibang mga yugto ng pag-uusig sa propesiya, ang panahong ito ay tumutukoy din sa katotohanan na ang panahon ng pag-uusig ay may limitasyon, at sa huli ang Diyos ang may kontrol.

Sa panahong ito, maraming mga Kristiyano, tulad ng mga Waldensians, si Wycliffe, at si Huss, ay hindi lamang dumanas ng pag-uusig sa mga kamay ng mga kaaway ng Diyos kundi naglunsad din ng pag-ataki laban sa mga kapangyarihan ng espirituwal na kadiliman. Ang mga sandata ng kanilang pag-ataki ay hindi nakuha mula sa kanilang kalakasan, pangitain, o karunungan. Ni hindi umatake ang mga tagapagtanggol na ito ng panananampalataya laban sa mga puwersa ng kasamaan sa pamamagitan ng mga tusong estratehiyang ginawa ng mga militar. Sa halip, ang misyon ng tunay na mga Kristiyano at ang sekreto ng kanilang kapangyarihan ay binubuo ng kanilang pagkatuklas ng pag-ibig at pamamahayag ng Salita ng Diyos, anuman ang maging halaga.

Ang gawain ng mga repormador ay nagbunga ng dobleng tagumpay kapwa para sa sangkatauhan at sa Diyos. Ang kanilang unang naabot ay maunawaan na ang pag-ibig ng Diyos, na inihayag sa Kanyang Salita, ay bumabago ng buhay ng Kanyang bayan, at nagbibigay sa kanila ng pag-asa sa kaharian ng Diyos. Ang kanilang ikalawang tagumpay ay ang pagpapahayag ng katotohanan ng Biblia sa mundo sa pagbibigay katuwrian sa pagkakakilanlan at karakter ng Diyos, na parehong hinamak ng mga puwersa ng kadiliman sa malaking pangsansinukob na digmaan. Noon, gaya ngayon, ang espirituwal na kadiliman ay umuurong sa harap ng pagpapahayag ng Salita ng Diyos, na nililiwanagan ang mundo ng pag-asa at pag-ibig.

**Mga Tema ng Aralin**: Ang aralin sa linggong ito ay nagdidiin sa tatlong pangunahing tema.

Ang pag-uusig na isinagawa ng medieval na iglesya laban sa mga Kristiyanong naniniwala sa Biblia ay naganap sa panahon ng isang yugto na propesiya, limitado sa panahon at nasa ilalim ng sukdulang pangangasiwa ng Diyos, na ipinagpauna ng Kasulatan.

Ang mga Waldensians, si Wycliffe, at si Huss ay naglalarawan kung ano ang kahulugan ng manindigan sa panig ng Diyos, sumaksi, at magpahayag ng Salita ng Diyos sa pinakamadilim na mga panahon ng pangsansinukob na tunggalian.

Ang Salita ng Diyos ang ating pinakamalaking bukal ng katotohanan at kapangyarihan, pinalalakas tayong mabuhay at manindigan sa panig ng Diyos.

### Ikalawang Bahagi: Komentaryo

**Ang Ugat ng Pag-uusig**

Karaniwan, ang mga dahilan ng pag-uusig sa mga naunang Kristiyano ay inuri ng mga mananalaysay ng iglesya sang-ayon sa mga sumusunod na mga kategorya:

Ekonomical (halimabawa, ang pag-aangkin ng isang mananampalataya sa pananampalataya ay nakaka-apekto, at kadalasan ay naghihigpit sa kanyang mga transaksyon sa pang-lokal at rehiyonal na mga negosyo; tingnan ang Gawa 19:23-27).

Sosyal (halimbawa, tumanggi ang mga Kristiyano na makibahagi sa mga imoral na gawain).

Politikal (halimbawa, ang mga Kristiyano ay ginawang “scapegoats” upang lutasin ang mga problemang politikal).

Relihiyoso (halimbawa, ang mga Kristiyanong paniniwala, gawain, at paglago ay itinuring na banta sa pananatili ng mga pangunahing relihiyon).

Ang ugat na dahilan ng lahat ng mga pag-uusig na ito ay si Satanas. Ano ang kanyang motibo sa pag-atake sa mga Kristiyano sa kanyang nagpapatuloy na pakikipagdigma kay Cristo? Hindi ba’t si Satanas, pagkatapos ng lahat, ang orihinal na nag-akusa sa Diyos ng pag-kontrol, pang-aapi, at pagsikil sa kalayaan? Bakit si Satanas ngayon ang naging pinakasukdulang pinanggagalingan ng pag-uusig at pang-aapi?

Maaari tayong magpalagay ng dalawang posibleng dahilan. Una, Itinatag ni Lucifer ang kanyang buong rebelyon, at ang kanyang mungkahi para sa isang bagong kaayusan sa mundo, sa kasinungalingan, ligaw na mga haka-haka, at walang basehan at nakapipinsalang mga paratang laban sa Diyos, sa Kanyang karakter, sa Kanyang katayuan, at sa Kanyang paghahari (Juan 8:44). Bilang isang sinungaling, binaluktot ni Satanas ang katotohanan hindi lamang para sa iba; siya mismo ay naapektuhan ng mga kasinungalingang kanyang itinaguyod at sa mismong gawain ng pagsisinungaling. Binaluktot ng pandaraya ang tunay na pundasyon ng pagkatao. Gaano kabilis na ang kasinungalingan ay nagiging isang pumipigil na kapangyarihan sa isang tao, sinusubukan nitong igiit ang sarili bilang katotohanan laban sa dikta ng katuwiran at konsensya.

Bagaman ang kasinungalingan ay umiiral lamang sa isip ng tao, kinokontrol nito ang mga kilos at pag-uugali ng isang tao. Kaya, ang kasinungalingan ay nagdudulot ng mga nakapipinsalang pagbaluktot sa panlabas na katotohanan ng isang tao. Ang pagbaluktot na ito ng katotohanan ay nangyayari dahil ang kasinungalingan ay hindi maaaring mabuhay ng natural; hindi ito tumutugon sa katotohanan at, kung gayon, nais nitong iayon ang realidad sa mga haka-haka nito. Kung hindi, ang isang pakikipagtagpo sa katotohanan ay magwawaksi lamang sa kasinungalingan. Kaya nga, nangangailangan ang kasinungalingan na palaging ipilit nito ang kanyang pag-iral. Lahat ng pagtatangkang suriin ang katotohanan ay banta sa pag-iral ng kasinungalingan, at kaya nga ang taong tumatanggap ng kasinungalingan ay susupil sa anumang pagtatangkang magsaliksik para sa katotohanan. Sa dahilang ito, ang masamang likas ni Lucifer, na binaluktot ng kanyang sariling kasinungalingan, ay kumikilos ngayon upang supilin ang lahat ng pagtatangka ng bayan ng Diyos na tanggapin, tuklasin, ipamuhay, at ipahayag ang katotohanan.

Pangalawa, walang kalayaan nang wala ang Diyos. Ang Diyos mismo ay malaya. Nilikha Niya tayo sa Kanyang wangis: malaya, at kung gayon, ay moral at mapagmahal. Hindi lamang tayo nilikha ng Diyos na malaya; bilang ating Tagapagbigay, Siya ang pamantayan, at ang tagatustos, ng ating kalayaan. Hindi tayo maaaring magkaroon ng tunay na kalayaan nang wala ang Diyos, o laban sa Diyos. Lahat ng pagsisikap na itatag ang buong awtonomiya nang hiwalay sa Diyos, gaya ng nais ni Lucifer, ay mangangahulugan ng pag-aalis sa Diyos ng Kanyang katayuan bilang Manlalalang at Tagapagbigay. Higit pa, ang gayong pagsisikap ay ang pag-aalis sa Kanya sa trono. Kaya nga, upang makamit ang buong awtonomiya, sinimulan ni Lucifer ang rebelyon laban sa Diyos. Gayunpaman, napagtanto agad ni Lucifer na upang mapanatili ang kanyang awtonomiya, dapat niyang palaging supilin ang mismong pag-iral ng Diyos, na sa kapaliwanagan ay ang Manlalalang at Tagapagbigay. Hindi lamang gayon, kakailanganin ni Lucifer na pigilin ang anumang pagnanais, niya at ng iba, na manumbalik sa Diyos at sa mga prinsipyo ng Kanyang kaharian. Sa dahilang ito, kakailanganin ni Lucifer na puksain ang anumang pagbanggit sa pag-iral ng Diyos. Kaya, dahil ang bayan ng Diyos ay nagpapatotoo sa pag-iral ng Diyos at sumasamba sa Kanya bilang kanilang Manlalalang at Tagapagbigay, hindi papayagan ni Satanas ang pag-iral ng bayan ng Diyos na hindi ginugulo. Sapagkat sa paggawa nito ay nangangahulugan ng pagkilala sa pagbagsak ng kanyang mga teorya, ibig sabihin, na walang kalayaan maliban sa Diyos at sa Kanyang pamahalaan.

**Ang Mga Waldensians, Franciscans, at Kasulatan**

Sa simula ng ikalawang milenyo pagkaraan si Cristo, ang Iglesya Romano Katolika ay naging isang nakatatakot, sentralisado, at hierarchical na behemoth sa Europa. Ito rin ay isang malalim na tiwaling institusyon. Hindi mawawala sa paningin ng mga miyembro ng iglesya ang mga kaganapang ito. Nadama nila ang pangangailangang tukuyin ang mga sanhi ng katiwalian ng iglesya at magmungkahi ng mga solusyon. Ang prosesong ito ay nagresulta sa maraming relihiyosong mga orden at mga mendicant.

Sa simula ng ikalabintatlong siglo, si Francis ng Assisi (1181-1226), ang dapat sana ay makamundong anak ng isang mayamang pamilya, ay nagkaroon ng mystical na karanasan ng pagkahikayat, pagkatapos nito tinalikuran niya ang anumang ari-arian niya at ipinahayag ang kanyang intensyon na gayahin ang kahirapan ni Cristo hangga't maaari. Itinatag ni Francis ang order ng mga Franciscano, na nagtaguyod ng kahirapan bilang isang kabutihan. Kilala ang mga Franciscano sa kanilang pangangaral sa lansangan. Noong 1209, hiniling ni Francis ang pormal na pagkilala sa kanyang order sa pamamigatan ni Pope Innocent III, na nasa kapangyarihan mula 1198 hanggang 1216. Pagkatapos ng unang pag-aatubili pinagbigyan ng Papa ang kahilingan ni Francis noong 1210. Itinatag din ni Francis ang isang order ng mga kababaihan, ang St. Claire, gayun din ang Ikatlong Order na binubuo ng mga layko.

Ilang dekada lamang bago ito, sa pagtatapos ng ikalabindalawang siglo, si Peter Waldo (d. 1205), isang matagumpay na negosyante sa timog-silangang France, ay nakaranas din ng pagbabago, tinalikuran ang kanyang kayamanan, at nangaral ng kusang-loob na kahirapan. Nagtatag din siya ng isang order para sa mahihirap at umapela sa Papa para sa pag-apruba. Bagaman si Papa Alexander III, na namuno mula 1159 hanggang 1181, sa simula ay tinanggap ang panata ng kahirapan ni Waldo, ang kanyang kahalili, si Pope Lucius III, na namuno sa Papal See mula 1181 hanggang 1185, ay hinatulan si Waldo at ang kanyang kilusan, ang mga Waldenses, bilang erehe, at pinagbawalan sila ng pangangaral. Mas masahol pa, sa sumunod na ilang daang taon, ang Iglesya Romano Katoliko ay nagsagawa ng kakila-kilabot na pag-uusig laban sa mga Waldenses na halos humantong sa kanilang pagkalipol.

Kaya, isaalang-alang natin ang mga pagkakatulad sa harap natin sa pagitan ng dalawang kilusang revival na ito at mga relihiyosong orders, na lumitaw sa halos parehong panahon sa kasaysayan. Ang mga tagapagtatag ng parehong kilusan, sina Francis ng Assisi at Peter Waldo, ay may magkatulad na karanasan sa pagbabagong loob. Sa una, parehong itinatag ng mga lalaking ito ang kanilang mga orders sa magkatulad na espirituwal na mga tuntunin: kahirapan at pangangaral sa lansangan. Ang dalawang taong ito ay parehong may hangarin na repormahin ang iglesya, at kapwa umapela sa Kapapahan para sa pag-apruba ng kanilang mga orders. Gayunpaman, ang dalawang orders ay may kakaibang ugnayan sa Kapapahan, at dahil dito, nagkaroon sila ng magkaibang kapalaran at wakas. Ang kahilingan ng mga Franciscano para sa pag-apruba ng Papa ay unang natugunan nang may pag-aalinlangan ngunit kalaunan ay pinagbigyan. Sa kabaligtaran, ang panata ng kahirapan ni Waldo, na sa una ay inaprubahan ng Kapapahan, ay binawi kalaunan. Lumago ang mga Fransiscano bilang isa sa pinakamaimpluwensyang orders ng Romano Katoliko. (Sa ngayon, makikita natin ang impluwensya nito na higit na kapansin-pansing ipinakikita sa katotohanan na ang kasalukuyang Papa, bagaman isang Heswita, ay pinarangalan si Francis ng Assisi sa pamamagitan ng paggamit ng kanyang pangalan.) Sa kabilang banda, ang mga Waldensians ay nagbata ng isa sa pinakamalupit na pag-uusig sa kasaysayan, ang pag-uusig na nakatuon sa kanilang pagkalipol.

Ang tanong kung bakit ito ang pinaka-may kinalaman dito. Ano ang naging pagkakaiba sa pagitan ng dalawang kilusan o orders na ito? Ang sagot ay nasa kanilang sukdulang katapatan. Ang mga Fransiscano, na malamang ay natuto mula sa karanasan ni Waldo, ay nakakuha ng pag-apruba ng Papa sa pamamagitan ng pagbibigay ng sukdulang katapatan sa Papa. Ibig sabihin, kinilala ng mga Fransiscano ang Kapapahan bilang ang sukdulang espirituwal at temporal na awtoridad sa lupa at nangakong susuportahan ang awtoridad nito nang walang pasubali sa mga usapin ng doktrina at paggawa.

Ang mga Waldenses, sa kabilang banda, ay naniniwala na ang pinakamataas na awtoridad para sa ating buhay at mga turo ay nagmumula sa Banal na Kasulatan ng Diyos. Dahil dito, ginawa nilang puso ng kanilang pag-aaral, pangangaral, at pamumuhay ang Kasulatan. Sunod dito, hindi nagtagal ay natuklasan at tinanggihan ng mga Waldenses ang dumaraming mga kasinungalingan at kompromiso ng Iglesya Romano Katoliko, gaya ng:

> <p></p>
> ang pagsamba sa mga santo
> <p></p>
> karamihan sa pitong sakramento ng Katoliko,
> <p></p>
> ang konsepto ng transubstantiation
> <p></p>
> auricular na pagpapahayag ng mga kasalanan sa mga taong pari
> <p></p>
> ang pagsasagawa ng pagbibinyag sa sanggol
> <p></p>
> ang pagbebenta ng mga indulhensiya
> <p></p>
> ang doktrina ng purgatory
> <p></p>
> mga panalangin para sa mga patay.

Sa halip, ipinangaral ng mga Waldenses na ang Diyos ang tanging Manlalalang at Tagapagligtas. Ipinahayag din nila na si Cristo ang tanging Tagapamagitan, tagapagbigay ng biyaya, ang tagapagpatawad ng mga kasalanan. Itinuro nila na ang pagsamba ay hindi limitado sa pisikal na espasyo ng mga simbahang Romano Katoliko kundi maaaring ialay sa Diyos sa anumang lugar.

Ang mga Waldenses, sa kanilang buhay, ay hindi tumanggap ng gantimpala para sa kanilang katapatan. Ngunit ang kanilang mga ideya at ang kanilang lakas ng loob na manindigan para sa Salita ng Diyos laban sa kompromiso at mga kasinungalingan ng diyablo ay madaling nagbigay ng inspirasyon sa mga bituin sa umaga ng Repormasyon, sina John Wycliffe at John Huss, gayundin ang iba pang kilusang Repormasyon, mula noong ikalabing-anim na siglo pasulong. Hindi pinarangalan ng sangkatauhan, ang mga Repormador na ito ay pararangalan ni Cristo mismo sa Kanyang maluwalhating pagbabalik. Bilang bahagi ng kanilang namamalaging pamana ng pananampalataya, ipinamana sa atin ng mga Waldenses ang kanilang lubos na pagtitiwala sa awtoridad na kapangyarihan ng Kasulatan. Naunawaan nila na ang tagumpay ng Kristiyanismo ay hindi namamalagi sa likas na henyo o mga pakana ng mga miyembro nito, kundi sa kanilang pagpapatotoo sa iba sa ginawa ni Cristo at sa pagtuturo sa Salita ng Diyos bilang ang pinagmulan ng banal na pahayag at kaligtasan. Dahil dito, sinunod lamang ng mga Repormador ang payo ni apostol Pablo na “ipangaral ang salita; maging handa sa kapanahunan at sa hindi kapanahunan” (2 Tim. 4:2). Kanilang ibinahagi, habang sila ay nabubuhay, ang mga Biblia, o mga sipi ng Banal na Aklat, at iniwan ang mga resulta sa Banal na Espiritu. Ang mga Waldenses ay nahimok sa gawaing ito ng pangunahin, at dakilang prinsipyo ng Sola Scriptura; ibig sabihin, ang Kasulatan mismo, ay ang Salita ng Diyos, na ang Biblia ay may kapangyarihang ipaalam ang mensahe ng Diyos sa lahat ng tao, at ito ay sapat sa sarili at may katuturan sa lahat ng mga mambabasa nito. Ito mismo ang etos na sa huli ay nagbigay ng lakas sa pagkakakilanlan, misyon, pagkakaisa, at buhay ng kilusang Adventista noong 1800s.

### Ikatlong Bahagi: Aplikasyon sa Buhay

1\. Ipinalaganap ng mga Waldenses ang Salita ng Diyos sa panahon ng pag-uusig. Marahil, tulad nila, ikaw ay nasa isang sitwasyon ng pag-uusig. O marahil ikaw ay kasalukuyang nasa isang sitwasyon ng relihiyosong pagpapahintulot at kapayapaan. Sa alinmang paraan, ano ang maaari mong gawin upang maipalaganap ang Salita ng Diyos sa iyong kalagayan sa isang makabuluhang paraan para sa mga tao sa paligid mo?

2\. Bumuo ng tatlong-puntong plano para tulungan kang tumayong tapat sa panig ng Diyos sa mga oras ng pag-uusig. Ibahagi ang iyong plano sa iyong pamilya o grupo ng Paaralang Sabado.

` `