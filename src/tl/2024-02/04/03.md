---
title:  Nilupig ng Liwanag ang Kadiliman
date:   22/04/2024
---

`Basahin ang Judas 3, 4. Ano ang babala dito at paano ito iaangkop sa mga sumunod na iglesya ng mga Kristiyano?`

Ang aklat ni Judas ay isinulat bago ang a.d. 65 para sa matatapat na Kristiyano na “minamahal ng Diyos Ama, at iniingatan kay Jesu-Cristo” (Judas 1:1). Ang mga tapat na mananampalatayang ito ay hinimok na “ipaglaban ang pananampalataya na minsang ibinigay sa mga banal. Sapagkat may ilang taong nakapasok nang lihim, . . . na kanilang pinalitan ng kahalayan ang biyaya ng ating Diyos” (Judas 1:3, 4). Ang paalalang ito ay higit na mahalaga sa mga mananampalataya noong Middle Ages matapos bumaha ang mga paganong gawain sa simbahan at nakompromiso ang Salita ng Diyos ng mga tradisyon ng tao. Sa loob ng maraming siglo, ang mga taong tulad ng mga Waldenses ay tumayo bilang mga kampeon para sa mga katotohanan ng Kasulatan. Naniniwala sila na si Cristo lamang ang kanilang tagapamagitan at ang Biblia ang tanging pinagmumulan ng awtoridad. “Sa bawat kapanahunan ay may mga saksi para sa Diyos—mga taong nagmamahal sa pananampalataya kay Cristo bilang tanging tagapamagitan sa Diyos at sa tao, na pinanghahawakan ang Biblia bilang ang tanging tuntunin ng buhay, at pinabanal ang tunay na Sabbath.”—Ellen G. White, The Great Controversy, p. 61.

`Basahin ang Apocalipsis 2:10. Anong pangako ang ibinibigay ng Diyos sa mga tapat sa Kanya sa harap mismo ng kamatayan?`

Ang mga salitang ito ay isinulat para sa Iglesya sa Smyrna. Isa sa mga patron na diyos ng lunsod ay si Dionysius, ang diyos ng kasiyahan at pagbubuntis. Kapag namamatay ang mga pari ni Dionysius, isang korona ang inilalagay sa kanilang mga ulo sa panahon ng kanilang prusisyon para ilibing. Inihambing ni Juan ang makalupang koronang ito na inilagay sa ulo sa kamatayan at ang korona ng buhay na inilagay sa ulo ng mga nagwagi laban sa puwersa ng kasamaan. Ang korona ng buhay ay inihaharap sa mga nagtiis ng mga pagsubok, kahirapan, pagdurusa, at sa kamatayan mismo alang-alang kay Cristo.

Ang korona ng buhay ay nagbibigay inspirasyon sa mga tapat na mananampalataya na tiisin ang mismong kamatayan alang-alang kay Cristo. Ang korona ng buhay ay palaging nag-uudyok sa mga mananampalataya sa mapanghamong mga pangyayari. Ito ay nagbigay inspirasyon sa mga Waldenses sa pamamagitan ng pasakit at pag-uusig. Alam nilang makikita nila si Jesus balang araw at mabubuhay kasama Niya magpakailanman. Ang korona ng buhay ay nagsasalita din sa atin: maaari tayong dumaan sa mga pagsubok ngayon, ngunit isang korona ng buhay ang naghihintay sa atin habang nakatutok ang ating mga mata kay Jesus.

`Ano ang nagpapalakas sa iyo sa mga mapanghamong panahon? Ano ang nakakatakot sa iyo? Anong mga pangako ang maaari mong angkinin para sa mga panahong iyon?`