---
title:  Manindigan Para sa Katotohanan
date:   20/04/2024
---

### Basahin Para sa Pag-aaral sa Linggong Ito
Daniel 7:23–25; Apocalipsis 12:6, 14; Judas 3, 4; Apocalipsis 2:10; Mga Gawa 5:28–32; Awit 19:7–11; 1 Juan 5:11–13.

> <p>Talatang Sauluhin</p>
> “Kung paanong itinaas ni Moises sa ilang ang ahas, kailangan din namang itaas ang Anak ng Tao; upang ang sinumang sumampalataya sa kanya ay magkaroon ng buhay na walang hanggan” (Juan 3:14, 15).

Ang modernong lunsod ng Izmir sa baybay-dagat ng Turkey ay ang biblikal na lunsod ng Smyrna na binanggit sa aklat ng Apocalipsis. Ang sinaunang lunsod na ito na may humigit-kumulang sa 100,000 naninirahan ay umunlad sa huling bahagi ng una at ikalawang siglo. Ito ay isang maunlad na lunsod, at masyadong tapat sa Roma.

Minsan sa isang taon ang lahat ng mamamayan ng Smyrna ay inuutusang magsunog ng insenso sa mga diyos ng Roma. Maliwanag na noong ikalawang siglo ang Smyrna ay nagkaroon din ng isang maunlad na pamayanang Kristiyano, at marami ang hindi sumusunod. Si Policarpio, isang naunang pinuno ng simbahan, ay naging martir sa pampublikong liwasan ng Smyrna, sinunog sa tulos dahil sa pagtanggi na ipagkanulo ang kanyang Panginoon sa pamamagitan ng pagsunog ng insenso sa mga diyos ng Roma. Nang tanungin sa huling pagkakataon na itakwil si Cristo, sumagot ang matanda, “Walumpu't anim na taon akong naglingkod sa Kanya, at wala Siyang ginawang masama sa akin. Paano ako magsasalita ng masama tungkol sa aking Hari na nagligtas sa akin?”

Sa paglipas ng mga siglo ang mga lalaki at babae ay handang maranasan ang pagiging martir kaysa isuko ang kanilang pananampalataya kay Cristo. Ang kanilang sakripisyo ay muling nagpapasigla sa ating lakas ng loob. Ang kuwento ng kanilang pangako kay Cristo ay nagpapabago sa ating sariling pangako. Sa linggong ito ay titingnan natin ang ilang mga simulain sa Biblia na nag-udyok sa mga Waldenses at sa mga huling repormador, tulad nina Huss at Jerome, na manatiling tapat sa Panginoon anuman ang mangyari—kahit na sa banta ng kamatayan mula sa parehong kapangyarihang pumatay kay Policarpio: Roma, ngunit ngayon ang panahon ng papa.

_*Pag-aralan ang liksyon sa linggong ito, na nakabase sa kapitulo 4–6 ng The Great Controversy, para maghanda sa Sabbath, Abril 27._