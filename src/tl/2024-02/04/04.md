---
title:  Tapang Para Manindigan
date:   23/04/2024
---

`Paghambingin ang Mga Gawa 5:28–32, Efeso 6:10–12, at Apocalipsis 3:11. Anong pangunahing prinsipyo ang makikita sa mga talatang ito?`

Ang isa sa mga natatanging katangian ng mga Waldenses, at bawat isa sa mga Repormador, ay ang kanilang sakdal na katapatan sa Diyos, ang kanilang pagsunod sa awtoridad ng Kasulatan, at ang kanilang pangako sa kataas-taasang kapangyarihan ni Cristo, hindi sa Papa. Ang kanilang isipan ay puspos ng mga kuwento ng pananampalataya at katapangan mula sa Bagong Tipan.

Kasama si Pedro at ang mga apostol ay masasabi nilang, “Kailangang sa Diyos kami sumunod sa halip na sa mga tao” (Mga Gawa 5:29). Naunawaan nila ang payo ni Pablo, “Magpakalakas sa Panginoon at sa kapangyarihan ng Kanyang lakas” (Efeso 6:10). Seryoso nilang sinunod ang payo ni Jesus, “pang hawakan mong matibay ang nasa iyo, upang walang makaagaw ng iyong korona” (Apocalipsis 3:11). Sa halip na magpasakop sa mga tradisyon ng simbahang Romano, ang tapat na mga lalaki at mga babaing ito ng pananampalataya ay nagkaroon ng lakas ng loob na manindigan para sa mga katotohanan ng Salita ng Diyos.

Ang mga Waldenses ay isa sa mga unang grupo na tumanggap ng Biblia sa kanilang sariling wika. Ang isang nakakaantig na salaysay ng kanilang pagkopya ng Biblia sa pamamagitan ng kamay na isinulat ni Jean Leger, isang Waldensian na tagakopya ng Biblia, ay naglalaman ng mismong impormasyon tungkol sa kanilang gawain kasama ang mga guhit. Lihim na kinopya ng mga Waldenses ang Kasulatan sa kanilang mga komunidad sa bundok ng Hilagang Italya at Timog Pransiya. Ang mga kabataan sa murang edad ay inutusan ng kanilang mga magulang na sauluhin ang malalaking bahagi ng Kasulatan. Ang mga pangkat ng mga tagakopya ng Biblia ay nagtulungan upang masikap na kopyahin ang Biblia. Marami sa mga kabataang Waldense na ito ang naglakbay sa buong Europa bilang mga mangangalakal na tahimik na ibinabahagi ang mga katotohanan ng Kasulatan. Ang ilan ay nagpatala sa mga unibersidad at, nang magkaroon ng pagkakataon ay nagbahagi ng ilang bahagi ng Kasulatan sa kanilang mga kapwa estudyante. Sa patnubay ng Banal na Espiritu, sa tamang sandali nang madama nila ang pagtanggap ng ilang tapat na naghahanap ng katotohanan, ay ibinigay ang ilang piling bahagi ng kanilang mahalagang mga talata ng banal na kasulatan. Marami ang nagbuwis ng kanilang buhay para sa kanilang katapatan at debosyon. Bagaman hindi malinaw na naunawaan ng mga Waldenses ang bawat turo ng Biblia, pinanatili nila ang katotohanan ng Salita ng Diyos sa loob ng maraming siglo sa pamamagitan ng pagbabahagi nito sa iba.

“Ngunit ang landas ng matuwid ay parang liwanag ng bukang-liwayway, na sumisikat nang higit at mas maliwanag hanggang sa maging ganap na araw” (Kawikaan 4:18). Inihambing ni Solomon ang landas kung saan inaakay ng Diyos ang Kanyang mga anak sa isang araw na sumisikat pataas ng pataas. Kung ang Diyos ay pumindot lamang ng isang cosmic switch at ang araw ay sumikat kaagad sa buong liwanag nito, bubulagin tayo nito. Matapos lamunin ng kadiliman ang mundo sa loob ng maraming siglo, ibinangon ng Diyos ang mga lalaki at babae, na nakatuon sa Kanyang Salita, na patuloy na naghahanap pa nang higit.

`Paano tayo, na ipinapakita ang liwanag ni Cristo, magliliwanag sa ating sariling komunidad? Ginagawa ba natin ito?`