---
title:  Iningatan ng Salita 
date:   16/04/2024
---

`Ikumpara ang Juan 17:15–17 at Mga Gawa 20:32. Anong mga kaisipan ang ibinigay sa atin ni Jesus at ni apostol Pablo tungkol sa proteksiyon mula sa mga panlilinlang ni Satanas?`

Ang Biblia ay ang hindi nagkakamaling pahayag ng kalooban ng Diyos. Inilalahad nito ang plano ng langit para sa kaligtasan ng sangkatauhan. Dahil “ang lahat ng mga Kasulatan ay kinasihan ng Diyos,” at ito ay “mapakikinabang sa pagtuturo, sa pagsaway, sa pagtutuwid, at sa pagsasanay sa katuwiran” (2 Timoteo 3:16). Ibig sabihin, ang “lahat ng Kasulatan” ay kinasihan ng Diyos; hindi ilang bahagi, o ilang bahagi na higit kaysa sa iba. Ang buong Biblia ay dapat tanggapin bilang Salita ng Diyos. Kung hindi, bukas ang pinto para sa panlilinlang.

Malinaw na inihahayag ng Biblia ang walang hanggang pag-ibig ng Diyos ayon sa liwanag ng dakilang tunggalian. Inihahayag din nito ang mga panlilinlang ni Satanas at inilalantad ang kanyang mga pandaraya. Kinamumuhian ng diyablo ang Salita ng Diyos at ginawa ang lahat ng posibleng gawin sa nagdaang mga siglo upang sirain ang impluwensya nito.

Kung tutuusin, ano ang malalaman natin tungkol sa plano ng kaligtasan kung wala ang Biblia? Gaano, kung mayroon man, ang ating mauunawaan tungkol sa kapanganakan, buhay, mga turo, at paglilingkod ni Jesus? Kung wala ang mga Banal na Kasulatan, sisimulan pa ba nating maunawaan ang lalim ng sakripisyo ni Cristo, ang kaluwalhatian ng Kanyang muling pagkabuhay, ang kapangyarihan ng Kanyang pamamagitan, at ang kadakilaan ng Kanyang pagbabalik?

Ang lahat ng mahahalagang katotohanang ito ay inihayag, itinuro, at binibigyang-diin sa Salita ng Diyos. Ito, at ito lamang, ang dapat na pangwakas at pinakahuling pamantayan para sa pag-unawa sa lahat ng banal na katotohanan.

Kaya naman, dapat nating labanan ang anuman at lahat ng pagtatangka na pahinain ang awtoridad o inspirasyon nito, kahit na yaong mga naghahayag ng dakilang pag-ibig sa Biblia, ay nagdadala rin ng pagdududa dito, kahit na patago man ito. Nakalulungkot, lalo na sa pagpasok ng makabagong isipan, maraming mga teologo at Kristiyano ang nakatutok nang husto sa panig ng tao sa Kasulatan kung kaya't ang Biblia ay naging salita ng tao sa halip na Salita ng Diyos. Ang Biblia, ayon sa kanila, ay ang mga isinulat ng mga hari, mga pastol, mangingisda, pari, makata, at iba pa na nagbahagi ng kanilang mga pagkaunawa at mga konsepto tungkol sa Diyos, sa kalikasan, at sa katotohanan ang pinakamahusay na naunawaan nila, sa kanilang panahon at lugar.

Talaga, ngayon? Kung ito ay totoo, bakit tayo, na nabubuhay ngayon, sa ika-21 siglo, ay tunay na nag-aalala sa kung ano ang iniisip ng mga taong ito, lalo na kung ano ang kanilang iniisip na pundasyon ng ating pag-asa sa walang-hanggan?

Hindi dapat.

`Basahin ang Awit 119:105, 116, 130, 133, at 160. Anong mga pananaw ang ibinibigay sa atin ng mang-aawit tungkol sa kahalagahan ng Salita ng Diyos sa plano ng kaligtasan?`