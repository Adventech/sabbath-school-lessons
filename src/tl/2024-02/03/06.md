---
title:  Labanan Para sa Isipan
date:   18/04/2024
---

`Basahin ang 2 Corinto 4:3–6. Ano ang ibig sabihin, “binulag ng diyos ng sanlibutang ito ang pag-iisip ng mga hindi mananampalataya” (2 Corinto 4:4)? Paano nabulag ang kanilang mga mata? Paano nabubuksan ang mga mata?`

Ang salitang Griyego para sa “isip” sa talatang ito ay noema. Ito ay literal na nangangahulugan ng ating pag-intindi o kakayahan ng isipan. Ang SDA Bible Commentary ay gumagawa ng isang maliwanag na pahayag tungkol sa talatang ito. “Ang labanan sa pagitan ni Cristo at ni Satanas ay isang labanan para sa isipan ng mga tao. (Roma 7:23, 25; 12:2; 2 Corinto 3:14, 11:3; Filipos 2:5, 4:7, 8). Ang pangunahing gawain ni Satanas ay bulagin o palabuin ang isipan ng mga tao. Ginagawa niya ito sa pamamagitan ng pagpigil sa kanila na pag-aralan ang Salita ng Diyos, sa pamamagitan ng pagwawalang-bahala sa mga kapangyarihan ng isipan sa pamamagitan ng mga pagmamalabis sa katawan at kaluluwa, sa pamamagitan ng lubos na pag-okupa ng isipan ng mga bagay ng buhay na ito, at sa pamamagitan ng pag-akit sa kayabangan at pagmamataas ng sarili. ”—Tomo 6, pahina 854.

Ang kakulangan ng kaalaman sa parte ng nawaglit ay hindi dahil sa hindi nila alam. Ito ay dahil sa hindi nila inalam. Marami ang nagkaroon ng maraming pagkakataon para malaman ang katotohanan, ngunit piniling huwag maniwala, at binulag ni Satanas ang kanilang mga mata. Ang kaharian ni Satanas ay isang kaharian ng kadiliman. Gaya ng idinagdag ng The SDA Bible Commentary, “Ang ebanghelyo ang tanging paraan kung saan mailalantad ang mga mala-demonyong pakana at panlilinlang ni Satanas, at kung saan makikita ng mga tao ang daan mula sa kadiliman patungo sa liwanag.”—Tomo. 6, p. 854. Ang diwa ng mensahe ng Bagong Tipan ay ang buhay, kamatayan, at muling pagkabuhay ni Jesus. Si Jesus ang nasa puso ng ebanghelyo at ang sentro ng Banal na Kasulatan. Ang lahat ng Kasulatan ay nagpapatotoo tungkol sa Kanya (Juan 5:39).

`Basahin ang Juan 1:4, 5, 9 at 14. Paano inilalarawan ng mga talatang ito si Jesus? Pansinin lalo na ang Juan 1:14.`

Sa mga unang siglo ng iglesya Kristiyano, ang mga mananampalataya sa Bagong Tipan ay ganap na nakatuon kay Cristo bilang ang Isa na siyang liwanag sa kanilang kadiliman. Sila ay tinubos ng Kanyang biyaya, binago ng Kanyang kapangyarihan, at pinasigla ng Kanyang pagmamahal. Kahit na ang kamatayan ay hindi maaaring putulin ang kanilang tali ng katapatan kay Cristo. Nakilala nila ang mga panlilinlang ng diyablo ayon sa maluwalhating liwanag ng ebanghelyo. Si Cristo ay palaging may mga lalaki at babae na sa pamamagitan ng Kanyang biyaya ay nanindigan nang buong tapang para sa Kanyang katotohanan. Sa mga unang siglong ito, ang liwanag ng pag-ibig, biyaya, at katotohanan ni Cristo ay nagningning sa kadiliman.