---
title:  Nagningning ang Liwanag sa Kadiliman
date:   13/04/2024
---

### Basahin Para sa Pag-aaral sa Linggong Ito
Juan 8:44; Kawikaan 23:23; Mga Gawa 20:27–32; 2 Tesalonica 2:7–12; Awit 119:105, 116, 130, 133, 160; Kawikaan 16:25; 2 Corinto 4:3–6

> <p>Talatang Sauluhin</p>
> “Kaya’t sinabi sa kanila ni Jesus, “Ang ilaw ay kasama ninyo ng kaunti pang panahon. Kayo’y lumakad habang nasa inyo ang ilaw, upang huwag kayong abutin ng dilim. Ang lumalakad sa dilim ay hindi alam kung saan siya tutungo” (Juan 12:35).

Sa huling aklat ng Biblia, ang Apocalipsis, ang diyablo ay inilalarawan bilang isang dragon at isang ahas (Apocalipsis 12:9). Siya ay isang dragon dahil nais niyang lipulin ang bayan ng Diyos, at isang ahas dahil ginagamit niya ang lahat ng kanyang tusong kasinungalingan upang linlangin sila. Sa mga taon pagkatapos ng kamatayan ni Cristo, libu-libo ang pinahirapan, itinapon sa mga leon, at sinunog sa tulos sa pamamagitan ng imperyal na Roma dahil sa pagtangging sumamba sa kanilang “mga diyos.” Ngunit sa harap ng malupit na parusang ito, marami ang nanatiling tapat, patuloy na lumaganap ang ebanghelyo, at lumago ang iglesya.

Bilang bunga, binago ni Satanas ang kanyang istratehiya. Maraming pagano ang nabautismuhan ngunit walang masusing pagtuturo sa katotohanan ng Biblia. Ang kamalian ay bumaha sa iglesya habang ang mga pinuno ay pinagsama ang mga katotohanan ng Kasulatan sa mga popular na kaugalian. Ang ikaapat at ikalimang siglo ay mga panahon ng kompromiso nang pinaghalo ng mga pari ng simbahan ang mga paganong gawain sa mga turo ng Kristiyano.

Ngunit kahit sa pinakamahirap na panahon ng buhay, ang Diyos ay patuloy na kasama ng Kanyang bayan. Natagpuan nila si Jesus, bilang “ang daan, ang katotohanan at ang buhay” at, sa pamamagitan ng kapangyarihan ng Banal na Espiritu, sila ay tumayong matatag, kahit na sa harap ng napakatinding panggigipit para isuko ang kanilang tapat na paniniwala. Nanatili silang tapat sa ipinahayag na kalooban ng Diyos, sa Banal na Kasulatan, at walang pag-aalinlangang nanindigan para sa katotohanan ng Kanyang Salita, anuman ang panggigipit na inilagay sa kanila, hayagan man o banayad.

_*Pag-aralan ang liksyon sa linggong ito, na nakabase sa kapitulo 3 ng The Great Controversy, para maghanda sa Sabbath, Abril 20._