---
title:  Komento ng Guro
date:   19/04/2024
---

### Unang Bahagi: Pangkalahatang Ideya

Susing Talata: Juan 12:35

Pokus ng Pag-aaral: Apocalipsis 12:7-9, Juan 8:44, Kawikaan 23:23, Kawikaan 4:18, Juan 12:35, Awit 119:30, Gawa 20:27-32, 2 Tesalonica 2:7-12, Juan 8:32.

**Panimula**: Sa linggong ito tutunghayan natin samantalang ang apostoliko, at post–apostolikong iglesya, ay pumapasok sa malaking tunggalian sa pagitan ng Diyos at ni Satanas.

Ipinanganak ni Jesus, ang iglesya ay sumama sa Kanyang panig sa malaking tunggalian. Gayunpaman, ang iglesya sa lalong madaling panahon ay kakaharapin ang kahalintulad na tukso gaya ni Adan at Eva. Ang pagdudahan ang Salita ni Jesus at naisin ang isang kompromiso sa pagitan ng Kanyang mga makapangyarihang utos at mapanlinlang na mga doktrina ni Satanas.

Idinidiin ng liksyon sa linggong ito na ang malaking tunggalian ay binubuo ng dalawang hindi pantay at hindi magkakasundong panig. Ang mga panig na ito ay hindi pantay dahil sa kung sino ang Diyos at kung sino ang diyablo. Samantalang ang Diyos ay walang hanggan, ang Lumikha, at ang mapagmahal at matuwid na Hari ng sansinukob, ang diyablo at ang masama ay mayroong pasimula at, kaya nga, magkakaroon ng katapusan. Ang diyablo, kasalanan, at kasamaan ay mga pansamantalang paglabag na, bagaman nakakaapekto sa Diyos at sa buong sansinukob, ay pupuksain ng ating Diyos na makapangyarihan sa lahat, maibigin sa lahat, at makatarungan sa lahat. Bunga nito, ang dalawang partido na naglalaban sa malaking tunggalian, ang Diyos at si Satanas, ay hindi maaaring magkasundo.

Inilalarawan ng Biblia ang malaking tunggalian sa pamamagitan ng paglalabanan sa gitna ng dalawang radikal na magkasalungat na puwersa, tulad ng liwanag laban sa kadiliman, katotohanan laban sa mga kasinungalingan. Tunay nga, ang panig ng kasamaan ay humihingi ng kompromiso sa katotohanan, dahil ang kompromisong yaon ang tanging pagkakataon ng diyablo na mabuhay. Sinisikap ng panig ng kasamaan na matiyak ang kaligtasan nito sa anumang halaga upang mapuksa nito ang mabuti o ang pag-aari ng Diyos. Kaya naman ang diyablo ay patuloy na gumagawa upang maakit ang iglesya sa kompromiso. Sa kasamaang palad, ang iglesya ay nahulog sa kompromiso, tulad ng unang mga magulang ng sangkatauhan. Ang mga epekto ng ganitong mga kompromiso ay nakikita at nadarama hanggang ngayon. Ang Diyos, gayunpaman, na Siyang Bukal ng katotohanan at liwanag, ay hindi kailanman makikipag kompromiso. Ang pagtitiwala sa Diyos at katapatan sa katotohanan, na nahayag kay Jesus sa pamamagitan ng Kasulatan, ay mag-iingat sa iglesya mula sa pakikipag kompromiso at maiwasang maging biktima ng diyablo.

**Mga Tema ng Aralin**: Itinatanyag ng aralin sa linggong ito ang apat na pangunahing tema.

Sa paglalarawan sa malaking tunggalian, gumagamit ang Biblia ng mga magkakasalungat na termino tulad ng liwanag at kadiliman, upang itanyag ang katotohanan na ang Diyos at ang Kanyang bayan ay hindi maaaring ikompromiso ang katotohanan sa anumang paraan sa kamalian at kasinungalingan.

Mula sa pinakaunang araw ng ministeryo ni Jesus at sa mga sumunod na gawa ng Kanyang mga apostol, walang humpay na pinipilit ng diyablo ang iglesya na dumausdos sa kamalian o, sa pinakamaliit ay ikompromiso ang katotohanan ng Diyos.

Ang ikompromiso ang katotohanan, gayuman, ay katumbas ng pagtataksil sa Diyos at sa pagkasira mismo ng katotohanan. Sa huli, ang pakikipag kompromisong yaon ay binubuo ng pagpanig kay Satanas.

Ang tanging paraan upang maging matagumpay ang iglesya sa malaking tunggalian ay manatiling tapat sa banal na pahayag kay Jesu-Cristo at sa Banal na Salita ng Diyos.

### Ikalawang Bahagi: Komentaryo

**Kompromiso**

Sa iba’t ibang konteksto sa lipunan, tulad ng buhay pamilya at pulitika, ang kompromiso ay itinuturing na katanggap-tanggap at, sa maraming situwasyon, ay kanais-nais pa. Sa kalahatan, ang salitang “kompromiso” ay tumutukoy sa pakikipagkasundo, pagkaka-ayos, sa pamamagitan ng parehong pagsang-ayon, para sa gitnang bahagi sa pagitan ng mga posisyon ng dalawa o higit pang partido. Ang susi sa pagkakasundong yaon ay nakasalalay sa “pagsang-ayon”: ang bawat panig ay dapat na magsuko ng isang bagay upang kapwa, o ang lahat ng panig ay magpatuloy na mamuhay na magkakasama. Sa ilang mga kaso, ang bawat panig ay nakikipag kompromiso dahil wala isa man ang may lakas na hikayatin, o mapagtagumpayan, at makontrol ang ibang panig sa pamamagitan ng puwersa. Sa ibang mga kaso, ang mga partido ay nakikipag kompromiso sa simpleng dahilan na nais nilang mamuhay na magkakasama ng payapa bilang magkakapit-bahay, o bilang pamilya, sa pag-ibig o paggalang sa isat’isa.

Sa konteksto ng huling pananaw, ang kompromiso ay tiyak na may positibong kaisipan, nagpapakita bilang isang solusyon sa hidwaan at isang oportunidad sa mapayapang pamumuhay na magkasama. Ang mga uring ito ng kompromiso ay karaniwan sa ating pang-araw-araw na pamumuhay at kasangkot ang negosasyon at pagpaparaya. Gayunpaman, sa kalahatan, ang kompromiso ay itinuturing bilang isang negatibong pangyayari, na nagpapahiwatig ng pagkawala ng mahalagang pag-uugali, prinsipyo, katotohanan, at kalidad. Ang nakompromisong maraming mga gamot, immune system, pambansang pagkakakilanlan, edukasyon, moralidad, reputasyon, ani, o posisyon sa military, ang lahat ay hindi kanais-nais at katanggap-tanggap na mga kompromiso, dahil isinasapangnib ng mga ito ang mismong paraan ng ating buhay o pamumuhay.

Paano ang Diyos? Hindi ba Siya maaaring makipag kompromiso sa mga rebeldeng anghel o sa mga nagkasalang tao upang maiwasan ang digmaan sa langit ang hayaan ang lahat na magkasamang mamuhay ng payapa? Hindi ba Niya magagawa, kahit papaano, na magparaya sa kalabang partido? Kung ang kalabang panig ay nagnanais ng kalayaan o awtonomiya, hindi ba maipagkakaloob ng Diyos ang kahilingang ito? Hindi ba Niya kayang bigyan na lamang ang mga rebelde ng isang rehiyon sa isang sulok ng sansinukob kung saan maaari silang mamuhay sa kanilang sarili sa halip na mapuksa?

Ang kasagutan ay masalimuot. Maraming punto, gayunpaman, ay maaaring makatulong upang maliwanagan ito.

**Walang Pakikipag Kompromiso sa Diyos**

Una, may kalidad na pagkakaiba sa pagitan ng ating pangaraw-araw na negosasyon at ang kompromiso na nais makamit ni Lucifer. Nilikha tayo ng Diyos na may buong kalayaaan na kailangan upang ipahayag ang ating mga sarili, upang makipag-ugnayan at makipagkasundo sa iba, sa pag-ibig at sa katuwiran. Gayunpaman, mayroong ilang mga pisikal at moral na limitasyon na hindi maaaring ikompromiso sapagkat ang mga limitasyong ito ay bumubuo ng tiyak na pundasyon ng ating pamumuhay. Ang pundasyong ito ay binubuo ng katotohanan na ang Diyos ang ating Manlilikha, Tagapaglaan, Tagapag-bigay ng Kautusan (at ang tulad nito, ay nagpapakita kung paano natin dapat ipamuhay ang ating mga buhay upang maging masaya), at ang ating Hari. Ang Diyos ang Pinanggagalingan ng ating buhay. Hindi tayo mabubuhay nang wala Siya. Gustong baguhin ni Lucifer ang mismong pundasyong ito. Hinamon niya ang karakter, katayuan, at awtoridad ng Diyos at sinabing ang mga tao ay mga diyos (Genesis 3:4), na may buhay sa kanilang mga sarili at kayang lumikha ng kahulugan nito, at pamantayan para sa buhay at katuwaan.

Pangalawa, at malapit na nauugnay sa punto sa itaas ay ang likas ng kasalanan. Ang kasalanan ay hindi lamang nagtataglay ng kasalungat na pananaw. Ang kasalanan ay may kamalayan at sinasadyang paghihimagsik laban, at pagtanggi sa, pag-aangkin ng Diyos na Siya ang tanging Manlilikha, Tagapaglaan, Tagapagbigay-batas, at Hari. Hindi mapapahintulutan ng kasalanan ang pag-iral ng gayong Diyos. Ang pangunahing udyok ng kasalanan ay ang pabagsakin ang Diyos na ito mula sa Kanyang trono at iluklok ang sarili bilang hari. Ang diyablo, gayunpaman, ay nag-aalok ng kompromiso. Handa siyang talikuran ang kanyang panawagan para sa ganap na pagtanggi sa pag-iral ng Diyos hanggat siya, si Lucifer, ay kinikilala rin bilang isang diyos. Ang Diyos, sa kabilang banda, ay hindi nagbibigay ng puwang para sa gayong kompromiso o pakikipag-ayos sa kasalanan. Ano ang maaari Niyang isuko sa Kanyang bahagi? Ang sabihin na hindi Siya ang Manlalalang? Ang sabihin na hindi Siya ang Tagapaglaan? Ang sabihin na hindi Siya ang pinanggagalingan ng buhay at pamantayan ng kaligayahan at moralidad? Ang sabihin na ang mga anghel at mga tao ay maaaring magkaroon ng buhay nang wala Siya? Ano man sa mga ito ay kasinungalingan. Samantalang ang kompromiso ay magiging tagumpay para sa diyablo, ang kompromiso, para sa Diyos, ay mangangahulugan ng pagsuko.

Pangatlo, at malapit na nakaugnay sa una at ikalawang punto, ang kalagayang inilarawan sa itaas ay hindi lamang tungkol sa katotohanan at karangalan ngunit binubuo ng pang-wakas na situwasyon sa buhay-at-kamatayan. Isipin natin sandali na tayo sina Adan at Eva. Nasa isang lugar tayo na kung saan si Satanas at ang Diyos ay nagpapaliwanag ng kanilang mga posisyon sa atin bago ang pagkahulog sa kasalanan. Inaangkin ni Satanas na ang Diyos ay nagsisinungaling sa atin, na tayo ay malaya, na tayo’y mga diyos, at tayo ay imortal. Higit pa dito, kanyang ipinipilit na maaari nating tanggihan ang hinihingi ng Diyos at hindi tayo mamamatay (Genesis 3:4), dahil mayroon tayong buhay, orihinal at hindi tinanggap, sa loob natin. Higit pa, inaakusahan ni Satanas ang Diyos sa paggamit ng Kanyang pag-aangkin na Siya ang pinanggagalingan at pamantayan ng buhay upang ma-kontrol tayong lahat; ang banal na pag-aangking ito, para kay Satanas, ay diktadura, autokrasya, pang-aabuso, pandaraya, at kawalang katarungan. Sang-ayon kay Satanas, ang katotohanang ayaw ng Diyos na makipagkompromiso ay nagpapatunay sa kanyang mga paratang. Sa dahilang ito, tinatawagan tayo ni Satanas na humiwalay mula sa mga “kasinungalingan” at “pang-aabuso” ng Diyos at makaranas ng bagong kamalayan at awtonomiya kung saan matutuklasan at tatamasahin natin ang walang katapusan at walang hangggang banal na potensyal. Ngunit hindi ba mga paratang at haka-haka lamang ang mga ito? Hindi ba tayo nanganganib na mamatay o maglaho kung humiwalay tayo sa Diyos? Ito ba ay karapat-dapat subukan upang mapatunayan lamang ang isang teorya sa empirikal na pamamaraan? Tiyak na inisip ni Lucifer na sulit na harapin ang panganib.

Ang Diyos, sa kabilang banda, ay nagsasabi sa atin na Siya lamang ang Manlilikha at Tagapagbigay, at kaya, hindi tayo mabubuhay nang wala Siya. Sinasabi Niya sa atin na kung hindi tayo sasampalataya sa Kanya, na kung tatanggihan natin Siya at ang Kanyang mga pinatutunayan, mahihiwalay tayo sa Kanya, ang pinanggagalingan ng buhay, at tayo ay mamamatay, ibig sabihin, na tayo ay maglalaho. Ipinapaliwanag sa atin ng Diyos na ang bungang ito ay hindi lang haka-haka kundi isang katotohanan, dahil Siya ang ating Manlalalang. Hindi natin nilikha ang ating mga sarili at hindi tayo walang hanggan. Ang katotohanang ito lamang, batay sa Kanyang salita, ay sapat na upang maniwala tayo sa Kanya. Gayunpaman, itinuturo ng Diyos na ang Kanyang mga pag-aangkin ay napatunayan din ng ating nakaraan at kasalukuyang buhay: ibig sabihin, hangga’t tayo ay nananampalataya sa Kanya at nabubuhay sa kanya, ang bawat isa ay nagiging masaya. Ang buong sansinukob ay tumatakbo ng maayos at walang namamatay. Higit pang ipinaliwanag ng Diyos sa atin na hindi Siya maaaring makipagkompromiso, hindi lamang dahil sa Siya ay tama, kundi dahil, kung Kanyang tatalikuran ang Kanyang trono, lahat tayo at ang buong sansinukob ay maglalaho mula sa pag-iral, dahil Siya lamang ang Tagapagbigay o Tagatustos ng pag-iral at buhay. Sa dahilang ito, tinatawag tayo ng Diyos na manampalataya sa Kanya, na magtiwala sa Kanya, na manatili sa Kanya, at mamuhay ng masaya na kasama Niya magpakailan man.

Kung nasaksihan mo ang ganung debate, sino ang paniniwalaan mo?

Pang-apat, sa kasamaang palad para sa sangkatauhan, tinanggap ng ating mga sinaunang magulang ang haka-haka ni Lucifer. Ang panganib ba ay karapat-dapat suungin? Hindi. Ang pagpili ng ating unang mga magulang ay nauwi sa trahedya para sa kanila sa buong lahi ng sangkatauhan. Bukod dito, ang konklusyong ito ay hindi isang haka-haka lamang kundi batay sa historikal at empirikal na katunayan. Sa halip na makaramdam ng banal at mabuhay magpakailan man makaraang lumabag sa kautusan ng Diyos, naramdaman ng sangkatauhan ang walang laman, hubad, puno ng kahihiyan, ang kanilang mga puso at relasyon ay wasak (Genesis 3:7, 8). Bukod dito, ang lahi ng sangkatauhan ay nagsimulang magdusa at mamatay. Gayunman, hindi tumigil si Lucifer sa kanyang mga haka laban sa pamahalaan ng Diyos; kanyang iminungkahi ang higit pang kompromiso. Kanyang pinananatili na, dahil sina Adan at Eva ay hindi agad namatay makaraang lumabag sa Diyos, ang tinatawag niyang teorya ay tama. Tayo ay imortal, na ngayon ay inaangkin niya, dahil mayroon tayong imortal na kaluluwa, na pagkaraang mamatay, ay pumaparoon sa isang espirituwal at ethereal na lugar. Nakalulungkot, karamihan ay nahulog sa bitag ng paniniwala sa kamaliang yaon. Bukod dito, sinimulan ngayon ni Lucifer na manawagan sa Diyos at sa sangkatauhan na tanggapin ang reyalidad ng pag-iral ng kasalanan at kamatayan bilang isang bagong normal. Sa maraming relihiyon na hindi ayon sa Biblia, na namayani sa buong kasaysayan ng sangkatauhan, iminungkahi ni Satanas na muling ipaliwanag at bigyang-kahulugan ang pagdurusa at kamatayan upang maiwasan ang laganap na presensya nito, na patuloy na nagpapawalang halaga sa kanyang mga kasinungalingan.

Panglima, ang Diyos ay nananatiling tapat sa Kanyang sarili. Ipinaliwanag Niya na sina Adan at Eva ay nanatiling buhay makaraang tanggihan Siya, hindi dahil tama si Satanas sa kanyang pag-aangkin na tayo ay imortal, hindi dahil nakipagkompromiso ang Diyos. Sa halip, sina Adan at Eva ay hindi namatay dahil ang Diyos, sa Kanyang walang hanggang pag-ibig sa sangkatauhan, ay mayroon plano ng kaligtasan, na nagsimulang gumawa agad pagkatapos ng pagkahulog ng tao sa kasalanan. Sang-ayon sa planong ito, ang Diyos, na malayo sa pakikipagkompromiso, ay nagbigay sa atin ng bagong oportunidad na pumili na maligtas, mabuhay, at manatili sa Kanya. Ngunit ang bagong oportunidad na ito at kaligtasan ay hindi mga bunga ng kompromiso. Hindi natin dapat ipagkamali ang kompromiso sa pagpapahinuhod, pag-ibig, at biyaya ng Diyos. Sa halip, ang kaligtasan at ang bagong oportunidad para sa buhay ang nagmula sa sakripisyo ng Diyos. Dahil ang Diyos ay hindi, at hindi maaaring makipagkompromiso, Siya ay nagsakripisyo. Ngunit hindi tayo ang Kanyang isinakripisyo. Sa halip, isinakrispisyo Niya ang Kanyang sariling buhay. Kung posible ang kompromiso, hindi na Niya kakailanganing mamatay sa lugar natin. Ngunit dahil hindi Siya nakipagkompromiso, bagkus ay pinili Niya na mamatay sa ating lugar upang maitaas ang katotohanan, maipakita ang Kanyang pag-ibig at katuwiran, at mailigtas tayo mula sa pagkakasala at kapangyarihan ng kasalanan. Higit pa, hindi Siya nakipagkompromiso, dahil alam Niya ang mga bunga ng kompromiso: pagdurusa, kalungkutan, at kamatayan ng buong sangkatauhan at sansinukob.

Sa parehong mga kadahilanan, ang tunay na bayan ng Diyos ay hindi nakikipagkompromiso. Totoo, ikinumpromiso ng tradiisyonal na Kristiyanismo ang pahayag ng katotohanan ng Diyos sa Kasulatan. Gayunpaman, gumawa ang Diyos upang maisauli ang Kanyang katotohanan upang Siya’y makapagligtas ng marami hanggat maaari. Sa dahilang ito, ang Kanyang tapat na nalabing iglesya ay masayang nakikipagtulungan sa Kanya na maipalaganap ang Kanyang katotohanan sa pamamagitan ng pagpapakita ng Kanyang liwanag.

### Ikatlong Bahagi: Aplikasyon sa Buhay

1\. Anong pamantayan o mga pamantayan ang pinagbabatayan ng iyong kultura upang malaman kung ano ang katotothanan? Ano ang mga pinanggagalingan ng katotohanan sa iyong lipunan, relihiyon, o kultura? Sa anong mga paraan, kung mayroon, na ang iyong lipunan o kultura ay itinuturing ang Biblia bilang bukal ng katotohanan tungkol sa pinagmulan, kahulugan, direksyon, at patutunguhan ng ating mundo?

` `

2\. Sa paanong mga paraan maibabahagi mo ang ating Adventistang pagkaunawa sa mga Kasulatan bilang pangunahing mapagtitiwalaang bukal ng katotohanan? Paano makakatulong ang pagkaunawang ito ng Kasulatan upang makabuo ng tamang pananaw sa mundo at daan tungo sa kaligtasan?

` `

3\. Suriin ang iyong buhay. Sa iyong palagay, mayroon bang mga bahagi sa iyong buhay na bunga ng pagkompromiso sa katotohanan ng Diyos? Kung oo, ano ang mga ito? Ano ang maaari mong magawa upang maituwid ang ganitong situwasyon?

` `