---
title:  Karagdagang Kaisipan
date:   14/06/2024
---

Ang pagsamba sa hayop at sa kanyang larawan ay tumutukoy sa Daniel 3, kung saan sina Shadrach, Meshach, at Abednego ay inutusan ng hari ng Babilonia na yumukod sa isang gintong imahen o kung hindi ay ihahagis sa isang naglalagablab na hurno. Ang sinaunang Babilonia, ang modernong Babilonia—ang isyu ay pagsamba. Ang tunay na pagsamba ay nagmumula sa isang isip na itinuro ng Salita ng Diyos, isang kaluluwa na binago ng Kanyang pag-ibig, at isang pusong puspos ng Kanyang Espiritu. Kung magkagayon ay hindi tayo “aayon sa mundong ito” ngunit mamumuhay ayon sa kalooban ng Diyos, na matatagpuan sa Kanyang Salita. Iyan ang tanging kaligtasan natin!

“Hindi kailanman pinipilit ng Diyos ang kalooban o ang budhi; ngunit ang patuloy na paraan ni Satanas—ang kontrolin ang mga hindi niya maakit—ay ang pamimilit sa pamamagitan ng kalupitan. Sa pamamagitan ng takot o puwersa ay sinisikap niyang pamunuan ang budhi at tiyakin ang pagpugay sa kanyang sarili. Upang maisakatuparan ito, siya ay gumagawa sa pamamagitan ng kapangyarihang relihiyon at sekular, na nag-uudyok sa kanila na ipatupad ang mga batas ng tao bilang pagsuway sa utos ng Diyos.”—Ellen G. White, The Great Controversy, p. 591.

“Upang matiis ang pagsubok sa harap nila, kailangan nilang maunawaan ang kalooban ng Diyos na ipinahayag sa Kanyang salita; maaari lamang nilang parangalan Siya kung mayroon silang tamang pagkaunawa sa Kanyang karakter, pamahalaan, at mga layunin, at kumikilos ng ayon sa mga ito. Walang iba kundi yaong mga pinatibay ang isipan sa mga katotohanan ng Biblia ang tatayong matatag sa huling malaking labanan.”—Ellen G. White, The Great Controversy, p. 593.

“Ngunit ang Diyos ay magkakaroon ng isang bayan sa lupa upang mapanatili ang Biblia, at ang Biblia lamang, bilang pamantayan ng lahat ng doktrina at batayan ng lahat ng reporma. Ang mga opinyon ng mga matatalinong tao, ang mga hinuha ng agham, ang mga sinasampalatayanan o mga desisyon ng mga konsilyong eklesiastiko, na kasing dami at hindi nagkakatugma gaya ng mga simbahan na kanilang kinakatawanan, ang tinig ng karamihan—hindi isa o lahat ng ito ay dapat ituring na ebidensya para o laban sa alinmang punto ng pananampalataya. Bago tanggapin ang anumang doktrina o tuntunin, dapat tayong humingi ng malinaw na ‘Ganito ang sabi ng Panginoon’ bilang suporta nito.”—Ellen G. White, The Great Controversy, p. 595.

**Mga Tanong Para sa Talakayan**:

`Paano tayo mabubuhay sa pag-asa sa pagdating ni Cristo at ibahagi ang pag-asa na iyon nang hindi tayo nananakot?`

`Pag-isipang mabuti ang usapin tungkol sa pagsamba. Ano ang sinasabi sa atin ng ating pang-araw-araw na buhay, ng ating pang-araw-araw na gawain, kung sino o ano ang ating sinasamba?`

`Paano natin matutulungan ang ating sarili at ang iba na harapin ang hinaharap nang may pagtitiwala at hindi nang may takot?`

`Anong praktikal na pagkakaiba ang naidudulot ng pagkaunawa sa mga pangyayari sa huling araw sa ating buhay ngayon?`