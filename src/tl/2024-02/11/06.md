---
title:  Ang Halimaw na Mula sa Lupa
date:   13/06/2024
---

`Basahin ang Apocalipsis 13:11–18. Paano naiiba ang ikalawang hayop na ito sa unang hayop ng Apocalipsis 13?`

Ang unang halimaw ay umahon mula sa dagat; ang pangalawang halimaw ay “umaahon mula sa lupa” (Apocalipsis 13:11). Ang dagat ay kumakatawan sa “mga bayan, napakaraming mga tao, mga bansa, at mga wika” (Apocalipsis 17:15). Ang lupa, kung gayon, ay kumakatawan sa isang lugar ng daigdig na kakaunti ang naninirahan. Ang ikalawang halimaw na ito ay bumangon malapit sa pagtatapos ng panahon ng propesiya kung saan ang unang halimaw ay gumagamit ng kapangyarihan (Apocalipsis 13:5). Ibig sabihin, umangat ito sa katanyagan noong A.D. 1798.

Ang Estados Unidos ay eksaktong naka-akma sa paglalarawang ito. Idineklara nito ang kalayaan noong A.D. 1776, pinagtibay ang konstitusyon nito noong A.D. 1789, at kinilala bilang isang pandaigdigang kapangyarihan noong huling bahagi ng ika-19 na siglo.

Ipinagpatuloy ni Juan, “ito ay mayroong dalawang sungay na katulad ng sa isang kordero at siya’y nagsasalita na parang dragon” (Apocalipsis 13:11). Ang mga sungay sa propesiya ng Biblia ay sumasagisag sa kapangyarihan. Hindi tulad ng unang halimaw, ang halimaw na ito ay walang mga korona sa mga sungay nito, na nagpapahiwatig na ito ay hindi isang monarkiya. Ang dalawang sungay ay kumakatawan sa dalawang pangunahing prinsipyong namamahala na pinagmumulan ng kapangyarihan at tagumpay ng Estados Unidos— kalayaang pampulitika at relihiyon.

`Basahin ang Apocalipsis 13:11, 12. Anong pagbabago ang nakikita mo sa halimaw na ito, at paano ito nagsasalita?`

Ang maamo at parang tupa na bansang ito sa huli ay nagsasalita na parang dragon. Ginagamit nito ang “buong kapangyarihan ng unang halimaw” (Apocalipsis 13:12) at tinalikuran ang mga alituntunin nito ng kalayaan sa relihiyon, na naging dahilan upang pasambahin “ang lupa at ang mga naninirahan dito sa unang halimaw” (Apocalipsis 13:12). Mangunguna ang Estados Unidos sa pag-uutos sa lahat ng tao sa mundo na sambahin ang unang halimaw sa pamamagitan ng pagkilala sa espirituwal at sekular na awtoridad ng papa. Ayon sa propesiyang ito, ang Estados Unidos ay bumubuo ng isang larawan sa hayop—isang pagkakaisa ng simbahan at estado—at ipag-uutos nitong sambahin ng lahat ang larawang ito.

Ang nakakapagtaka dito ay noong unang nakilala ito bilang makapangyarihang hayop, ang Estados Unidos ay hindi pa higante sa militar at ekonomiya noon na iiral at mananatili gaya ng sa ngayon.

`Isipin ang kawalang-katatagan sa pulitika sa Amerika ngayon. Paanong iyan ay maaaring humantong balang araw sa katuparan ng propesiyang ito?`