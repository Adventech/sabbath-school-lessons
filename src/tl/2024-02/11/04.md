---
title:  'Pagkilala sa Halimaw: Unang Bahagi'
date:   11/06/2024
---

`Apocalipsis 13:1, 2. Saan nagmula ang halimaw na ito, at sino ang nagbigay ng awtoridad dito?`

Ang aklat ng Apocalipsis ay una nang kinilala ang dragon bilang si Satanas. Sinasabi sa Apocalipsis 12:3–5 na tinangka ng dragon na patayin, “sa sandaling ipanganak ito,” ang “lalaking Sanggol,” na kalaunan ay “dinala sa Diyos at sa Kanyang trono”. Ang diyablo, na gumagawa sa pamamagitan ng paganong Roma, ang nagtangkang patayin si Cristo (tingnan sa Mateo 2:16–18). Ang pangunahing kaaway ng Diyos at ng tao ay gumagawa sa pamamagitan ng mga institusyong pampulitika at relihiyon upang maisakatuparan ang kanyang mga layunin.

Tungkol sa kapangyarihan ng hayop na ito ay sinabihan tayo, “Ibinigay rito ng dragon ang kanyang kapangyarihan, ang kanyang trono, at ang dakilang kapamahalaan” (Apocalipsis 13:2). Ang hulang ito ay tiyakang natupad makalipas ang daan-daang taon, nang ilipat ng Romanong Emperador na si Constantine ang kanyang kabisera mula sa Roma tungo sa tinawag na Constantinople, na nasa makabagong panahon na Turkey. Nag-iwan ito ng bakanteng kapangyarihan sa dating trono o upuan ng mga Caesar, ang imperyal na lunsod ng Roma. Kaya naman, binigyan ng paganong Roma ang halimaw ng upuan nito, o kabiserang lunsod.

Sinabi ni Isaac Backus, “Sa pamamagitan ng pag-alis ng trono ng imperyo sa Constantinople, . . . Nagbigay daan si Constantine sa obispo ng Roma na itaas ang kanyang sarili ng higit sa lahat ng tao sa lupa, at mas mataas sa Diyos ng Langit.”—The Infinite Importance of the Obedience of Faith, and of Separation from the World, p. 16 (sinipi sa Le Roy Edwin Froom, The Prophetic Faith of Our Fathers, vol. 3, p. 213). Ayon kay Thomas Hobbes, “ang Papa, ay walang iba kundi ang multo ng namatay na imperyong Romano, na nakaupong may korona sa libingan nito.”—Leviathan (New York: Oxford University Press, 1996), p. 386. Ang maingat na pagsusuri ay nagpapakita na ang hayop sa dagat ng Apocalipsis 13 ay isang tumalikod na relihiyosong kapangyarihan na bumangon mula sa Roma at naging isang pandaigdigang sistema ng pagsamba (Apocalipsis 13:3, 4). Ang hayop na ito ay hindi isang tao; ito ay isang panrelihiyong organisasyon na pinalitan ang katotohanan ng Salita ng Diyos ng mga utos ng tao.

`Basahin ang Apocalipsis 13:1, 6. Anong susing salita ang ginamit upang makilala ang kapangyarihan ng hayop?`

Tinukoy ng Biblia ang kalapastanganan sa Juan 10:33 at Lucas 5:21 na may dalawang halimbawa: (1) isang taong nagpapanggap o nag-aangking Diyos, at (2) isang taong nag-aangkin ng kapangyarihang magpatawad ng mga kasalanan. Ang mga akusasyong ito ay hindi makatarungan dahil si Jesus ay tunay na Diyos, samakatuwid, may karapatang magpatawad ng mga kasalanan. Ang kapapahan ng Roma ay may dalawang natatanging doktrina na tinatawag ng Biblia na kalapastanganan: ang pag-aangkin nito na ang mga pari nito ay may kapangyarihang magpatawad ng mga kasalanan at ang papa ay may natatanging kapangyarihan ng Diyos sa lupa.