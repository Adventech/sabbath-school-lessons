---
title:  Ang Pangwakas na Labanan sa Apocalipsis
date:   09/06/2024
---

Ang mensahe ng Apocalipsis ay higit pa sa mga misteryosong simbolo, kakaibang halimaw, at kakatwang larawan. Binabanggit nito ang mga walang hanggang katotohanan na ibinigay ng isang mapagmahal na Diyos sa isang panghuling-panahong henerasyon. Ang labanan tungkol sa pagsamba sa pagitan ni Cristo at ni Satanas ay nagsimula sa langit. Darating ito sa huling sukdulan sa pagsamba.

`Ihambing ang Apocalipsis 14:7, 9 sa Apocalipsis 4:11. Ano ang pangkalahatang tema ng Apocalipsis sa pansansinukob na labanang ito sa pagitan ng mabuti at masama?`

Sa buong Apocalipsis, ang pagsamba at paglikha ay hindi matutunaw na ugnayan. Tinatawag tayo ng Apocalipsis 14:7 na sambahin ang Panginoon ng lahat ng nilikha. Laban sa eksena ng ebolusyon, na dumagsa sa mundo sa huling dalawang siglo, ang Sabbath ay isang walang hanggang paalala ng ating pagkakakilanlan. Patuloy itong nagpapatibay na tayo ay mga nilikhang nilalang at ang ating Tagapaglikha ay karapat-dapat sa ating katapatan at pagsamba. Ito ang isang dahilan kung bakit labis na kinamumuhian ng diyablo ang Sabbath.

`Basahin ang Apocalipsis 12:17 at Apocalipsis 14:12. Paano lubusang ipinapahayag ang pagsamba sa Lumikha?`

Ang pagsamba sa Lumikha sa pamamagitan ng pagsunod sa mga utos ng Diyos ay tuwirang sumasalungat sa pagsamba sa hayop. Ang Diyos ay magkakaroon ng isang huling-panahong bayan na tapat sa Kanya sa kabila ng pinakamalaking pagsalungat at pinakamabangis na pag-uusig sa kasaysayan.

“Habang ang pangingilin ng huwad na sabbath bilang pagsunod sa utos ng estado, na salungat sa ikaapat na utos, ay magiging isang pag-amin ng katapatan sa isang kapangyarihan na salungat sa Diyos, ang pangingilin ng tunay na Sabbath, bilang pagsunod sa utos ng Diyos, ay isang katibayan ng katapatan sa Lumikha.”—Ellen G. White, The Great Controversy, p. 605.

Sinasabi ng Apocalipsis 14:12 na ang mga tapat na tagasunod na ito ng Tagapagligtas ay magkakaroon ng “pananampalataya ni Jesus.” Ang pananampalataya ni Jesus ay isang pananampalatayang napakalalim na nagtitiwala na kaya nitong magtiwala sa kabila ng hindi nito nakikita. Ito’y nagpapatuloy kahit hindi nito maunawaan. Ito ay isang kaloob mula kay Jesus na natatanggap natin sa pamamagitan ng pananampalataya at dadalhin tayong palampas sa paparating na labanan.

`Ang ikapitong araw na Sabbath ay napakahalagang simbolo ng Diyos bilang Manlilikha na ito ay bumabalik sa mismong Eden. Kaya, ang paghahangad na agawin ito, tulad ng ginawa ng Roma (tingnan ang Daniel 7:25), ay ang paghahangad na agawin ang awtoridad ng Diyos sa pinakamababang posibleng antas. Paano tayo tinutulungan ng katotohanang ito na makita kung bakit ito magiging isang pinagtatalunang punto sa mga huling araw?`