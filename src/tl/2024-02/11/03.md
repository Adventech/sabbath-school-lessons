---
title:  Ang Darating na Krisis
date:   10/06/2024
---

Ang propesiyang tanda ng hayop sa Apocalipsis 13 ay nagsasabi sa atin tungkol sa pinakamabangis at pinakamasamang yugto ng pakikipagdigma ni Satanas laban sa Diyos. Mula nang mamatay si Jesus sa krus, alam na ng kaaway na siya ay natalo, ngunit determinado siyang isama hangga't maaari ang mas nakararami. Ang una niyang istratehiya sa kampanyang ito ay panlilinlang. Kapag hindi umubra ang panlilinlang, namimilit siya. Sa huli, siya ang nasa likod ng utos na papatayin ang sinumang tumangging sumamba sa halimaw o tumanggap ng kanyang tanda.

Siyempre, hindi na bago ang pag-uusig na pang-relihiyon. Ito ay umiiral na mula nang patayin ni Cain si Abel dahil sa pagsunod sa utos ng Diyos. Sinabi ni Jesus na mangyayari ito sa mga mananampalataya.

`Basahin ang Juan 16:2, Mateo 10:22, 2 Timoteo 3:12, at 1 Pedro 4:12. Ano ang naranasan ng iglesya sa Bagong Tipan, at paano ito naaangkop sa panghuling-panahong iglesya ni Cristo?`

Sa buong kasaysayan ng Kristiyano, karaniwan na ang pag-uusig. Nangyari ito noon sa paganong Roma ngunit lalong naging maliwanag sa malupit na pag-uusig ng simbahang medieval sa mga Kristiyanong naniniwala sa Biblia. Ang tanda ng halimaw ay ang huling tanikala sa mala-impiyernong tanikalang iyon. Tulad ng mga nakaraang pag-uusig, ito ay pinanukala upang pilitin ang lahat na sumunod sa isang tiyak na hanay ng mga paniniwala at isang aprubadong sistema ng pagsamba.

Nagpapahiwatig ang hula na ang pag-uusig ay magsisimula sa mga parusang pang-ekonomiya: walang sinuman ang maaaring bumili o magbenta maliban kung mayroon silang tanda. Ang sinumang tumangging tumanggap ng tanda sa kalaunan ay ilalagay sa ilalim ng isang utos ng kamatayan (Apocalipsis 13:15, 17).

Inihahanda na ng diyablo ang mga nagpapanggap na Kristiyano na tanggapin ang tanda ng halimaw sa panahong dumating ang huling pagsubok sa pamamagitan ng paghikayat sa kanila na gumawa ng mga kompromiso sa kanilang buhay. Kapag tila ang buong mundo ay sumusunod sa halimaw na may kataka-takang paghanga (Apocalipsis 13:3), biglang magbabago ang eksena, at ang propetikong kamera ay maitutuon sa bayan ng Diyos. Ang Apocalipsis 14:12 ay nagbibigay sa atin ng larawang ito. “Narito ang panawagan para sa pagtitiis ng mga tumutupad sa mga utos ng Diyos at humahawak ng matatag sa pananampalataya ni Jesus.” Ang bayan ng Diyos ay namumuhay ng banal na pagsunod. Sa Kanyang biyaya, sila ay naninindigan nang matatag habang ang lahat sa kanilang paligid ay nayayanig. Habang ang mundo ay sumusunod sa halimaw, sila ay “sumusunod sa Kordero saan man Siya magtungo” (Apocalipsis 14:4). Sa pamamagitan ng kapangyarihan ni Cristo, nagtagumpay sila laban sa mga kapangyarihan ng impiyerno na nakahanay laban sa kanila.

Gaya ng nakita natin sa Liksyon 9, ang pagsamba ang sentro ng tunggalian sa pagitan ng mabuti at masama. Gumagamit ang halimaw ng panlilinlang at, kapag nabigo iyon, puwersa at pamimilit [ang gagamitin].

`Gaano kabilis ngayon, kung mayroon man, na pinapayagan mo ang pang-ekomomiyang mga pagsasaalang-alang na maikompromiso ang pangingilin ng Sabbath?`