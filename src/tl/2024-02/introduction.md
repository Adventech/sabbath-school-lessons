### Ang Dakilang Tunggalian

Kung tatanungin ka, “Anong pangunahing tema ang matatagpuan sa buong Biblia?” Paano ka tutugon? Si Jesus? Ang plano ng kaligtasan? Ang krus? Siyempre, Oo sa lahat ng ito! Ngunit ang tatlong mahahalagang paksang ito ay nabubuksan laban sa isang mas malawak na tema: “ang malaking tunggalian.” Ang temang ito ay nangingibabaw sa Biblia, mula sa aklat ng Genesis hanggang sa aklat ng Apocalipsis.

Nagsimula ang malaking tunggalian sa langit sa paghihimagsik ni Lucifer laban sa Diyos. Sa puso nitong labanan ng sansinukob ay ang isyu ng pag-ibig ng Diyos. Siya ba ay lubos na nagmamahal? Nasa kanya bang pananaw ang pinakamabuting kapakanan ng Kanyang mga nilikha? O Siya ba ay isang makapangyarihang diktador na naghahangad lamang nang para sa Kanyang pansariling interes?

Ang mga liksyon sa quarter na ito ay sumusubaybay sa kasaysayan ng daigdig mula sa pananaw ng Diyos, gaya ng inihahayag ng propesiya, mula sa panahon ni Cristo hanggang sa mga nagdaang siglo patungo sa ating panahon at hanggang sa kabila pa. Ang mismong likas ng Diyos ay pag-ibig, samakatuwid, ang lahat ng Kanyang mga gawa ay may pagmamahal, bagaman ang katotohanang ito ay maaaring hindi laging maliwanag sa mga taong may kamatayan o kahit na sa mga anghel. Ngunit ang pag-ibig ng Diyos ay unti-unting nahahayag habang nagbubukas ang malaking tunggalian. Malinaw nating nakikita ang taas at lalim nito sa pamamagitan ng krus. Sa Kalbaryo, ang pag-ibig ng Diyos ay ipinakita sa harap ng buong sansinukob, nang ibuhos ni Cristo ang Kanyang buhay upang tubusin ang sangkatauhan, at tiniyak nito ang pinakahuling pagkatalo ni Satanas.

Gayunpaman, patuloy ang labanan. Sinubukan ni Satanas na patayin si Jesus sa krus at, sa paglipas ng mga siglo, nakikita natin sinusubukang niyang wasakin ang bayan ng Diyos. Bagama't marahas na inusig ni Satanas ang iglesya ni Cristo at pinatay ang milyun-milyon [mga tao], ang Diyos ay palaging naroroon kasama ng Kanyang bayan at hinding-hindi [Niya] sila iiwan.

Tutuntunin sa quarter na ito ang mga pangunahing pag-unlad sa malaking tunggalian, na sinimulan sa paghihimagsik sa langit. Tatalakayin natin ang mga pangunahing isyu ng labanan sa pagitan ni Cristo at ni Satanas. Makikita natin ang walang humpay na katapangan ng mga Waldenses sa kabila ng matinding pag-uusig, at ang determinasyon ng mga Repormador na sundin ang katotohanan ng Biblia kahit na sa harap ng pagpapahirap, tanikala, tulos, at pagkamartir.

Sa pagkomento sa pananampalataya ng mga higante sa espirituwal na buhay, sinabi ni Ellen G. White, “Ang Biblia ang kanilang awtoridad, at sa pamamagitan ng aral nito ay sinubok nila ang lahat ng doktrina at lahat ng mga pag-aangkin nito. Ang pananampalataya sa Diyos at sa Kanyang salita ang umalalay sa mga banal na taong ito habang ibinibigay nila ang kanilang buhay sa panganib.”—The Great Controversy, p. 249.

Sinindihan ng Repormasyon ang isang tanglaw ng katotohanan na patuloy pa ring nagniningas. Ang pundasyon ng pananampalataya ng mga Repormador sa Kasulatan at ang kanilang matibay na katiyakan ng kaligtasan sa biyaya sa pamamagitan ng pananampalataya ay naging daan para sa pag-usbong ng kilusang Adventista, na itinaguyod ni William Miller at ng iba pa sa buong mundo.

Ang Iglesya ng Seventh-day Adventist ay itinatag ng Diyos upang itayo sa pundasyong inilatag ng mga Repormador upang maibalik ang mga katotohanan sa Biblia na nawala sa paningin sa paglipas ng mga siglo. Ang sentro ng misyon nito ay ang pagpapahayag ng mga mensahe ng tatlong anghel sa Apocalipsis 14:6-12, ang huling babala ng Diyos sa isang sanlibutang malapit nang magwakas.

Ang pagpapahayag na ito ay pumukaw sa galit ni Satanas, na inilarawan ni apostol Juan bilang isang dragon: “Nagalit ang dragon sa babae, at umalis upang digmain ang nalabi sa binhi ng babae, ang mga tumutupad sa utos ng Diyos, at ang mga may patotoo ni Jesus” (Apocalipsis 12:17). Pag-aaralan din natin ang mga huling pangyayari sa malaking tunggalian, kabilang ang pagtatagumpay ng pag-ibig ng Diyos laban sa lahat ng mga pamunuan at kapangyarihan ng impiyerno, na nagpapasimula sa paglikha ng mga bagong langit at isang bagong lupa.

Bagama't ang batayan ng Liksyon sa quarter na ito ay ang Biblia, gagamitin natin ang aklat na The Great Controversy, ni Ellen G. White, bilang ating balangkas ng paksa sa pag-aaral ng napakalaking paksang ito. Ang mga kabanata kung saan nakabatay ang bawat liksyon ay binanggit upang pagaanin ang paggamit nito bilang isang kasamang aklat para sa higit pang pag-aaral at pagbabahagi upang mas lubos nating “makilala ang pag-ibig ni Cristo na higit sa kaalaman” (Efeso 3:19).

_Ipinanganak sa Connecticut, U.S.A., si Mark Finley, isang kilalang mangangaral sa iba’t ibang bansa, dating bise-presidente ng General Conference mula 2005–2010. Matapos maglingkod ng mahabang panahon, siya ay naging katuwang ng presidente ng General Conference. Si Pastor Finley at ang kanyang asawa, si Ernestine, ay mayroong tatlong anak at limang apo._