---
title:  Kamatayan sa Lumang Tipan
date:   03/06/2024
---

`Basahin ang Awit 6:5, Awit 115:17, 1 Mga Hari 2:10, 1 Mga Hari 11:43, at 1 Mga Hari 14:20. Ano ang itinuturo sa atin ng mga talatang ito tungkol sa kalagayan ng patay?`

Hindi nagtuturo ang Lumang Tipan ng imortalidad ng kaluluwa. Hindi rin nito itinuturo na pagkatapos ng kamatayan, ang mga mananampalataya ay lumulutang sa kaligayahan ng langit sa walang-hanggan, o pagkatapos ng kamatayan, ang mga hindi tapat ay napupunta sa impiyerno, kung saan sila ay nasusunog nang walang-hanggan. Itinuturo nito na ang kamatayan ay isang pagtulog. Ang aklat ng Mga Hari ay gumagamit ng pananalitang, “nagpahinga sila (natulog) kasama ng kanilang mga ama” upang ilarawan ang pagkamatay ng mga patriyarka. Tinatawag ito ng mga Awit na “matulog sa kamatayan” (Awit 13:3, ihambing sa Awit 90:5). Sa pagtukoy sa kamatayan, binanggit ni Job ang hindi paggising mula sa pagkakatulog (Job 14:12). Idinagdag ng Mang-aawit, “Tungkol sa akin, aking mamasdan ang iyong mukha ng katuwiran; kapag ako’y gumising aking mamamasdan ang iyong anyo at masisiyahan” (Awit 17:15).

Nang matalo at nawasak ang hukbo ng Asiria, ang pagkamatay ng mga sundalo ay tinatawag na kanilang “mahimbing na pagtulog” (Awit 76:6). Ang ideya ng mga patay bilang walang katawan na mga espiritu na umaaligid upang makipag-usap sa mga buhay ay hindi isang Biblikal na konsepto sa lahat kundi tunay na paganismo.

Ang kabiguang maunawaan ang katotohanan tungkol sa kamatayan ay nagbubukas sa atin sa mga panlilinlang ni Satanas. “Marami ang haharap sa mga espiritu ng mga diyablo na nagpapakilala na mga minamahal na kamag-anak o kaibigan at nagpapahayag ng pinakamapanganib na mga maling pananampalataya. Ang mga bumibisitang ito ay mananawagan sa atin nang pinakamagiliw na pagka-awa at gagawa ng mga himala upang mapanatili ang kanilang mga pagpapanggap. Dapat tayong maging handa upang labanan ang mga ito ng katotohanan ng Biblia na ang mga patay ay walang nalalamang anuman at sila na lumilitaw ay mga espiritu ng mga demonyo.”—Ellen G. White, The Great Controversy, p. 560.

`Basahin ang Daniel 12:2 at Job 19:25, 26. Anong mga elemento tungkol sa kalagayan ng mga patay ang idinagdag ng mga talatang ito?`

Ang kamatayan ay isang pamamahinga sa pagtulog hanggang sa muling pagkabuhay. Walang mga espiritung walang katawan na umaaligid upang makipag-usap sa mga buhay. Bagama't ang mga pagano ay naniniwala sa isang daigdig ng mga espiritu, naunawaan ng mga Israelita ang kamatayan bilang isang pagtulog hanggang sa umaga ng muling pagkabuhay.

Bagama't tayo ay nagdadalamhati para sa mga patay, isipin ang ganitong paraan tungkol sa mga namamatay kay Cristo: ipinikit nila ang kanilang mga mata sa kamatayan at pagkatapos, gaano man katagal bago bumalik si Jesus, ang kasunod na alam nila ay ang Ikalawang Pagparito. Ang unang maaaring maisip nila sa muling pagkabuhay ay Wow! Si Jesus ay talagang bumalik kaagad pagkatapos ng lahat!