---
title:  Ang Nakamamatay na Bunga ng Espirituwalismo
date:   02/06/2024
---

Ang pabula na ang kamatayan ay ang pagpasok lamang sa isang bagong yugto ng buhay ay batay sa konsepto ng likas na imortalidad ng kaluluwa. Ang paganong ideyang ito ay nakapasok sa simbahan nang maaga pa, habang lumayo ito sa mga biblikal na pundasyon nito sa pagtatangkang ipaunawa ang pananampalataya nito sa mas malawak na sanlibutang Romano: “Ang teorya ng imortalidad ng kaluluwa ay isa sa mga huwad na doktrinang hiniram ng Roma, mula sa paganismo, na isinama sa relihiyon ng Sangkakristiyanuhan.”—Ellen G. White, The Great Controversy, p. 549.

> <p></p>
> “At huwag ninyong katakutan ang mga pumapatay ng katawan, ngunit hindi nakakapatay ng kaluluwa kundi katakutan ninyo Siyang makakapuksa ng kaluluwa at ng katawan sa impiyerno” (Mateo 10:28).

`Ano lamang ang dapat ipaalam sa atin ng talatang ito tungkol sa inaakalang imortalidad ng kaluluwa?`

Ipinagbawal ng Panginoon sa Kanyang bayan na masangkot sa anumang uri ng okultismo. Hindi nila dapat pahintulutang magkaroon sa kanila ng “nagpapagamit sa masasamang espiritu, o isang salamangkero, o sumasangguni sa mga patay” (Deuteronomio 18:11). Ang ganitong mga tao ay dapat batuhin hanggang mamatay (Levitico 20:27). Ang parusa ay tila hindi kapani-paniwalang malupit, ngunit ito ay pinanukala upang protektahan ang Israel mula sa pagsamba sa mga huwad na diyos.

Ang pangkukulam ay maka-demonyo. Hinihikayat nito ang mga tao sa huwad na pagsamba at dinadaya ang isang tunay na kaugnayan sa Diyos, ngunit hindi nito kailanman matutugunan ang pinakamalalim na pangangailangan ng puso. Ang espirituwalismo ay nasa puso ng plano ni Satanas na bihagin ang mundo. Ngunit si Jesus, sa pamamagitan ng Kanyang biyaya at kapangyarihan, ay nagpapalaya sa mga bihag mula sa mga tanikala ng kasamaan na gumagapos sa kanila.

`Basahin ang Eclesiastes 9:5; Job 7:7–9; at Isaias 8:19, 20. Ano ang itinuturo sa atin ng mga talatang ito tungkol sa kamatayan at pakikipag-usap sa mga patay?`

Ang paniniwala na ang mga patay ay pupunta kaagad sa langit pagkamatay, bagaman hindi ito ayon sa Biblia, tulad ng pangingilin sa Linggo, ay matagal nang umiiral, at napakatibay na nananatili, kaya’t napakahirap para sa mga tao na bitawan ito. Gumagamit ang mga tao ng ilang teksto, na kinuha sa labas ng konteksto, upang subukang bigyang-katwiran ang paniniwala. Ngunit ang maling turong ito ay nag-iiwan sa kanila na walang proteksyon laban sa mga panlilinlang na maaaring isingit ng lihim sa kanila ni Satanas, lalo na sa huling krisis.

`Ano ang iyong karanasan sa pagsisikap na ipaliwanag ang kalagayan ng mga patay sa ibang mga Kristiyano? Ano, kung mayroon man, ang natuklasan mong epektibo?`