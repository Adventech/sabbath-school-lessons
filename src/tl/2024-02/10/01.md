---
title:  Inilantad ang Espirituwalismo
date:   01/06/2024
---

### Basahin Para sa Pag-aaral sa Linggong Ito
Mateo 10:28; Ecclesiastes 9:5; Isaias 8:19, 20; Juan 11:11–14, 21–25; 1 Tesalonica 4:16, 17; Apocalipsis 16:13, 14; Mateo 24:23–27; 2 Tesalonica 2:9–12.

> <p>Talatang Sauluhin</p>
> “Sapagkat ang Panginoon mismo ang bababa mula sa langit na may sigaw, may tinig ng arkanghel, at may trumpeta ng Diyos, at ang namatay kay Cristo ay babangon muna. Pagkatapos, tayong nabubuhay na natitira ay aagawing kasama nila sa mga ulap, upang salubungin ang Panginoon sa papawirin; at sa gayon ay makakapiling natin ang Panginoon magpakailanman” (1 Tesalonica 4:16, 17). 

Ilang dekada na ang nakalilipas, lumabas ang mga kuwento tungkol sa near-death experiences (NDEs), kung saan ang mga taong namatay, at pagkatapos ay muling nabuhay, ay nagbigay ng hindi kapani-paniwalang mga salaysay ng kanilang nakita at narinig habang “patay.” Libu-libong mga kuwentong ito ang nai-dokumento at pinag-aralan. Sa buong daigdig, pati na sa sanlibutan ng Kristiyano, milyun-milyon ang naniniwala na ang mga ulat na ito ay katibayan na ang mga patay ay hindi talaga patay. Ang pundasyon ng paniniwalang ito ng espirituwalismo ay isa sa pinakalaganap at epektibong panlilinlang ni Satanas.

Sa katunayan, ang espirituwalismo ay nagsimula doon pa sa Eden sa pagsisinungaling ng ahas kina Adan at Eva, “Tiyak na hindi kayo mamamatay” (Genesis 3:4). Sa buong kasaysayan, nagkaroon ito ng iba't ibang anyo, ngunit laging may pinagbabatayan na saligan na ang buhay ay nagpapatuloy kahit na matapos mamatay. Ang ideyang ito ay nasa ugat din ng isa sa pinakadakilang huwad na kilusang relihiyon noong ika-19 na siglo dahil sa pag-aangkin ng magkapatid na Fox, na nang maglaon ay inamin na isang panlilinlang, na maaari silang tumanggap ng mga kasagutan sa kanilang mga tanong mula sa mga espiritu ng mga patay.

Sa huling labanan sa lupa, malilinlang ni Satanas ang milyun-milyon sa pamamagitan ng mga espirituwalismong pangyayari. Ang aklat ng Apocalipsis ay nagpapahiwatig na ito ay isang paraan na sa pamamagitan nito’y susubukan niyang dalhin ang mundo sa ilalim ng kanyang kontrol.

Ang layunin ng liksyong ito ay ipakita na ang tanging proteksiyon natin laban sa mga huling araw na pandaraya ni Satanas, ay isang personal na kaugnayan kay Cristo at isang matibay na batayan sa mga aral ng Biblia. Kabilang dito ang itinuturo nito tungkol sa kamatayan, anuman ang maaaring subukang sabihin sa atin ng ating mga mata at tainga at puso.

_*Pag-aralan ang liksyon sa linggong ito, base sa kapitulo 31–34 ng The Great Controversy, bilang paghahanda sa Sabbath, Hunyo 8._