---
title:  Kamatayan sa Bagong Tipan
date:   04/06/2024
---

`Basahin ang Juan 11:11–14, 21–25; 2 Timoteo 1:10; 1 Corinto 15:51–54; at 1 Tesalonica 4:15-17. Paano inilarawan ng Bagong Tipan ang kamatayan kung ihahambing sa Lumang Tipan?`

Parehong ginagamit ng Luma at Bagong Tipan ang simbolismo ng kamatayan bilang isang pagtulog. Hindi bababa sa limampu't tatlong beses sa Biblia ang salitang “tulog” ay itinumbas sa kamatayan. Sumang-ayon ang mga manunulat ng Biblia na walang gising na pag-iral sa isang imortal na kaluluwa na umalis agad sa katawan pagkatapos ng kamatayan.

Ang Bagong Tipan ay nagdaragdag ng karagdagang dimensyon, isa na ipinahiwatig sa Luma: ang maluwalhating pagkabuhay-na-mag-uli sa pagbabalik ni Cristo.

Binibigyang-diin ng mga Ebanghelyo na ang buhay na walang hanggan ay kay Cristo lamang. Ang lahat ng mga demonyo sa impiyerno ay hindi maaaring pagnakawan ang mga mananampalataya ng kanilang katiyakan ng buhay na walang hanggan. Dinaig ni Cristo ang kamatayan sa krus. Hindi na kayang pigilan ng libingan ang mga biktima nito. Ang muling pagkabuhay ni Cristo ang garantiya na ang lahat ng mananampalataya balang-araw sa Kanyang pagbabalik ay bubuhaying muli mula sa libingan.

Tingnan ang mga salitang ito ni Pablo: “Sapagkat kung ang mga patay ay hindi bumangon, si Cristo man ay hindi muling binuhay. Kung si Cristo ay hindi muling binuhay, ang inyong pananampalataya ay walang kabuluhan; kayo’y nananatili pa rin sa inyong mga kasalanan! Kung gayon, ang mga namatay kay Cristo ay napahamak” (1 Corinto 15:16–18). Paano maiintindihan ng isang tao ang mga talatang ito kung ang patay, sa kamatayan, ay nasa kaligayahan ng langit? Ano ang ibig sabihin ni Pablo na sila ay “napahamak” kung, sa katunayan, sila ay nasa langit na?

Sa halip, ang buong punto ni Pablo ay ang muling pagkabuhay ni Cristo ang pundasyon ng ating pagkabuhay na mag-uli, at kung wala ang muling pagkabuhay, “ang inyong pananampalataya ay walang kabuluhan; kayo ay nasa inyong mga kasalanan pa rin,” at ang mga patay ay nananatili sa lupa, mga napahamak.

Ang mga talatang ito ay ganap na akma sa iba pang mga teksto ng Biblia tungkol sa pag-asa na mayroon tayo sa pagkabuhay na mag-uli sa pagbabalik ni Jesus, kung saan tatanggap tayo ng “manang hindi nasisira, walang dungis, at hindi kumukupas, na inilaan sa langit para sa inyo” (1 Pedro 1: 4). Gayunpaman, kung ang mga patay ay nasa langit na, bakit binanggit ni Pedro ang isang mana na “nakalaan sa langit” para sa atin? Maliwanag, ang mga mananampalataya sa Bagong Tipan ay sabik na umaasa sa pagdating ni Cristo at sa muling pagkabuhay ng mga patay, at ang pag-asang ito ay nagbigay inspirasyon sa kanila para maging tapat sa kabila nang mga pagsubok sa buhay.

`Bakit ang pagkabuhay-na-mag-uli ay isang napakalakas na pag-asa para sa pananampalatayang Kristiyano? Paano kung mayroon tayong krus ngunit walang muling pagkabuhay? Ano ang pag-asa natin? Kung gayon, bakit ang pagkabuhay-na-mag-uli ay isang mahalagang bahagi ng ating pananampalataya?`