---
title:  Ang Milenyo sa Lupa
date:   25/06/2024
---

Ang Apocalipsis 19 ay nagtatapos sa isang dramatikong paglalarawan ng pagbabalik ni Jesus at ang pagkawasak ng masasama. Pero hindi pa tapos ang kuwento. Ipinakilala sa atin ng Apocalipsis 20 ang isang yugto na tumatagal ng 1,000 taon, na kilala bilang “milenyo.”

`Basahin ang Apocalipsis 20:1-3. Ano ang kapalaran ni Satanas sa pagbabalik ni Jesus?`

Ang mga pagsasalarawan sa Apocalipsis 20:1-3 ay simboliko. Si Satanas ay hindi literal na nakagapos ng kadena at ikinulong sa isang hukay. Sa loob ng 1,000 taon, siya ay nakakulong sa nakatiwangwang, lupang walang tao, na natatalian ng mga pangyayari na siya mismo ang lumikha. Sa 2 Pedro 2:4, mababasa natin na si Satanas at ang kanyang mga anghel ay inilaan para sa kaparusahan sa pamamagitan ng “mga tanikala ng kadiliman.” Si Satanas ay ikukulong sa lupa sa pamamagitan ng isang tanikala ng mga pangyayari, na walang sinumang tutuksuhin. Sa loob ng 1,000 taon, makikita niya ang kawasakan, kasiraan, at kapahamakan na nilikha ng kanyang paghihimagsik.

Ang salitang Griyego na isinalin na “di-matarok na kalaliman” ay ang kaparehong salita kung saan natin nakuha ang ating salitang Ingles, abyss. Ito rin ang parehong salita na ginamit sa Septuagint, ang Griyegong salin ng Lumang Tipan, upang ilarawan ang lupa sa Paglalang. “Ang lupa ay walang anyo, at walang laman; at binalot sa kadiliman ang kalaliman” (Genesis 1:2). Sa Septuagint, ang salitang “malalim” dito ay ang salitang Griyego na abyssos, “kalaliman.” Inilalarawan nito ang isang nakatiwangwang na lupa. Ang “di-matarok na kalaliman” ay hindi isang kuweba sa ilalim ng lupa o ilang nakabukang bangin sa isang lugar sa labas ng sansinukob. Ang gawain ng kasalanan at pagkawasak ni Satanas, kasama ang napakalaking kaguluhan bago ang Ikalawang Pagparito, ay nagbalik sa mundo sa isang madilim, hindi organisadong kumpol tulad ng kalagayan nito sa simula ng paglalang.

`Basahin ang Jeremias 4:23-26, Jeremias 25:33, at Isaias 24:1, 3, 5. Paano inilarawan ng mga propeta sa Biblia ang eksenang ito?`

Ang mga propeta dito ay binibigyang-diin ang mapanirang pagkawasak sa ikalawang pagdating ni Cristo at walang taong naiwan sa lupa sa loob ng isang libong taon. Si Satanas at ang kanyang masasamang anghel ay naiwan upang pagnilay-nilayan ang kapahamakan na dulot ng kanyang paghihimagsik. Ang buong sansinukob ay muling kinikilala na ang kabayaran ng kasalanan ay kamatayan. Hinarap ng Diyos ang problema sa kasalanan upang hindi na ito muling bumangon pa (Nahum 1:9). May tatlong pangunahing paraan kung paano ito ginagawa ng Diyos. Una, inihayag Niya ang Kanyang walang limitasyong pag-ibig, marubdob na pagnanais, at walang humpay na pagsisikap na iligtas ang lahat ng sangkatauhan. Ikalawa, inihayag Niya ang Kanyang katarungan, pagiging patas, at katuwiran. Ikatlo, pinahintulutan Niya ang sansinukob na makita ang pinakahuling resulta ng kasalanan at paghihimagsik.