---
title:  Ang Pagtatagumpay ng Pag-ibig ng Diyos
date:   22/06/2024
---

### Basahin Para sa Pag-aaral sa Linggong Ito
Apocalipsis 22:11, 12; Jeremias 30:5-7; Awit 91:1-11; Jeremias 25:33; Apocalipsis 21:2; Apocalipsis 20:11-15.

> <p>Talatang Sauluhin</p>
> “At narinig ko ang isang malakas na tinig na mula sa trono na nagsasabi, ‘Masdan ninyo, ang tabernakulo ng Diyos ay nasa mga tao. Siya’y maninirahang kasama nila, at sila’y magiging bayan niya. Ang Diyos mismo ay makakasama nila at siya’y magiging Diyos nila. At papahirin niya ang bawat luha sa kanilang mga mata, at hindi na magkakaroon ng kamatayan: hindi na rin magkakaroon pa ng dalamhati, o ng pagtangis man, o ng kirot man, sapagkat ang mga unang bagay ay lumipas na’ ” (Apocalipsis 21:3, 4). 

Maaari nating harapin ang hinaharap nang may pusong puno ng pag-asa. Bagama't dumarating ang mga hamon, anuman ang pagdurusa na dapat nating pagdaanan, anuman ang hirap na kailangan nating tiisin, anuman ang kalungkutan na ating nararanasan, kung may pag-asa tayo na darating ang isang mas magandang araw, mabubuhay tayo ngayon nang may kahulugan, layunin, at kagalakan. Si Franklin D. Roosevelt ay pangulo ng Estados Unidos mula 1933-1945, ang isa sa pinakamahirap na panahon ng kasaysayan ng Estados Unidos. Siya ay naparalisa ng polio at hindi makalakad nang walang tulong. Minsan ay isinulat niya, “Palagi nating pinanghahawakan ang pag-asa, ang paniniwala, ang pananalig na mayroong isang mas magandang buhay, isang mas mahusay na mundo, sa kabila ng naaabot-ng-tanaw.” Si Albert Einstein, ang isa sa pinakamatalinong tao sa mundo, ay sumulat, “Matuto mula sa kahapon, mabuhay para sa ngayon, umasa para sa bukas.” Si Alfred Lord Tennyson, isang tanyag na makatang Ingles noong panahon ng paghahari ni Reyna Victoria, ay minsang sumulat, “Ang pag-asa ay ngumiti mula sa hangganan ng darating na taon, bumubulong na ‘ito ay magiging mas masaya.’ ”

Sa huling liksyon ng quarter na ito, makikita natin ang matatag na pag-ibig ni Cristo sa pinakakapana-panabik na panahon sa kasaysayan ng sansinukob at ang Kanyang kumpleto at ganap na tagumpay sa malaking tunggalian sa pagitan ng mabuti at masama. Ang huling aklat ng Biblia, ang Apocalipsis, ay nagbibigay sa atin ng pag-asa para ngayon, bukas, at magpakailanman.

_*Pag-aralan ang liksyon sa linggong ito, base sa kapitulo 39-42 ng The Great Controversy, bilang paghahanda sa Sabbath, Hunyo 29._