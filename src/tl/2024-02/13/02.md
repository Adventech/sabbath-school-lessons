---
title:  Pag-asa sa Panahon ng Kaguluhan
date:   23/06/2024
---

`Basahin ang Apocalipsis 22:11, 12; Daniel 12:1, 2; at Jeremias 30:5-7. Anong mga kaganapan ang mangyayari bago ang ikalawang pagbabalik?`

Ang pagsasara ng probasyon ng tao ay sinusundan ng panahon ng kabagabagan “ ‘na hindi pa nangyari kailanman mula nang magkaroon ng bansa hanggang sa panahong iyon.’ ” Inilalarawan ng Apocalipsis 16 ang pitong huling salot na ibubuhos sa masamang sanlibutan. Ngunit, gaya ng mga salot na bumagsak sa Ehipto, ang bayan ng Diyos ay ipagsasanggalang mula sa kanila. Pansinin ang pangako sa Daniel: “Sa panahong iyon ay maliligtas ang iyong bayan, bawat isa na ang pangalan ay matatagpuang nakasulat sa aklat” (Daniel 12:1). Ito ay tiyak na tumutukoy sa “aklat ng buhay” (tingnan ang Filipos 4:3; Apocalipsis 13:8; Apocalipsis 20:12, 15; Apocalipsis 22:19). Kung tayo ay nanatiling tapat kay Jesus, ang ating mga pangalan ay hindi mabubura sa aklat ng buhay (Apocalipsis 3:5).

`Basahin ang 1 Juan 3:1-3; Juan 8:29; at Juan 14:30. Ano ang tanging sapat na paghahanda para sa darating na panahon ng kaguluhan?`

Sa panahon ng kaguluhan, ang bayan ng Diyos ay may personal at napakalalim na kaugnayan kay Jesus na walang anumang bagay na makakapagpabago nito. Ang kanilang lubos na hangarin ay masiyahan Siya sa lahat ng bagay upang, sa pamamagitan ng gawain ng Banal na Espiritu, sila ay maging dalisay gaya Niya na dalisay. Walang anuman sa puso ni Cristo na tumugon sa mga panlilinlang ni Satanas. Maaari din nating ipakita ang aspetong ito ng Kanyang karakter.

`Basahin ang Awit 27:5, Awit 91:1-11, at Apocalipsis 3:10-12. Anong nakapagpapatibay na mga pangako ang ibinibigay sa atin ng Diyos para sa panahon ng kaguluhan?`

May ilan na hindi naiintindihan ang konsepto ng pamumuhay sa panahon ng kaguluhan nang walang tagapamagitan. Ititigil ni Jesus ang Kanyang pamamagitan sa santuwaryo sa langit kapag ang lahat ay nakagawa na nang kanilang huling desisyon para o laban sa Kanya. Ngunit hindi ito nangangahulugan na tayo ay nag-iisa sa panahong ito na nagtitiwala sa ating sariling lakas. Tiniyak sa atin ni Jesus na Siya ay makakasama nating palagi (Mateo 28:20). Ang pananampalataya ay nagtitiwala kapag hindi nito nakikita at naniniwala kahit gumuho na ang mundo sa paligid natin. Sa panahon ng kabagabagan, lumalakas ang ating pananampalataya at ang pananabik natin sa walang-hanggan ay lumalago kaya ang tanging hangarin natin ay makasama si Jesus magpakailanman.