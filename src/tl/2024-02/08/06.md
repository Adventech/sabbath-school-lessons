---
title:  Si Jesus, ang Ating Tagapagtanggol sa Paghuhukom
date:   23/05/2024
---

`Basahin ang Hebreo 10:9–14. Anong pagkakaiba ang ipinakikita ng talatang ito sa pagitan ng ministeryo ng saserdote sa santuwaryo sa lupa at ng ministeryo ni Jesus sa santuwaryo sa langit?`

Minsan at para sa lahat, si Cristo ay namatay sa krus bilang isang perpektong handog para sa kasalanan. Ang Kanyang paglilingkod bilang saserdote sa santuwaryo sa langit ang nagpapabanal sa atin. Ngayon, dahil sa pagpasok sa Kabanal-banalang Dako, Siya ay tumatayo bilang ating Tagapagtanggol sa paghuhukom (tingnan ang 1 Juan 2:1). “Si Cristo, na inihandog na minsan upang dalhin ang mga kasalanan ng marami, ay nagpakita sa ikalawang pagkakataon, hindi upang harapin ang kasalanan, kundi upang iligtas ang mga sabik na naghihintay sa kanya” (Hebreo 9:28). Sa pamamagitan ng Kanyang sakripisyo at tagapamagitan, ang kasalanan ay hinarap. Ngayon ay muli Siyang paparito para sa mga “nagmamahal sa kanyang pagpapakita” (2 Timoteo 4:8).

`Basahin ang Hebreo 6:19, 20. Bakit Niya tayo inaanyayahan na sumunod sa Kanya, at ano ang matutuklasan natin habang sumusunod tayo?`

“Ang pamamagitan ni Cristo para sa tao doon sa santuwaryo sa itaas ay kasing halaga sa plano ng kaligtasan tulad rin ng Kanyang kamatayan sa krus. Sa pamamagitan ng Kanyang kamatayan ay sinimulan Niya ang gawaing iyon na pagkatapos ng Kanyang muling pagkabuhay ay umakyat Siya upang tapusin doon sa langit. Dapat tayong pumasok sa loob ng tabing sa pamamagitan ng pananampalataya, ‘na doo’y naunang pumasok para sa atin si Jesus.’ Hebreo 6:20. Doon nababanaag ang liwanag mula sa krus ng Kalbaryo. Doon ay maaari tayong magkaroon ng mas malinaw na pananaw sa mga misteryo ng pagtubos. Ang kaligtasan ng tao ay naisasakatuparan sa pamamagitan ng walang katumbas na halaga ng kabayaran sa langit; ang sakripisyong ginawa ay katumbas ng pinakamalawak na hinihingi ng isang nilabag na utos ng Diyos. Binuksan ni Jesus ang daan patungo sa trono ng Ama, at maihaharap sa Diyos sa pamamagitan ng Kanyang pamamagitan, ang taos-pusong pagnanais ng lahat ng lumalapit sa Kanya nang may pananampalataya.”—Ellen G. White, The Great Controversy, p. 489.

Ang plano ng kaligtasan ay isang kumpletong plano para lutasin ang malaking tunggalian at iligtas ang planetang ito mula sa pagkakahawak ni Satanas. Ang buhay ni Jesus ay nagpahayag ng pag-ibig ng Diyos sa isang nangangailangang mundo at isang nagmamasid na sansinukob. Ang Kanyang kamatayan ay naghayag ng kasuklam-suklam na kasalanan at naglaan ng kaligtasan para sa lahat ng sangkatauhan. Ang Kanyang pamamagitan sa santuwaryo sa langit ay nagbibigay ng mga benepisyo ng pagtubos sa bawat isa na umaabot sa pamamagitan ng pananampalataya upang tanggapin sila.

`Paano nauugnay ang kamatayan ni Cristo sa krus sa Kanyang pamamagitan sa santuwaryo sa langit, at bakit napakahalaga ng paghuhukom sa panukala ng kaligtasan?`