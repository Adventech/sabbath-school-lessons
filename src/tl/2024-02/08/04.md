---
title:  Dumating na ang Paghuhukom
date:   21/05/2024
---

`Ihambing ang Daniel 7:9, 10 sa Apocalipsis 14:6, 7. Ano ang pagkakapareho sa pagitan ng dalawang talatang ito?`

Ang paghuhukom ay isang kilalang tema sa buong Biblia. “Sapagkat dadalhin ng Diyos ang bawat gawa sa paghuhukom, pati ang bawat lihim na bagay, maging ito’y mabuti o masama” (Eclesiastes 12:14). Itinuro ni Jesus ang Kanyang mga tagapakinig sa isang hinaharap na panahon ng paghuhukom, kung saan “sa araw ng paghuhukom ay pananagutan ng mga tao ang bawat salita na binigkas na walang-ingat” (Mateo 12:36). Idinagdag pa ni apostol Pablo, “Siya ang magdadala sa liwanag sa mga bagay na sa ngayon ay nakatago sa kadiliman, at ibubunyag ang layunin ng mga puso” (1 Corinto 4:5). Sinabi ng anghel na mensahero kay Juan, “Dumating na ang oras ng Kanyang [Diyos] paghuhukom” (Apocalipsis 14:7).

`Basahin ang Apocalipsis 22:10–12. Sa pagbabalik ni Jesus, ano ang kapalaran ng sangkatauhan? Anong malinaw na deklarasyon ang ginawa kay Juan?`

Dahil si Cristo ay dumating upang ibigay ang Kanyang mga huling gantimpala, dapat ay may paghuhukom bago iyon, upang ipakita kung sino ang tatanggap ng karampatang gantimpala pagdating Niya. Sa pagbabalik ni Cristo, wala nang pangalawang pagkakataon pa. Ang bawat tao ay may sapat na impormasyon upang gawin ang kanilang pangwakas, hindi na mababawing desisyon para o laban kay Cristo.

`Basahin ang Mateo 25:1–13. Bakit naiiba ang kaugnayan ni Jesus sa dalawang magkaibang grupo ng mga mananampalataya?`

“Kapag ang gawain ng pagsisiyasat ay natapos na, kapag ang mga kaso ng mga taong sa lahat ng kapanahuna’y nag-aangking mga tagasunod ni Cristo ay nasuri at napagpasiyahan na, sa gayon, at sa gayong pagkakataong lamang, ang palugit ay magsasara, at ang pintuan ng awa ay magsasara rin. Kaya sa isang maikling pangungusap, ‘Sila na handa ay pumasok na kasama Niya sa kasalan: at ang pinto ay isinara,’ tayo ay dinadala hanggang sa huling paglilingkod ng Tagapagligtas, hanggang sa oras na ang dakilang gawain para sa kaligtasan ng tao ay matapos.”—Ellen G. White, The Great Controversy, p. 428.

`Hindi natin dapat katakutan ang paghuhukom. Sa pamamagitan ni Cristo, atin ang pagpapatawad, atin ang kalayaan sa pagkakasala, atin ang kapangyarihang mamuhay na may kabanalan, at atin ang huling tagumpay.`