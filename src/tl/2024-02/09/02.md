---
title:  Ang Santuwaryo at ang Kautusan
date:   26/05/2024
---

`Basahin ang Apocalipsis 11:19, Exodo 25:16, Exodo 31:18, at Apocalipsis 12:17. Ano ang ipinahihiwatig ng mga talatang ito na nasa Kaban ng Tipan sa Kabanal-banalang Dako ng santuwaryo?`

Ang Araw ng Pagtubos ay isang araw ng paghuhukom. Ang buong Israel ay inutusang makibahagi sa kaganapang ito sa pamamagitan ng pagsisisi, pagsiyasat ng kaluluwa, at pag-iwas sa lahat ng gawain (tingnan sa Levitico 23:29–31). Sa araw lamang na ito, papasok ang dakilang saserdote sa Kabanal-banalang Dako upang gumawa ng pagtubos para sa kasalanan. Doon, sa pinakaloob na bahagi ng santuwaryo, ay ang Kaban ng Tipan. Sa loob ng kaban ay naroon ang Sampung Utos ng Diyos, na nakasulat sa mga tapyas na bato. Ang gintong takip ng kaban ay tinawag na luklukan ng awa, kung saan ang dugo ay iwinisik upang linisin ang santuwaryo mula sa kasalanan. Ang presensya ng Diyos ay nahayag sa kaluwalhatian ng Shekinah sa itaas ng luklukan ng awa. Ang bawat hain na inialay ay nagpahayag ng awa ng Diyos sa makasalanang mga tao, ngunit ang Araw ng Pagtubos ay nagpapakita na ang kasalanan ay inaalala hanggang sa araw ng paghuhukom (Hebreo 10:3) at ito ay tunay na maaalis lamang sa pamamagitan ng pananampalataya sa dugo ni Cristo upang malinis mula sa kasalanan (1 Pedro 1:18, 19). Doon, sa piling ng Diyos, ang awa at katarungan ay magandang pinagsama.

Sa pagtingin sa santuwaryong nasa langit, nakita ni apostol Juan na “nabuksan ang templo ng Diyos” at ang “kaban ng Kanyang tipan” ay inihayag (Apocalipsis 11:19). Idinagdag ng The Great Controversy ang komentong ito: “Sa loob ng kabanal-banalang dako, sa santuwaryo sa langit, ang banal na utos ay banal na itinalaga—ang utos na sinalita mismo ng Diyos sa gitna ng mga kulog ng Sinai at isinulat ng Kanyang sariling daliri sa mga tapyas ng bato. Ang utos ng Diyos sa santuwaryo sa langit ay ang dakilang orihinal, kung saan ang mga alituntuning nakasulat sa mga tapyas ng bato at itinala ni Moises sa Pentateuch ay isang hindi nagkakamaling salin. Yaong mga nakaabot sa pagkaunawa sa mahalagang puntong ito ay naakay upang makita ang banal, at hindi nagbabagong katangian ng banal na utos.”—Ellen G. White, The Great Controversy, p. 434.

Habang pinag-aralan ng mga unang mananampalatayang Adventista ang turo ng Biblia tungkol sa santuwaryo, napagtanto nila ang kahalagahan ng utos ng Diyos at ng Sabbath na nasa puso ng utos ng Diyos. Nangatwiran sila na kung ang utos ng Diyos ay inilarawan sa Kaban ng Tipan sa santuwaryo sa langit, tiyak na hindi ito maaaring winalang-halaga sa krus.

`Isipin ang Sabbath, na, sa isang libong milya kada oras, ay dumarating sa atin bawat linggo, at walang pagpapaliban. Ano ang dapat sabihin nito sa atin tungkol sa kahalagahan ng doktrina ng paglikha? Anong iba pang doktrina ang may gayong napakalakas, at paulit-ulit na paalala?`