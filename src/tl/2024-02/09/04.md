---
title:  Ang Sabbath at ang Kautusan
date:   28/05/2024
---

`Basahin ang Apocalipsis 14:6, 7; Apocalipsis 4:11; Genesis 2:1–3; at Exodo 20:8–11. Ano ang relasyon ng Paglikha, ng Sabbath, at ng Utos ng Diyos?`

Ang Paglikha ay nagsasaad ng ating halaga sa paningin ng Diyos. Hindi tayo nag-iisa sa sansinukob—isang maliit na butil ng kosmikong alikabok—hindi rin tayo isang genetic na aksidente. Sa madaling salita, ang karaniwang pang-agham na senaryo ng pinagmulan ng buhay, na kinuha ng news media at popular na kultura, ay nagpapakita ng pananaw nang ating pinagmulan na sa lahat ng kaparaanan ay hindi tugma sa kuwento ng Biblia.

Nandito tayo dahil nilikha tayo ni Jesus. At Siya ay karapat-dapat lamang para sa ating pagsamba hindi lamang dahil nilikha Niya tayo kundi dahil tinubos rin Niya tayo. Ang Paglikha at Pagtubos ay nasa puso ng lahat ng tunay na pagsamba. Samakatuwid, ang Sabbath ay mahalaga sa pag-unawa sa plano ng kaligtasan. Ang Sabbath ay nagsasalita tungkol sa pangangalaga ng Lumikha at pagmamahal ng isang Manunubos.

Sa pagtatapos ng linggo ng Paglikha, nagpahinga ang Diyos sa kagandahan at kadakilaan ng mundong Kanyang ginawa. Nagpahinga rin siya bilang halimbawa sa atin. Ang Sabbath ay isang lingguhang pagtigil upang purihin ang Isa na lumikha sa atin. Sa pagsamba natin sa Sabbath, binubuksan natin ang ating mga puso upang matanggap ang natatanging pagpapalang inilagay Niya sa araw na iyon at hindi inilagay sa ibang araw.

Itinuturo tayo ng Sabbath sa isang Manlilikha na labis na nagmamahal sa atin anupa’t hindi tayo iniwan noong tayo ay naanod-palayo sa Kanyang layunin para sa atin. Ang Sabbath ay isang walang hanggang simbolo ng ating pamamahinga sa Kanya. Ito ay isang espesyal na tanda ng katapatan sa Lumikha (Ezekiel 20:12, 20). Ito ay simbolo ng kapahingahan, hindi ng mga gawa; ng biyaya, hindi ng legalismo; ng katiyakan, hindi ng paghatol; ng pag-asa sa Diyos para sa kaligtasan, at hindi sa ating sarili. Ang tunay na kapahingahan sa Sabbath ay ang natitirang biyaya sa mapagmahal na mga bisig ng Isa na lumikha sa atin, ang Isa na tumubos sa atin, at ang Isa na muling darating para sa atin.

Ang mensahe ng Apocalipsis 14, ang panghuling-panahong mensahe ng Diyos para sa mundo, ay nananawagan sa mga tao na magpahinga sa Kanyang pagmamahal at pangangalaga sa bawat Sabbath. Tinatawag tayo nito na alalahanin ang Isa na lumikha sa atin at bigyan Siya ng kaluwalhatian. Ang pag-iingat sa Sabbath ay isa ring nag-uugnay na tanikala sa pagitan ng kasakdalan ng Eden at ng kaluwalhatian ng darating na bagong langit at ng bagong lupa. Ipinapaalala nito sa atin na isang araw ay maibabalik ang mga karangyaan ng Eden.

`Karamihan sa mga Seventh-day Adventist ay nahaharap sa paratang ng pagiging legalista, at ang paratang na iyon ay kadalasang nauugnay sa ating pangingilin ng Sabbath. Talakayin ang Sabbath bilang simbolo ng Pagtubos at katuwiran sa pamamagitan ng pananampalataya. Bakit ang pagsunod sa utos ng Diyos na magpahinga ay nag-aakay sa mga tao na isiping sinusubukan nating gumawa para maligtas patungo sa langit?`