---
title:  Ang Mensahe ng Tatlong Anghel
date:   30/05/2024
---

Sa Apocalipsis 14:7, ang unang anghel ay sumigaw ng malakas na tinig, “Matakot kayo sa Diyos at magbigay luwalhati sa Kanya, sapagkat dumating na ang oras ng Kanyang paghuhukom; at sambahin ninyo ang gumawa ng langit, ng lupa, ng dagat at ng mga bukal ng tubig.” Ang panawagan ng langit ay ibigay natin ang ating pinakamataas na katapatan at taos-pusong pagsamba sa Lumikha sa liwanag ng nalalapit na paghuhukom.

Ipinahayag ng ikalawang anghel, “Bumagsak, bumagsak ang dakilang Babilonia, na siyang nagpainom sa lahat ng bansa ng alak ng poot ng kanyang pakikiapid” (Apocalipsis 14:8). Ang Babilonia ay kumakatawan sa isang bumagsak na sistema ng relihiyong tumalikod na tumanggi sa mensahe ng unang anghel bilang pagsang-ayon sa isang huwad na sistema ng pagsamba. Kaya naman nagbabala ang Apocalipsis 14:9-11 laban sa pagsamba sa “hayop at sa kanyang larawan.” Dalawang magkasalungat na pagpipilian ang ipinakita rito—pagsamba sa Lumikha o pagsamba sa halimaw. Bawat tao sa planetang Lupa ay gagawa ng kanilang panghuli at hindi na mababawing desisyon kung kanino nila iuukol ang kanilang lubos na pakikipag-alyansa—kay Jesus o kay Satanas.

`Basahin ang Apocalipsis 14:12. Ano ang dalawang kinikilalang katangian ng mga tumatangging sumamba sa halimaw? Bakit kapwa sila mahalaga?`

Ang Diyos ay magkakaroon ng bayan sa huling-panahon na tapat sa Kanya sa harap ng pinakamatinding pagsalungat at pinakamabangis na pag-uusig sa kasaysayan ng mundo. Sa pamamagitan ng kaloob ng katuwiran ni Cristo, mamumuhay sila ng isang masunuring buhay na puno ng biyaya. Ang pagsamba sa Lumikha ay tuwirang sumasalungat sa pagsamba sa halimaw at ipinahayag sa pagsunod sa mga utos ng Diyos. Ang huling labanang ito tungkol sa katapatan kay Cristo o sa katapatan sa kapangyarihan ng halimaw ay nakasentro sa pagsamba, at sa puso ng malaking tunggaliang ito sa pagitan ng mabuti at masama ay ang Sabbath.

Ang mga tapat na tagasunod na ito ng Tagapagligtas ay hindi lamang magkakaroon ng pananampalataya “kay” Jesus, kundi magkakaroon din sila ng pananampalataya “ni” Jesus. Ang pananampalataya ni Jesus ay isang pananampalatayang napakalalim, nagtitiwala, lubos na nakatuon, na hindi matitinag ng lahat ng mga demonyo sa impiyerno at lahat ng mga pagsubok sa lupa. Ito ay isang pananampalataya na nagtitiwala sa panahong hindi nito nakikita, naniniwala sa panahong hindi kayang bigyang katuwiran kung bakit, at umaasa sa panahong hindi nito naiintindihan. Ang “pananampalataya ni Jesus” na ito ay mismong isang kaloob na natatanggap natin sa pamamagitan ng pananampalataya. Dadalhin tayo nito palampas sa hinaharap na krisis. Kapag ang huling krisis ay nagsimula at naharap tayo sa isang pang-ekonomiyang pagbabawal, pag-uusig, pagkabilanggo, at mismong kamatayan, ang pananampalataya ni Jesus ay magdadala sa atin sa mga huling oras ng mundo hanggang sa bumalik si Jesus.

`Paano inihahanda ng Diyos ang iyong pananampalataya ngayon para sa kung anong darating sa hinaharap?`