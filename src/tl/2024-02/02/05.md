---
title:  Pangangalaga sa Komunidad
date:   10/04/2024
---

Ang sinaunang Kristiyanong iglesya ay lumago hindi lamang dahil sa ang mga miyembro nito ay nangaral ng ebanghelyo kundi dahil ipinamuhay nila ang ebanghelyo. Ginawa ng mga mananampalataya ang gawain ni Cristo na “nilibot ang buong Galilea, na nagtuturo sa mga sinagoga nila, at ipinangangaral ang ebanghelyo ng kaharian, at nagpapagaling ng lahat ng sakit at ng lahat ng karamdaman na nasa mga tao” (Mateo 4:23). Si Jesus ay nagmalasakit, matinding nagmalasakit sa mga tao, at gayundin ang iglesya ng Bagong Tipan. Ang di-makasariling pag-ibig na ito at ang pangako sa pagtugon sa mga pangangailangan ng tao kasama ng pagbabahagi ng mabuting balita ng ebanghelyo sa kapangyarihan ng Banal na Espiritu ang gumawa ng matinding epekto sa mundo noong mga unang siglo ng iglesya ng Kristiyano.

`Basahin ang Mga Gawa 2:44–47, Mga Gawa 3:6–9, at Mga Gawa 6:1–7. Bagaman iba-iba ang mga pangyayari, anong mga simulain ang matututunan natin mula sa mga talatang ito tungkol sa tunay na Kristiyanismo?`

Ang mga mananampalatayang ito sa Bagong Tipan ay sumunod sa modelo ni Cristo, na gaya ng ipinahayag ni Pedro ay “binuhusan . . . ng Espiritu Santo at ng kapangyarihan, kung paanong naglilibot siya na gumagawa ng mabuti at nagpapagaling sa lahat ng pinahihirapan ng diyablo, sapagkat kasama Niya ang Diyos” (Mga Gawa 10:38). Ang iglesya ni Cristo ay ang Kanyang katawan sa lupa, at ito rin, sa mga unang siglong ito ay nagpahayag nang may sakripisyong pag-ibig at pagmamalasakit ni Cristo para sa nasasaktan, at nawasak na sangkatauhan. Ang mga mananampalatayang ito ay mga buhay na halimbawa ng habag ni Cristo.

Sa malaking tunggalian na nagaganap sa sansinukob, nais ng diyablo na sirain ang imahe ng Diyos sa sangkatauhan. Ang layunin ng ebanghelyo ay muling ibalik ang larawan ng Diyos sa sangkatauhan. Kasama sa pagpapanumbalik na ito ang pisikal, mental, emosyonal, at espirituwal na pagpapagaling.

Sa Juan 10:10, inihayag ni Jesus ang Kanyang plano para sa bawat isa sa atin.

“Ang magnanakaw ay dumarating lamang upang magnakaw, pumatay, at pumuksa. Ako’y pumarito upang sila’y magkaroon ng buhay, at magkaroon nito nang may kasaganaan.” Nais niya na tayo ay maging malusog sa pisikal, alerto sa pag-iisip, matatag sa emosyon, at buo sa espirituwal.

Ito ay totoo lalo na sa liwanag ng Kanyang ipinangakong pagbabalik. Ang mundong ito ay nahaharap sa isang napakalaking krisis. Ang mga sariling hula ni Jesus sa Mateo 24 at Lucas 21 ay hinuhulaan ang mga sakuna na magiging kalagayan ng lupa bago ang Kanyang pagbabalik. Kapag kinilos tayo ni Cristo ng Kanyang nagpapagaling na biyaya, ay nananabik tayong mahawakan ang iba sa pamamagitan ng paghipo ni Cristo upang sila ay gumaling. Ipinadala tayo ni Jesus sa isang wasak na mundo bilang mga kinatawan para kay Cristo upang hipuin ang iba ng Kanyang pagmamahal. Ang Kristiyanismo sa Bagong Tipan ay kilala sa kanilang pagmamahal sa isa’t isa at pati sa kanilang mga komunidad.

`Talakayin: Ano ang papel ng iglesya ayon sa pakikipagtulungan kay Cristo para patunayan na mali ang mga paratang ni Satanas?`