---
title:  Isang Pamanang Pag-ibig
date:   11/04/2024
---

`Basahin ang Juan 13:35 at 1 Juan 4:21. Ano ang inihahayag ng mga talatang ito sa liwanag ng hamon ni Satanas sa malaking tunggalian laban sa pamahalaan ng Diyos? Ano ang sinasabi nila sa atin tungkol sa diwa ng tunay na Kristiyanismo?`

Ang pag-ibig ang naging pamantayan ng mga pamayanang Kristiyano noong naunang ilang siglo. Sinabi ni Tertullian: “Ang mga gawa ng isang napakarangal na pag-ibig, higit sa lahat, ang umakay sa marami na bigyan tayo ng bansag. Tingnan ninyo, sabi nila, kung gaano nila kamahal ang isa't isa.” (Tingnan ang Apology 39 ni Terullian na isinalin ni S. Thelwall sa https://www.logoslibrary.org/tertullian/apology/39.html.)

Ang isa sa pinakadakilang pahayag ng pag-ibig ng Diyos ay ipinakita nang ang dalawang mapangwasak na pandemya ay sumapit sa mga unang siglo noong A.D. 160 at A.D. 265. Ang mga Kristiyano ay humakbang pasulong at naglingkod sa mga maysakit at namamatay. Ang mga salot na ito ay pumatay ng laksa-laksa at iniwan ang buong nayon at bayan na halos walang naninirahan. Ang di-makasarili, may pagsasakripisyo, may pagmamalasakit, at may pagmamahal na paglilingkod ng mga Kristiyano ang gumawa ng malaking epekto sa populasyon. Sa paglipas ng panahon, libu-libo, at kalaunan ay daan-daang libo, at pagkatapos ay milyon-milyon sa Imperyo ng Roma ang naging mananampalataya kay Jesus sa panahon ng dalawang epidemyang ito. Ang pagmamahal, pag-aalala, at organisado, walang pag-iimbot na pangangalaga sa mga maysakit at namamatay ay lumikha ng paghanga sa mga mananampalatayang ito at sa Cristo na kanilang kinakatawan.

Ang The Rise of Christianity ni Rodney Stark ay isang makabagong sanaysay ng kasaysayan na naglalarawan sa mga makasaysayang kaganapang ito sa bago at pinahusay na liwanag. Sa loob nito ay inilalarawan niya kung paano noong ikalawang epidemya (A.D. 260) ang buong pamayanang Kristiyano, na kung saan ay marami pa rin ang mga Judio na Kristiyano, ay naging isang mabisang hukbo ng mga nars, na nagbibigay ng mga pangunahing pangangailangan para mabuhay ang naghihirap na komunidad. “Sa kasagsagan ng ikalawang epidemya, noong mga A.D. 260, sa isang liham ng Paskuwa ng Pagkabuhay, si Dionysius ay sumulat ng isang mahabang pagpupugay sa kabayanihang pangangalaga ng mga lokal na Kristiyano, na marami sa kanila ang namatay habang nangangalaga sa iba.

“Karamihan sa ating mga kapatid na Kristiyano ay nagpakita ng walang-hanggang pag-ibig at katapatan, anupa’t hindi nila ipinagkait ang kanilang sarili at iniisip lamang ang isa't isa. Habang walang pakialam sa panganib, tinulungan nila ang mga maysakit, tinugunan nila ang bawat pangangailangan nila at pinaglingkuran sila kay Cristo, at kasama nila ang paglisan sa buhay na ito na mapayapa; sapagkat sila ay nahawahan ng ibang may sakit, na dinadala sa kanilang sarili ang sakit ng kanilang mga kapwa at masayang tinatanggap ang kanilang mga pasakit.”—Rodney Stark, The Rise of Christianity (Princeton, New Jersey: Princeton University Press, 1996), p. 82.

`Ano ang malinaw na mensahe dito para sa atin? Paano tayo matututong mamatay sa sarili upang maipakita rin natin ang parehong di-makasariling espiritu? Hindi ito madali, di ba?`