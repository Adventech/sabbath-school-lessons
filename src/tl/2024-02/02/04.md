---
title:  Katapatan sa Gitna ng Pag-uusig
date:   09/04/2024
---

Sa buong mga unang siglo ng Kristiyanismo, ang simbahang Kristiyano ay mabilis na lumago, sa kabila ng pagkakulong, pagpapahirap, at pag-uusig. Ang mga tapat na mananampalataya, na ganap na nakatuon kay Cristo, na napuspos ng Banal na Espiritu, ay nagpahayag ng Kanyang Salita nang may kapangyarihan; mga buhay ay nabago, at laksa-laksa ang nahikayat.

`Basahin ang Mga Gawa 2:41; Mga Gawa 4:4, 31; Mga Gawa 5:42; at Mga Gawa 8:1–8. Ano ang itinuturo sa atin ng mga talatang ito tungkol sa mga hamon na hinarap ng iglesya sa Bagong Tipan at kung bakit ito lumago nang napakabilis?`

Ang mga alagad ay napaharap sa pananakot (Mga Gawa 4:17), pagkakulong (Mga Gawa 5:17, 18), pag-uusig (Mga Gawa 8:1), at mismong sa kamatayan (Mga Gawa 7:59, Mga Gawa 12:2), ngunit sa kapangyarihan ng Banal na Espiritu ay buong tapang na ipinahayag ang muling nabuhay na Cristo, at ang mga simbahan ay dumami sa buong Judea, Galilea, at Samaria (Mga Gawa 9:31).

Nayanig ang balwarte ng impiyerno. Naputol ang mga tanikala ni Satanas. Ang paganong pamahiin ay gumuho sa harap ng kapangyarihan ng nabuhay na mag-uling Cristo. Ang ebanghelyo ay nagtagumpay sa harap ng napakatinding pagsubok. Hindi na naduwag ang mga alagad sa silid sa itaas. Ang takot ay lumisan na parang aninong napaparam.

Sa halip, napuno ng pananampalataya ang puso ng mga alagad. Isang sulyap sa kanilang muling nabuhay na Panginoon ang nagbago ng kanilang buhay. Binigyan sila ni Jesus ng bagong dahilan para mabuhay. Ang ating Panginoon ay hindi lamang nagbigay sa kanila ng Dakilang Utos (Marcos 16:15), kundi Siya ay nagbigay rin sa kanila ng dakilang pangako, “Ngunit tatanggap kayo ng kapangyarihan pagbaba sa inyo ng Espiritu Santo; at kayo’y magiging saksi Ko sa Jerusalem, at sa buong Judea at Samaria, at hanggang sa kadulu-duluhang bahagi ng lupa” (Mga Gawa 1:8).

Pinasok ng ebanghelyo ang pinakamalayong sulok ng mundo (Colosas 1:23). Bagaman ang pinakahuli sa mga alagad, si Juan, ay namatay sa pagtatapos ng unang siglo. Ang iba ay kinuha ang tanglaw ng katotohanan at ipinahayag ang buhay na Cristo. Si Pliny the Younger, ang gobernador ng Romanong lalawigan ng Bithynia sa hilagang baybayin ng modernong Turkey, ay sumulat kay Emperador Trajan noong A.D. 110. Ang pahayag ni Pliny ay makabuluhan dahil halos walumpung taon na ang nakalipas pagkatapos ng pagpapako sa krus. Inilarawan ni Pliny ang mga opisyal na paglilitis na isinagawa niya upang mahanap at patayin ang mga Kristiyano. Sinabi niya, “para sa maraming tao sa lahat ng panahon, at mga klase at magkaibang kasarian ay nalalagay sa panganib sa pamamagitan ng paratang, at ito ay magpapatuloy. Ang pagkalat ng pamahiing ito [Kristiyanismo] ay lumaganap hindi lamang sa mga lunsod, kundi sa mga nayon at rural na distrito din.”—Henry Bettenson, Documents of the Christian Church (New York: Oxford University Press, 2011), p. 4.

Sa kabila ng pinakamarahas na pag-atake ng diyablo, mabilis na lumago ang iglesya ng Kristiyano.

`Ano ang matututunan natin mula sa unang iglesya na maaaring makatulong sa atin, ang iglesya sa huling panahon?`