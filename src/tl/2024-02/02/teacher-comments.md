---
title:  Komento ng Guro
date:   12/04/2024
---

### Unang Bahagi: Pangkalahatang Ideya

Susing Talata: Isaias 41:10

Pokus ng Pag-aaral: Lucas 19:41, 42; Mateo 23:37, 38; Mateo 24:9, 21, 22; Hebreo 11:35-38; Isaias 41:10; Apocalipsis. 2:10; Gawa 2:44-47; Juan 13:35.

**Panimula**: Noong nakaraang lingo, pinag-aralan natin ang pinagmulan ng malaking tunggalian sa langit at sa lupa. Ngayong linggo nakatuon tayo sa kung paano ang malaking tunggalian ay nagaganap sa buhay, sa kasaysayan, ng bayan ng Diyos, lalo na sa interseksyon ng Juda, ang bayan ng Diyos sa huling bahagi ng Lumang Tipan, kasama ng iglesya, ang bayan ng Diyos sa Bagong Tipan.

**Mga Tema ng Aralin**: Itinatampok ng aralin sa linggong ito ang dalawang pangunahing tema:

Bilang resulta ng pagtanggi nito kay Cristo, ang Juda ay opisyal na nawalan ng katayuan bilang paboritong-bansa at bilang pantanging bayan ng Diyos at nagdurusa sa kakila-kilabot na karanasan ng pagkawasak ng Jerusalem.

Itinatag ng Diyos ang Kanyang bayan, ang nalabi ng Israel, na isinama dito kapwa ang mga Judio at Hentil, at iniligtas ito mula sa mga sakuna na sumapit sa Jerusalem noong A.D. 70. Pinangunahan ng Diyos ang Kanyang iglesya sa mission nito na ipangaral ang ebanghelyo ni Jesu-Cristo, na tinatawagan ang mga tao mula sa lahat ng mga bansa na tanggapin ang mabuting balita at umanib sa Kanyang bagong bayan.

### Ikalawang Bahagi: Komentaryo

**Ilang Mabilis na Katotohanan Tungkol sa Jerusalem**

Ang kakila-kilabot na pagbagsak ng Jerusalem ay maaaring mailarawan, kahit sa isang bahagi, sa mga sumusunod na makasaysayang detalye:

Nawasak ang Jerusalem sa panahon ng Unang Digmaang Judio (A.D. 66-73), ang pagkalipol nito ay nagsimula sa pagtatapos ng paghahari ng emperador Nero (A.D. 54-68). Sumiklab ang digmaan nang si Gessius Florus, ang bagong itinalagang Romanong procurator sa Judea, ay kumuha ng malaking halaga ng salapi mula sa kabang-yaman ng templo sa Jerusalem.

Ang dalawang pangunahing Romanong heneral na ipinadala upang pigilin ang pag-aalsa ay sina Vespasian at ang kanyang anak, si Titus. Kalaunan ay kapwa naging emperador.

Ang pagkubkob sa Jerusalem ay nagsimula ng marubdob sa taong A.D. 70. Sa kalakhang bahagi, sa buong panahon ng pagkubkob, ang mga nagtatanggol sa siyudad ay nagkawatak-watak sa maraming pangkat at naglaban-laban sa isa’t-isa, na nagkaisa lamang upang maitaboy ang napipintong paglusob ng mga Romano.

Ang Jerusalem ay nababantayan ng tatlong pader. Ang unang dalawang pader ay bumagsak sa mga Romano noong Abril ng A.D. 70, at ang pangatlo ay nasira pagkaraan ng ilang buwan, noong Agosto 30. Ang templo ay sinunog sa araw ding iyon.

Ayon sa Judiong mananalaysay na si Josephus, mahigit isang milyong tao ang namatay sa panahon ng pagkubkob ng Jerusalem, at tinatayang 100,000 ang dinalang bihag. Ang Jerusalem at ang templo ay nawasak. Ang samsam na kinuha ng mga Romano mula sa Jerusalem ang pinangtustos sa pagtatayo ng Colosseum, isa sa mga pinaka-binibisitang monumento sa Roma.

Sa pagkawala ng lunsod nito, ang Jerusalem, at ng templo nito, ang Judaismo ay nakaranas ng malaking pagbabago. Ang sentro ng relihiyon ng mga Judio ay lumipat mula sa templo, mga sakrispisyo, at mga pari tungo sa kautusan. Ang mga Saduceo, ang makasaserdoteng klase, ay nawalan ng higit ng kanilang kapangyarihan, at ang Judaismo ay naging rabbinical.

**Ang Pagbagsak ng Jerusalem**

Hindi nagkataon lamang na sinimulan ni Ellen G. White ang Malaking Tunggalian sa kabanata na may pamagat na “Ang Pagkawasak ng Jerusalem.” Naunawaan niya na ang nakalulunos na pangyayaring ito sa bansang Judio ay sentro sa malaking tunggalian at sa pagkakakilanlan at mission ng iglesya. Paano? Upang sagutin ang tanong na ito, dapat nating unang maunawaan kung bakit bumagsak ang Jerusalam.

Mula sa mataas na posisyon ng sekular na kasaysayan, ang Jerusalem at ang ikalawang templo ay nawasak dahil ang mga Judio ay nanghimagsik laban sa pinaka makapangyarihan sa panahong yaon, ang imperyo ng Roma, at walang awang dinurog ng kapangyarihan nito, kapwa bilang isang gawa ng paghihiganti at hadlang sa iba pang may kakayahang maging rebelde. Sa mga siglong lumipas mula nang bumagsak ang Jerusalem, ang mga nananampalatayang Judio sa pangkalahatan ay ipinapaliwanag ang pagkawasak ng Jerusalem bilang isang paraan ng pagdidisiplina na ipinahintulot ng Diyos. Ang ilang mga scholar ng Judaismo ay nagsabi na ang mga Judio ay nagkasala ng paglabag sa kautusan ng Diyos, at naging imoral. Ang iba ay naniniwala na ang mga Judio ay masyadong nagkawatak-watak at nagkabaha-bahagi, na hindi kailanman natuto ng liksyon ng pagkakaisa. Anumang kaso, iningatan ng Diyos ang isang nalabi upang isakatupran ang Kanyang mga layunin.

Gayunman, ang Biblia, lalo na ang Bagong Tipan, ay nagbibigay ng isang kakaibang paliwanag tungkol sa pagkawasak ng templo. Oo, ang paghihimagsik, kasamaan, katiwaliang moral at sosyal, pangloob na pag-aaway at pagkakabahagi, ay mga tiyak na pangunahing dahilan na nagdala sa pagbagsak ng Jerusalem at ng pagkawasak ng templo. Ngunit ang situwasyon na naging dahilan ng trahedyang yaon ay hight na malalim kaysa sa mga dahilang ito lamang. Upang matulungan tayo na maunawaan kung ano ang dahilan ng pagkawasak ng templo, maraming mahahalagang punto, mula sa Luma at Bagong Tipan, ang dapat na maitampok. Kung pagsasama-samahin, ang mga puntong ito ay makatutulong sa atin na maunawaan ang pangunahing dahilan sa pagkawala ng templo: ang pagtanggi ng pamunuan ng Israel kay Cristo at sa tipan ng Diyos.

**Ang Orihinal na Templo**

Una, ang orihinal na templo ng Israel, na itinayo ni Solomon, ay winasak ng mga taga Babilonia, noong 586 B.C., mga 20 taon pagkaraang ang Juda ay masakop ni Nebukadnezar (Daniel 1:1, 2). Ang pagkawasak ay nangyari humigit-kumulang isang daang taon matapos na ang mga Hilagang Israelita ay nahulog sa pagtalikod at nasakop ng mga taga Asiria. Gayunpaman, ang dalawang pangyayaring ito―ang pagkagapi ng Israel at ang pagkawasak ng templo ni Solomon sa pamamagitan ng mga pwersa ng Babilonia—ay hindi nangyari dahil lamang sa nabigong matuto ang bansang Judio kung paano magkaisa o dahil sa pagbabang moral nito. Ang Hilagang Israel ay naglaho bilang bansa dahil tinanggihan nila ang tipan ng Diyos at sumunod sa ibang mga diyos (1 Hari 12:26-33, 2 Hari 17:7-23). Tulad ng Israel, ang Juda ay mayroong masasamang hari at mga tiwaling maharlika na nakahilig sa pagsamba sa diyus-diyosan. Sa paglipas ng panahon, ang mga yugto ng pagsamba sa diyus-diyosan ng Juda ay nadagdagan din sa dalas at sidhi. Gayunpaman, hindi tulad ng Hilagang Israel, ang Juda ay walang permanenteng opisyal na pambansang patakaran na palitan ang relihiyon ng Diyos ng paganismo. Sa kadahilanang ito, pinahintulutan ng Diyos ang pagkawasak ng templo sa Juda at ang kabiserang lungsod nito, noong 586 B.C., at ang pansamantalang pagkabihag ng mga tao nito, bilang isang pamamaraan ng pambansang pagbabago.

**Ang Ikalawang Templo**

Pangalawa, ang ikalawang templo ay nawasak noong taong A.D. 70 sa pamamagitan ng mga Romano, mga 35 taon matapos ipagpaunang sabihin ni Jesus ang sumusunod na tatlong pangyayari: (1) aalisin ng Diyos ang kaharian mula sa Juda at ibibigay ito sa ibang bansa (Mateo 21:43); (2) Ang sambahayan ng Juda (ang templo) ay “iiiwang wasak” (Mateo 23:38); at (3) ang templo ay ganap na mawawasak (Mateo 24:1, 2). Ang dahilan ng tatlong kahatulang ito? Ang pamunuan ng Juda ay hindi lamang nabigo na magkaroon ng bunga ng kaharian ng Diyos (Mateo 21:43) kundi, tulad ng sinaunang Hilagang Israel, ay tulad ng ginawa ng Hilagang Israel noon, sadyang tumangging manatili sa ilalim ng hurisdiksyon at kanlungan ng mga pakpak ng Diyos (Mateo 23:37). Noong A.D. 31, ang mga pinuno ay gumawa ng opisyal, mulat, at sadyang pasya para sa bansang Judio; kanilang tinanggihan ang tipan ng Diyos, ang Kanyang kaligtasan, at ang Kanyang Mesiyas (Mateo 26:1-3, 14-16, 57-68, 27:15-25; Juan 19:1-15). Bilang bunga, ipinahintulot ng Diyos na ang makalupang templo ay mawasak.

**Ang Biyaya ng Diyos**

Pangatlo, ibinigay ng Diyos sa Israel at Juda ang lahat ng biyaya na kailangan para sa pagtubos at pagsasauli bago Niya sila pahintulutang magdusa ng kaparusahan dahil sa pagsira ng Kanyang tipan. Mula sa panahon ni Moises hanggang sa pagkawasak ng ikalawang templo, noong A.D. 70, sa haba ng mahigit na 1500 taon, naranasan ng Juda ang walang humpay na pag-ibig ng Diyos. Sa kabila ng kanilang mga pagkakamali, handa ang Diyos na gumawa sa kanila hangga’t sila ay nagnanais na manatili sa Kanyang tipan at mabago ng Kanyang biyaya at kapangyarihan. Kahit na nang maglaon ay nagpasyang tanggihan ng mga pinunong Judio ang Diyos, na sinundan ng pahayag ni Jesus tungkol sa kanilang pagkawasak, binigyan sila ng Diyos ng mahigit na 35 taon bago Niya isinagawa ang hatol na yaon. Samantalang nasa panahong ito ng palugit, ang mga Kristiyano, tulad ni Pedro (Gawa 2-4), Esteban (Gawa 7), at Pablo (Roma 9-11), ay nagsumamo sa kanila na tanggapin si Jesus bilang ang Mesiyas at makilahok sa bagong tipan ng Diyos. Nakalulungkot na sabihin, sa halip na pakinggan ang mga panawagang ito, tinatakan ng mga pinuno ang kanilang kapasiyahan na tanggihan si Cristo sa pamamagitan ng mabigat na pag-uusig ng mga Kristiyano na nauwi sa pagpatay kay Esteban, noong A.D. 34. Gayunpaman, kahit sa kapasiyahan na itakuwil ang Juda bilang Kanyang kinatawang bansa, ipinagpatuloy ng Diyos na tawagin ang bawat isang Judio na pumasok sa Kanyang bagong tipan, at maligtas sa Kanyang kaharian.

Ang pagbagsak ng Jerusalem, kung gayon, ay naglalarawan ng pakikitungo ng Diyos sa mga makasalanan sa malaking tunggalian. Ang pananaw na ito ay tumutulong upang sagutin ang bahagi ng ating paunang katanungan kung bakit nadama ni Ellen White na ang trahedyang ito ay labis na nasa sentro ng tema ng malaking tunggalian at sa pagkakakilanlan at misyon ng iglesya. Higit pa rito, naunawaan ni Ellen White na ang pagbagsak ng Jerusalem ay tutulong sa atin na maunawaan ang kabaliktaran ng paghuhukom: ang ibig sabihin, ay kung paano ang banal na awa ay maipaaabot sa mga makasalanan habang kasabay nito ay matutugunan ang mga hinihingi ng banal na katarungan. Sa kabilang banda, ang Diyos ay puno ng pag-ibig, kaawaan, pagpapahinuhod, na nagsusumamo sa mga makasalanan na manumbalik sa Kanyang kaharian. Hindi nais ng Diyos na ang mga makasalanan ay mamatay ng ikalawang kamatayan (Ezekiel 33:11). Sa kabilang banda, ang Diyos ay makatarungan at matuwid. Sapagkat Siya ay banal, hindi Niya mahahayaan ang masama sa Kanyang harapan. Gayunpaman, Kanyang igagalang ang huling pasya ng bawat isa na nagnanais gawin ang kanilang gusto, na iniiwan ang kaharian ng Diyos, ang Kanyang tipan, pag-iingat, at bukal ng buhay. Gayunpaman, nagbibigay ang Diyos sa mga makasalanan ng sapat na babala na sila’y mamamatay kung tatanggihan nila ang proteksyon ng Kanyang kaharian at ang mga kahabagan ng Kanyang tipan. Sa labas ng tipan ng Diyos ay walang kagalakan o buhay, sa simpleng dahilan na walang nilkiha ang may buhay, na hindi hiniram at natanggap, sa kanilang mga sarili.

**Ang Panukala ng Kaligtasan**

Pang-apat, sa kabila ng pagkabigo dulot ng pagtataksil sa tipan, ipinagpatuloy ng Diyos ang Kanyang plano ng kaligtasan at ang Kanyang mga gawa upang lutasin ang malaking tunggalian. Ipinangako ng Diyos na si Jesus, na binhi ni Eva (Genesis 3:15), ni Abraham (Genesis 12:2, 3, 7, Galatia 3:16, 29), at ni David (2 Samuel 7:12-15, Marcos 12:35-37), ay magdadala ng kaligtasan sa sangkatauhan, papalayain sila mula sa kaharian ng diyablo, at itatatag na muli ang paghahari ng Diyos sa lupa. Kasabay nito, ipinangako ng Diyos na si Jesus, ang tunay na Kordero ng Diyos at tagatupad ng mga sagisag ng santuwaryo sa lupa (Juan 1:29, 2:19-22), ay ililigtas ang sangkatauhan mula sa pagkakasala at kapangyarihan ng kasalanan. Bagaman tila walang patutunguhan ang kasaysayan ng sangkatauhan, at kung minsan, ay ipinauubaya sa mga pandaraya at pakana ng diyablo at ng likas ng tao, ang mga Kasulatan ay nagpapakita ng malinaw na pagsulong ng makabuluhan at sadyang pagpapatupad ng Diyos ng Kanyang plano at pangako ng kaligtasan. Nang Siya ay binigo ng Kanyang sariling bayan, ang Diyos ay gumawang walang humpay upang maibalik sila sa Kanyang sarili at mailigtas ang sangkatauhan mula sa putik ng kasalanan. Sina Abraham, Moises, at Juda ay mga halimbawang lahat ng mga iniligtas at tinubos. Walang makapipigil sa Diyos mula sa pagtupad ng Kanyang mga pangako at pagsasakatuparan ng Kanyang mga panukala.

**Ang Types at Antitypes**

Panglima, ang makalupang santuwaryo at ang sistema ng sakripisyo ay mga types lamang ng darating na sakripisyo at ministeryo ni Jesus. Nang ang unang templo ay mawasak at ang Juda ay nagdalamhati dahil sa nakaraan nitong kaluwalhatian, sinabi ng Diyos sa kanila na ang tunay na kaluwalhatian ay sa hinaharap pa at ito ay hindi naka-depende sa mga materyales at arkitektura, kundi sa Isa kung kanino ang santuwaryo ay nakaturo (Ezra 3:12, Haggai 2:8, Mateo 23:16-22). Sa dahilang ito, nang ang ikalawang templo ay mawasak, noong A.D. 70, ang mga Kristiyano ay hindi nawalan ng pag-asa. Sa kabaligtaran, naunawaan nila na tinupad ng makalupang santuwaryo ang misyon nito na ituro si Jesus, ang Kanyang sakripisyo, at ang Kanyang ministeryo ng kaligtasan sa tunay na makalangit na santuwaryo sa itaas. Nagtagpo ang type at antitype; nagtagpo ang simbolo at ang reyalidad. Makaraan ang pagkakatawang-tao, ministeryo, kamatayan, pagkabuhay, at pag-akyat ni Jesus sa langit, ang malaking tunggalian ay nakatuon ngayon sa makalangit na santuwaryo. Ang Sulat sa mga taga Hebreo ay malawak na tumatalakay sa kahulugan ng mga pagbabagong ito. Kaya nga, ang Mateo 24 at ang pagkawasak ng ikalawang templo, ang Sulat sa mga taga Hebreo at ang tuon nito sa makalangit na santuwaryo ay lubhang mahalaga sa pagkaunawa ng mga Adventista sa malaking tunggalian at sa kabuuan ng teolohiyang Adventista sa pangkalahatan.

Tiyak na ang komplikadong pagkaunawang ito ng pagkawasak ng templo ang nagpasigla sa apostoliko at sa nakaraang apostolikong mga Kristiyano sa panahon ng mga naunang siglo, at ang mga sulat ni Ellen White sa ika-19 na siglo, kasama ang pagkaunawa ng pagkakakilanlan at misyon ng iglesya. Sa pagkaligtas sa pagkawasak ng templo, inilipat ng mga apostolikong Kristiyano ang kanilang tuon mula sa templo tungo sa makalangit na santuwaryo. Napagtagumpayan nila ang takot sa pag-uusig at kamatayan dahil naranasan nila ang kapatawaran ng kasalanan sa pamamagitan ng sakripisyo ni Cristo sa krus at tumingin na may pananampalataya sa ministeryo ni Cristo sa kanan ng Diyos sa kalangitan. Alam nilang sila ang bayan ng Diyos, ang Bagong Israel, na tinawag ng Diyos upang ipahayag ang Kanyang kahanga-hangang pabalita ng kaligtasan sa buong sangkatauhan na hinawakan ng kapangyarihan ng diyablo, kasalanan, at kamatayan. Ibinahagi nila ang kanilang pag-ibig sa pamamagitan ng pagtulong sa mga taong nasa palibot nila ng kung anumang mayroon sila. At kanilang itinuon ang atensyon ng iba sa katapusan ng malaking tunggalian, sa wakas ng pagdurusa at kamatayan, kapag ang Panginoong Jesu-Cristo ay babalik sa lupa at lulupigin ang diyablo at ang kasalanan magpakailan man.

### Ikatlong Bahagi: Aplikasyon sa Buhay

1\. Ano ang iniisip ng mga tao sa iyong kultura tungkol sa pag-ibig at katuwiran? Mayroon pa ba silang pag-asa na may dumarating na panahon kung kailan ang lipunan ng tao, sa kabuuan nito, ay mailalarawan sa pag-ibig at katuwiran? Bakit o bakit hindi? Paano mo maipapaliwanag sa kanila na walang maaaring maging totoo at namamalaging pag-ibig at katuwiran ng hiwalay kay Cristo? O walang pag-ibig o katuwiran na hiwalay mula sa Kanyang paghahayag ng mga banal na katangiang ito na nakita sa Kanyang sakripisyo? O ang pag-ibig at katuwiran ay hindi iiral kung wala ang paggagawad ng Banal na Espiritu ng mga katangiang ito sa tao, o ang Kanyang tulong na lumago ang mga ito sa atin?

` `

2\. Suriin ang iyong personal na mga gawain ng pangangaral. Gaano mo kalinaw na nauunawaan ang kahulugan ng mga salita ni Jesus, “Ang ebanghelyo ng kaharian? Paano mo ipamumuhay ang ebanghelyong ito sa iyong sariling buhay? Paano mo at ng iyong iglesya ibabahagi ang ebanghelyong ito sa mas kaunti o mas maraming tagapakinig sa iyong paligid?

` `