---
title:  'Ang Pangunahing Isyu: Pag-ibig o Kasakiman'
date:   06/04/2024
---

### Basahin Para sa Pag-aaral sa Linggong Ito
Lucas 19:41–44; Mateo 23:37, 38; Hebreo 11:35–38; Apocalipsis 2:10; Mga Gawa 2:44–47; Juan 13:35.

> <p>Talatang Sauluhin</p>
> “Huwag kang matakot, sapagkat ako’y kasama mo, huwag kang mabalisa, sapagkat ako’y Diyos mo; aking palalakasin ka, oo, ikaw ay aking tutulungan; oo ikaw ay aking aalalayan ng kanang kamay ng aking katwiran” (Isaias 41:10).

Ipagpalagay na ikaw ay isang pastol na nag-aalaga ng iyong mga kambing sa mga burol ng Bundok ng mga Olibo kung saan matatanaw ang lunsod ng Jerusalem. Nakarinig ka ng mga boses. Agad mong nakilala ang tinig ni Jesus. Namangha ka sa sinasabi Niya. Para sa Kanyang mga alagad, mahirap itong unawain. Habang ang papalubog na araw ay sinisikatan ang templong may gintong simboryo at sumasalamin sa mala-niyebeng kaputian mula sa napakagandang marmol nitong mga pader, mariing sinabi ni Jesus,

“ ‘Katotohanang sinasabi ko, walang matitirang kahit isang bato rito na nasa ibabaw ng ibang bato na hindi ibabagsak’” (Mateo 24:2). Ang mga alagad ay nalito, at gayon din ikaw. Ano ang posibleng kahulugan ni Jesus sa mga salitang ito? Paano ito nauugnay sa katapusan ng mundo na itinanong ng mga alagad ni Jesus?

Nakikinig ka ng buong atensyon habang mahusay na pinagsama ni Jesus ang mga pangyayaring hahantong sa pagkawasak ng Jerusalem sa mga magaganap bago ang Kanyang pagbabalik. Sa pagkawasak ng Jerusalem, natuklasan natin ang isang pagpapakita ng diskarte ni Satanas para linlangin at sirain sa huling panahon ang bayan ng Diyos. Ang aral ni Jesus sa Mateo 24 ay malinaw na binabalangkas ang mga kaganapan sa mga huling araw ayon sa konteksto ng pagbagsak ng Jerusalem.

Pag-aaralan natin ang dalawang istratehiya ni Satanas para linlangin at sirain ang bayan ng Diyos. Kung ano ang nabigong isagawa ng diablo sa pamamagitan ng pag-uusig, ay inaasahan niyang makamit sa pamamagitan ng kompromiso. Ang Diyos ay hindi kailanman nabigla, at kahit sa pinakamahirap na panahon ay iniingatan Niya ang Kanyang bayan.

_*Pag-aralan ang liksyon sa linggong ito, na nakabase sa kapitulo 1–2 ng The Great Controversy, bilang paghahanda sa Sabbath, Abril 13._