---
title:  Isang Tagapagligtas na Bagbag ang Puso
date:   07/04/2024
---

Habang nakaupo si Jesus sa Bundok ng mga Olibo na tinatanaw ang lunsod ng Jerusalem, nadurog ang Kanyang puso. Sinabi ng ebanghelyo ni Juan, “Siya ay naparito sa Kanyang sariling tahanan, at Siya’y hindi tinanggap ng Kanyang sariling bayan” (Juan 1:11). Ginawa ni Jesus ang lahat ng Kanyang makakaya upang iligtas ang Kanyang bayan mula sa paparating na pagkawasak ng kanilang minamahal na lunsod.

Ang pag-ibig ni Jesus para sa Kanyang bayan ay dumaloy mula sa puso ng walang katapusang pag-ibig. Paulit-ulit Siyang nananawagan sa kanila na may pag-ibig para magsisi at tanggapin ang Kanyang magiliw na paanyaya ng awa.

`Basahin ang Lucas 19:41–44; Mateo 23:37, 38; at Juan 5:40. Ano ang sinasabi sa iyo ng mga talatang ito tungkol sa saloobin ni Jesus sa Kanyang bayan at ang kanilang pagtugon sa Kanyang mapagmahal na paanyayang may biyaya at awa? Anong pahayag ng karakter ng Diyos ang nakikita mo?`

Mahirap maunawaan ang isang pangyayari tulad ng pagkawasak ng Jerusalem ayon sa liwanag ng mapagmahal na karakter ng Diyos. Ipinakita ng kasaysayan na laksa-laksa ang namatay habang pinamunuan ng Romanong heneral na si Tito ang kanyang hukbo laban sa lunsod. Nawasak ang Jerusalem. Pinatay ang mga lalaki, babae, at mga bata. Nasaan ang Diyos nang ang Kanyang bayan ay labis na nagdusa? Ang sagot ay malinaw ngunit hindi lubos na madaling maunawaan. Nadurog ang puso niya. Puno ng luha ang kanyang mga mata. Sa loob ng maraming siglo ay inaabot Niya ang Kanyang bayan. Sa pamamagitan ng kanilang paghihimagsik laban sa Kanyang maibiging-kabaitan, binawi sa kanila ang Kanyang banal na proteksyon. Hindi palaging nakikialam ang Diyos upang limitahan ang mga resulta ng mga pagpili ng Kanyang bayan. Hinahayaan niya na magpatuloy ang natural na mga kahihinatnan ng paghihimagsik. Hindi pinatay ng Diyos ang mga inosenteng bata sa pagkawasak ng Jerusalem; ang kalunus-lunos na kamatayan ng mga inosente ay gawa ni Satanas, hindi nang Diyos.

Natutuwa si Satanas sa digmaan, dahil pinupukaw nito ang pinakamasamang hilig ng puso ng tao. Sa paglipas ng mga siglo, layunin niya na linlangin at wasakin at pagkatapos ay isisi sa Diyos ang kanyang masasamang ginawa.

`Basahin ang Mateo 24:15–20. Anong tagubilin ang ibinigay ni Jesus sa Kanyang bayan upang iligtas sila mula sa paparating na pagkawasak ng Jerusalem?`

Makabubuting tandaan na ang karamihan sa mga Kristiyanong naninirahan sa Jerusalem noong A.D. 70 ay nagmula sa lahi ng Judio. Ang isang mapagmahal na Diyos ay nagnanais na pangalagaan hangga't maaari ang pinakamarami sa Kanyang bayan. Kaya nga nagbigay Siya ng tagubilin na kapag lumalapit ang mga hukbong Romano, tatakas sila sa lunsod.

`Pag-isipan ang sumusunod na pahayag: hindi natin hinuhusgahan ang karakter ng Diyos ayon sa mga pangyayaring nakikita natin sa ating paligid; sa halip, sinasala natin ang lahat ng mga pangyayaring nakikita natin sa pamamagitan ng salamin ng Kanyang mapagmahal na karakter gaya ng ipinahayag sa Biblia. Bakit isa itong magandang payo?`