---
title:  Komento ng Guro
date:   03/05/2024
---

### Unang Bahagi: Pangkalahatang Ideya

Susing Talata: Awit 119:11

Pokus ng Pag-aaral: Awit 119:162; 2 Pedro 1:20, 21; Juan 16:13, 14; Efeso. 2:8, 9; Roma 3:23-31; Roma 5:8-10; Roma 6:22, 23.

Pokus ng Pag-aaral: Itinatampok ng pag-aaral sa linggong ito ang tatlong pangunahing prinsipyo na naglalarawan sa malaking tunggalian:

(1) Ang karakter ng Diyos ay pag-ibig at katarungan.

(2) Ang tanging paraan tungo sa kaligtasan ay nakasalig sa Kanyang pag-ibig at katuwiran.

(3) Ang unang dalawang prinsipyo ay nagmumula sa isang pinagmulan lamang: ang paghahayag ng Diyos na ipinakita kay Jesu-Cristo at sa Banal na Kasulatan.

Noong medieval na kapanahunan, ang tatlong simulaing ito ay tila walang hanggang nababalot sa sariling kadiliman ng diyablo, na hindi na maitatanyag, o maipapangaral na muli. Ngunit tumawag ang Diyos ng maraming mga mandirigma, ang mga Repormador, upang manindigan sa gitna ng larangan ng digmaan at muling itaas ang pamantayan ng katotohanan ng Diyos. Ang mga mandirigmang ito ay kakaunti. Ngunit ang kakulangan sa hanay ng mga Repormador ay upang ipakita na ang kilusan ay hindi sa tao, kundi sa Diyos, kapwa sa pinagmulan at sa mga paggawa nito: na ang ibig sabihin, ay tayo na nasa panig ng Diyos sa malaking tunggalian ay hindi nagwawagi sa labanan sa pamamagitan ng ating karunungan o kalakasan. Sa kabaligtaran, nagtatamo tayo ng tagumpay sa malaking tunggalian tangi lamang sa pagbibigay ng patotoo sa ipinahahayag ng Salita ng Diyos at sa kung ano ang magagawa at ginagawa ng kapangyarihan ng biyaya ng Diyos para sa atin at sa loob natin. Sa mga kadahilanang ito, naunawaan ng mga repormador na ang kanilang misyon ay ipangaral ang limang dakilang _solas_:

* _sola scriptura_ (Kasulatan lamang),
* _sola gratia_ (biyaya lamang),
* _sola fide_ (Pananampalataya lamang),
* _solus o solo Christus_ (si Cristo lamang),
* _soli Deo gloria_ (sa kaluwalhatian ng Diyos lamang)

**Mga Tema ng Aralin**: Sisiyasatin ng aralin sa linggong ito ang dalawang pangunahing tema:

Ang nasa panig ng Diyos sa malaking tunggalian ay nangangahulugang pagpapakita ng hindi natitinag na pananampalataya sa Kasulatan bilang tanging kahayagan ng karakter at pag-ibig ng Diyos para sa atin.

Ang nasa panig ng Diyos sa malaking tunggalian ay nangangahulugan din ng pagpapakita ng hindi natitinag na pananampalataya sa biyaya ng Diyos bilang tanging pinanggagalingan at daan ng kaligtasan.

### Ikalawang Bahagi: Komentaryo

_**Sola Scriptura, Sola Gratia, Sola Fide**_

Bakit napakahalaga ng prinsipyong Protestante na sola scriptura sa malaking tunggalian? Paano ito nauugnay sa kaligtasan at sa iba pang Protestanteng “solas,” lalo na ang sola gratia at sola fide? (Pansinin: sa pagsang-ayon sa Efeso 2:8, ang komentaryong ito ay tumutukoy sa sola gratia at sola fide bilang isa).

Gaya ng nakita natin, ang malaking tunggalian ay nagsimula sa langit dahil sa maling paratang ni Lucifer na masama at diktador ang Diyos. Pagkatapos, ang malaking tunggalian ay lumipat sa Mundo, nang dayain ni Lucifer ang ating mga unang magulang sa paniniwalang sila ay maaaring maging mga diyos. Sa bawat yugto ng kasaysayan ng tao, ang diyablo ay gumagawang walang pahinga na may masamang hangarin na baluktutin ang karakter, mga plano, paghahari, at kautusan ng Diyos. Tumugon ang Diyos sa pamamagitan ng paghahayag ng Kanyang sarili sa sangkatauhan. Isang paraan na ipinahayag ng Diyos ang Kanyang sarili sa atin ay sa pamamagitan ng kalikasan, kasaysayan, likas ng tao, at ng ating kamulatan. Ang banal na pahayag na ito ay karaniwang tinatawag na pangkalahatang pahayag. Gayunman, ang pangkalahatang pahayag ay hindi tiyak dahil hindi ito proposisyonal; ibig sabihin, hindi ito tuwirang ibinabahagi sa pamamagitan ng mga salita. Bilang karagdagan, nagdulot ang kasalanan ng malaking mga pagbabago sa kalikasan, kasaysayan, likas ng tao, moralidad, pag-iisip ng tao, at sa ating pagkunawa ng realidad na humahamon sa ating pagpapahalaga, pangamba, at pangkalahatang pahayag.

Sa mga kadahilanang ito, inihahayag ng Diyos ang Kanyang sarili lalo na sa pamamagitan ng espesyal na paghahayag. Ang espesyal na paghahayag ay nanagangahulugan na personal at proposisyonal na inihayag ng Diyos ang Kanyang sarili. Dito, malalaman at mauunawaan natin ang karakter ng Diyos, ang Kanyang personalidad, mga plano, ang Kanyang paghahari sa kasaysayan ng tao, at ang Kanyang mga prinsipyo ng paggawa at pamumuno. Bago ang Pagkahulog sa kasalanan, nahayag ang espesyal na paghahayag ng Diyos sa pamamagitan ng Kanyang personal na relasyon at pakikipag-usap kay Adan at Eva. Pagkaraan ng Pagkahulog, hindi pinabayaan ng Diyos ang sangkatauhan bagaman labis na binago ng kasalanan ang Kanyang relasyon sa lahi ng sangkatauhan. Kanyang ipinagpatuloy ang Kanyang personal na paghahayag kay Adan at Eva at sa iba pang sangkatauhan, sa pamamagitan ng iba’t ibang kaparaanan tulad ng mga theophanies (pagpapakita ng Diyos sa iba’t ibang anyo), o mga karanasan ng mga propeta (mga panaginip at pangitain).

Sa mga libong taon, gumawa ang Diyos sa pamamagitan ng mga patriyarka at propeta upang labanan ang kasinungalingan ng diyablo, ngunit higit na mahalaga, upang tawagin ang sangkatauhan na maunawaan Siya ng tama, na magtiwala sa Kanya at tanggapin ang Kanyang plano ng kaligtasan. Ngunit ang Diyos ay hindi tumigil sa ganitong uri ng paghahayag na may namamagitan. Ang Diyos Anak, ang Ikalawang Persona ng Trinidad, ay naging tao upang ang Diyos ay suma-atin ng personal. (Juan 1:1-3, 4) at personal na maipakita ang Kanyang pag-ibig sa atin. Upang mailigtas tayo, kinuha ng Diyos sa Kanyang sarili ang ating pagkakasala, naging kasalanan para sa atin upang tayo ay maging katuwiran ng Diyos sa Kanya (2 Corinto 5:21). Si Jesu-Cristo ang Diyos na nagkatawang-tao, ang pagwawakas ng espesyal at personal na paghahayag ng Diyos sa sangkatauhan, gayun din sa buong sansinukob (Hebreo 1:1-3). Sa pamamagitan ni Jesus—ng Kanyang pagkakatawang-tao, buhay, ministeryo, pagsasakripisyo sa kamatayan, at pagkabuhay na muli—ipinahayg ng Diyos nang buo ang Kanyang karakter ng pag-ibig at katuwiran, at ang Kanyang lumilikha at nagliligtas na kapangyarihan. Pagkaraan ng pag-akyat ni Cristo, ipinagpatuloy ng Diyos ang Kanyang propetikong paghahayag sa pamamagitan ng presensya at gawain ng Banal na Espiritu.

Ngunit ang espesyal na paghahayag ng Diyos ay hindi tumigil sa ganitong historical at banal na pagpapahayag. Sa pamamagitan ng proseso ng pagkasi, ang Diyos ay tuwirang gumawa kasama, at sa pamamagitan, ng mga propeta at mga apostol (Efeso 2:20) upang itala ang Kanyang espesyal na banal na paghahayag upang ito ay maitampok at maipangaral sa buong mundo (2 Timoteo 3:16, Mateo 28:20). Ang talang ito ng banal na paghahayag ay ang mga Banal na Kasulatan, na binubuo ng Luma at Bagong Tipan at nakatuon sa paghahayag ng Diyos kay Cristo (Juan 5:39, 40; Lucas 24:27). Sa gayon, ang Kasulatan ay isang mahalagang bahagi ng espesyal na paghahayag ng Diyos, na tinataglay ang buong imprimatur ng banal na awtoridad bilang ang Salita ng Diyos. Sa pamamagitan ng Kasulatan, hinahangad ng Diyos na malaman ng lahat ng tao kung sino Siya at ano ang Kanyang ginawa, at sa paggawa nito, para sa kanilang kaligtasan.

**Mga Pag-Atake**

Ginamit ni Satanas ang maraming stratehiya upang walaing kabuluhan ang espesyal na paghahayag ng Diyos. Isa sa estratehiyang iyon ay akayin ang sangkatauhan na pagdudahan ang ipinahayag ng Diyos sa Kanyang Salita. Ngunit pagkatapos na mapatunayang totoo ang Salita ng Diyos nang paulit ulit, iniba ng diyablo ang kanyang tuon sa kanyang pangunahing estratihiya: na gawin and Kasulatan na nakadepende sa pagpapaliwanag ng tao at ng tradisyon. Ang pagbabagong ito ay nangyari sa bayan ng Diyos sa panahon ng Lumang Tipan. Kaya, sa panahon ng Bagong Tipan ang iba sa kanila ay nahirapang tanggapin si Jesus, hindi sapagkat malabo ang Kasulatan kundi nais nilang unawain ang Salita ng Diyos sa pamamagitan ng kanilang tradisyon (Marcos 7:1-13). Sa gayon, nakamit ng diyablo ang kanyang tatlong magkakaugnay na layunin: na “iwanan ang utos ng Diyos,” na “isantabi ang utos ng Diyos,” at “pawalang-bisa ang salita ng Diyos” (Marcos 7:1-13).

Sa simula, kagaya ng sa mga Judio, ang tradisyon ay maaaring may mabuting layunin. Ngunit kung hindi maingat na pinapatnugutan ng mga prinsipyo ng Biblia, ang tradisyon ay unti-unting magpapabangon sa pinaka-diwa ng kasalanan: ang pag-aalis ng awtoridad ng Diyos; ang pagtatangka na kontrolin Siya; at ang pagtatatag ng awtoridad ng tao ng mataas sa Diyos, sa Kanyang kaharian, at sa Kanyang pahayag. Ang pagtatatag ng tradisyon ng mataas kaysa sa Salita ng Diyos ay sumisira ng tiyak na layunin at kahulugan ng espesyal na paghahayag ng Diyos, na siyang paghahayag ng Kanyang tunay na karakter, mga layunin, at mga plano at ipakita ang paraan ng pagtubos. Sa halip na pag-ibig ng Diyos at kaligtasan sa pamamagitan ng biyaya, tinuruan ang mga tao na sundin ang mga turo ng mga bihasa sa relihiyon at sundin ang mabigat na pamamaraan ng kaligtasan. (Mateo 23:4).

Tulad ng ginawa ni Cristo, tinanggihan ng mga unang Kristiyano ang tradiyson at ipinaliwanag ang Kasulatan sang-ayon sa nilalayon nitong kahulugan (Juan 5:39, 40; Lucas 24:25-27; Gawa 2:14-32). Gayunpaman, nang maglaon, sinunod ng mga Kristiyano ang halimbawa ng Judaismo at binuo ang kanilang sariling interpretasyon ng Kasulatan batay sa iba't ibang kultura, politikal, o pilosopikal na mga palagay. Sa panahon ni Luther, ang Kasulatan at ang interpretasyon nito ay matibay na nasa mga kamay ng mga pinuno ng iglesya. Sang-ayon sa kanilang awtoridad, ang Biblia ay napakabanal upang maipaliwanag ng “pangkaraniwang” mga tao. Kung paano ang ginawa ng mga eskriba noong panahon ni Jesus, ang mga obispo, pari, at iskolar ng Romano Katoliko, na nagkukunwaring pinangangalagaan ang pagkakakilanlan at pagkakaisa ng iglesya, ay nagsabi na hindi lahat ay makakabasa at makakaunawa ng Biblia. Ang pagkakait nila ng Kasulatan sa mga tao ay nagbunga ng kawalan ng tunay na kaalaman sa Diyos at kawalan ng espirituwalidad, na may kakila-kilabot na mga resulta. Dahil dito, ang kawalan ng katotohanan ng Biblia ay humantong sa laganap na pagbuhay ng kasalanan; hindi nagtagal ay inangkin ng iglesya ang awtoridad at kontrol sa Diyos, sa Kanyang kaharian, at sa Kanyang paraan ng kaligtasan. Dahil sa tuntuning ito, ang iglesya, tulad ng mga pinunong Judio noong una, ay nagpatupad ng isang “bagong” paraan ng kaligtasan: sa pamamagitan ng mga gawa. Ayon sa turong ito, ang mga tao ay naliligtas ng, at sa pamamagitan, ng iglesya, sa paggawa ng kung ano ang sinasabi ng iglesyang gawin nila. Kaya, ang doktrina ng iglesya ay binago tungo sa pagganap ng hierarchical at sacramental na mga rituwal, samantalang ang doktrina ng kaligatasan ay binago sa pagtanggap ng penitensya at indulhensya. Ang Diyos ay inalisan ng mismong paraan na Kanyang ginawa upang maabot ng tuwiran ang lahat ng tao, ito ay ang Kasulatan.

Sa pagtatatag ng prinsipyo ng sola scriptura, ang mga Repormador na Protestante ay bumangon laban sa maka-demonyong estratehiyang ito na kumikilos sa loob ng iglesya. Itinatag ng mga Repormador na ang Kasulatan ang tanging anyo ng espesyal na paghahayag na ibinigay ng Diyos sa iglesya noong panahong iyon at ang mga tao ay kailangang pahintulutang makinig sa Diyos nang direkta sa pamamagitan ng kanila mismong pagbabasa ng Biblia. Ang sola scriptura ay hindi nangangahulugan na inalis ng mga Protestanteng Repormador ang anumang iba pang anyo ng kaalaman, gaya ng katuwiran, sining, o karanasan. Ang ibig sabihin ng sola scriptura ng mga Repormador ay ang Kasulatan ang makapangyarihang paghahayag ng Diyos na humuhubog sa ating pananaw sa mundo, na nagsasabi sa atin kung sino Siya, kung ano ang Kanyang ginawa, kung sino tayo, at kung ano ang nangyari sa atin sa Pagkahulog. Dagdag pa rito, inihahayag ng Kasulatan kung paano tayo iniligtas ng Diyos at kung ano ang inaasahan Niya sa atin. Kaya, ang awtoridad ng Banal na Kasulatan ay higit sa awtoridad ng iglesya at higit sa anumang awtoridad ng tao o anyo ng kaalaman. Nilikha ng Salita ng Diyos ang iglesya, hindi ang kabaligtaran nito.

Ang prinsipyo ng sola scriptura ay direkta at hindi mapaghihiwalay na kaugnay sa pagtatatag ng isa pang prinsipyo, sola gratia/sola fide. Nang basahin ni Martin Luther ang Biblia nang walang pagsala ng tradisyon, natuklasan niya dito ang tunay na katangian ng Diyos at ang Kanyang tunay na paraan ng kaligtasan. Sa Banal na Kasulatan, natuklasan ng mga Protestante ang pangunahing mensahe na nais ipabatid ng Diyos sa sangkatauhan sa gitna ng malaking tunggalian: ang ating Diyos ay Diyos ng pag-ibig at katuwiran at hindi isang malupit. Kahit na tayo ay naghimagsik laban sa Kanya, Siya ay namatay sa ating lugar. Inialok Niya sa atin ang kaloob ng Kanyang katuwiran, upang tayo ay maibalik sa Kanyang kaharian kapag tinanggap natin ang kaloob na ito sa pamamagitan ng pananampalataya.

**Ang Pag-atake ng Liberal**

Sa kasamaang-palad, sa maraming siglo, ang Protestantismo mismo ay dadalhin ng isa pang estratehiya ng diyablo upang putulin ang kaugnayan ng Diyos sa sangkatauhan. Ang mga Liberal na Protestante ay hindi nagbabawal sa mga tao na basahin ang Kasulatan para sa kanilang sarili. Sa halip, ang mga liberal na nag-iisip na ito ay muling binigyang-kahulugan ang mismong kapaliwanagan at katangian ng Kasulatan. Para sa kanila, ang Biblia ay hindi na ang banal na espesyal na kapahayagan, kundi isang produkto na lamang ng isang umuusbong na pag-iisip, kultura, at moralidad ng tao. Kaya, ang Kasulatan ay hindi Salita ng Diyos sa sangkatauhan kundi mga salita, imahinasyon, o haka-haka lamang ng tao tungkol sa Diyos, na nagmula sa natural o makasaysayang kapaligiran ng mga tao. Dahil dito, ayon sa liberal na Protestantismo, ang direktang, natural, literal, at banal na pagbabasa ng Kasulatan bilang Salita ng Diyos, ay mali. Sa halip, dapat nating basahin ang Kasulatan sa parehong paraan, at sa parehong mga metodolohiya, na kinakailangan kapag nagbabasa ng literatura, kasaysayan, kultura, o pilosopiya.

Dahil dito, sa halip na ang tradisyonal na Protestanteng historical-grammatical method na pagbabasa ng Kasulatan, ang mga tagasunod ng liberal na teolohiyang Protestante ay nagpatupad sa Kasulatan ng historical-critical method na interpretasyon ng Biblia. Ang Protestanteng prinsipyo ng sola scriptura ay bumagsak dahil, sa linya ng pag-iisip na ito, ang Kasulatan ay hindi na ang tanging may awtoridad na pinagmumulan ng espesyal na paghahayag ng Diyos. Sa halip, ang Biblia ay naging isa lamang sa maraming makasaysayan, o monumental, na mga dokumento na ginawa ng sangkatauhan. Bukod dito, ang prinsipyong sola gratia/sola fide ay bumagsak din dahil kapwa ang Kasulatan at ang paraan ng kaligtasan ay naging mga produkto ng karunungan ng tao at moral at relihiyosong pagsisikap. Bilang karagdagan, salungat sa Kasulatan (Mga Gawa 4:12), si Cristo ay isa lamang sa maraming paraan ng kaligtasan. Nakalulungkot, ang pananaw na ito ng Banal na Kasulatan, at ang pamamaraang ito ng interpretasyon ng Biblia, ay naging nangingibabaw sa mga denominasyong Kristiyano.

Bilang nalabing iglesya ng Diyos sa huling-panahon, ang mga Seventh-day Adventist ay pinagkatiwalaan ng Diyos ng misyon, muli, na ipahayag ang mga pangunahing prinsipyo ng Biblia na sola scriptura at sola gratia/sola fide.

### Ikatlong Bahagi: Aplikasyon sa Buhay

1\. Isipin ang limang solas ng mga Protestanteng Repormador. Paano nauugnay ang mga ito sa iyong buhay? Paano sila nauugnay sa mga relihiyon at kultura sa paligid mo rin? Anong mga kontribusyon ang maibibigay ng limang solas sa komunidad kung saan ka nakatira?

` `

2\. Paano tinitingnan ng iyong komunidad at/o kultura ang Banal na Kasulatan? Sa anong mga paraan mo masasabi na ang pagtataguyod ng Kasulatan sa iyong partikular na konteksto ng relihiyon-espirituwal ay bahagi ng malaking tunggalian?

` `

3\. Ano ang iyong personal na kontribusyon sa pagtataguyod ng Kasulatan sa iyong lokal na komunidad bilang bahagi ng malaking tunggalian? Paano ka magiging isang Wycliffe, Tyndale, o Luther sa iyong religio-spiritual na konteksto?

` `