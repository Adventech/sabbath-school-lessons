---
title:  Karagdagang Kaisipan
date:   03/05/2024
---

“Hindi nag-iisang gumagawa ang mga tapat na lingkod ng Diyos. Habang ang mga pamunuan at kapangyarihan at masasamang espiritu sa matataas na lugar ay nagkakaisa laban sa kanila, hindi pinabayaan ng Panginoon ang Kanyang bayan. Kung mabubuksan lamang ang kanilang mga mata, makikita nila bilang mga tinatakan na katibayan ang banal na presensya at tulong na tulad sa ipinagkaloob sa isang propeta noong unang panahon. Nang ituro ng lingkod ni Eliseo ang kanyang panginoon sa masasamang hukbong nakapalibot sa kanila at pinutol ang lahat ng paraang makatakas, ang propeta ay nanalangin: ‘Idinadalangin ko sa iyo, O Panginoon, na buksan mo ang kanyang mga mata, upang siya’y makakita.’ 2 Mga Hari 6:17. At, narito, ang bundok ay puno ng mga karo at ng mga kabayong apoy, ang hukbo ng langit na nakapuwesto upang protektahan ang lalaki ng Diyos. Sa gayon [ring paraan] ay binantayan ng mga anghel ang mga manggagawa ng layunin ng Repormasyon.”—Ellen G. White, The Great Controversy, p. 208.

“Nang ang makapangyarihang mga kalaban ay nagkakaisa upang ibagsak ang binagong pananampalataya, at waring libu-libong mga tabak ang huhugutin sa kaluban laban dito, isinulat ni Luther: ‘Inilabas ni Satanas ang kanyang poot; ang mga di-makadiyos na pari ay nagsasabwatan; at tayo ay nanganganib sa digmaan. Hikayatin ang mga tao na makipaglaban nang buong tapang sa harapan ng trono ng Panginoon, sa pamamagitan ng pananampalataya at panalangin, upang ang ating mga kaaway, na natalo ng Espiritu ng Diyos, ay mapilitan para sa kapayapaan. Ang aming pangunahing nais, ang aming pangunahing paggawa, ay panalangin; ipaalam sa mga tao na nalantad na sila ngayon sa talim ng tabak at sa galit ni Satanas, at hayaan silang manalangin.’ ”—D'Aubigné, aklat 10, kabanata 14, sinipi sa Ellen G. White, The Great Controversy, p. 209.

Ang pag-aaring-ganap sa pamamagitan ng pananampalataya, ang dakilang katotohanan na muling natuklasan ni Luther, ay ang pundasyon ng ebanghelyo, ang katotohanan kung saan nakasalalay ang ating pag-asa ng kaligtasan. Ang kanyang himno, “Matibay na Kuta,” ay malakas na nagpapahayag ng ebanghelyo: “Kung sa ‘ting lakas nanghawak, At di sa Tao ng Diyos, Ang ating pagsusumikap, Bigo na sanang lubos. Inyong itatanong, Sinong Tao Siya? S’ya si Jesu-Cristong Hindi nagbabago, At magwawagi t’wina.”—Seventh-day Adventist Hymnal (Hagerstown, MD: Review and Herald Publishing Association, 1985), No. 506.

**Mga Tanong Para sa Talakayan**:

`Paano natin maipapaliwanag ang balanse sa pagitan ng biyaya at kautusan, sa pamamagitan ng pananampalataya at mabubuting gawa?`

`Sa iyong palagay, bakit napakadaling ipasok sa ating isipan ang legalismo? Paano mo bibigyang kahulugan ang legalismo? Bakit nakakapinsala ito sa ating pananampalatayang Kristiyano?`

`May mga panganib ba kung ang konsepto ng “kaligtasan sa pamamagitan ng biyaya” ay hindi wastong nauunawaan? Saan kaya hahantong ang maling pagkaunawang iyan?`

`Ano ang ibig sabihin ng ilang tao kapag ginagamit nila ang terminong “murang biyaya”? Ang biyaya ba ay laging mura?`