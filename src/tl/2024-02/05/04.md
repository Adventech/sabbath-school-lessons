---
title:  Naliwanagan ng Espiritu
date:   30/04/2024
---

Isang araw habang nag-aaral sa aklatan ng Unibersidad, dumating si Martin Luther sa isang pagbabago sa sarili niyang buhay. Natuklasan niya ang isang kopya ng Latin na Biblia. Hindi niya alam noon na umiiral ang ganitong libro. Sa sobrang tuwa, binasa ang kabanata kasundo ng kabanata, taludtod kasunod ng taludtod. Namangha siya sa kalinawan at kapangyarihan ng Salita ng Diyos. Habang tinitingnan niya ang mga pahina nito, binigyang-liwanag ng Banal na Espiritu ang Kanyang isipan. Naramdaman niya ang patnubay ng Banal na Espiritu habang ang mga katotohanang natatakpan ng tradisyon ay tila lumukso sa mga pahina ng Banal na Kasulatan. Sa paglalarawan sa kaniyang unang karanasan sa Biblia, isinulat niya, “O nawa’y bigyan ako ng Diyos ng ganitong sarili kong aklat!”

**Anong mga prinsipyo ang makukuha natin mula sa sumusunod na mga teksto tungkol sa kung paano natin dapat bigyang-kahulugan ang Biblia?**

`Juan 14:25, 26`

`Juan 16:13–15`

`2 Pedro 1:20, 21`

Ang napakalakas sa mga talatang ito ay ang katiyakan na ginagabayan tayo ng Espiritu Santo na nagbigay inspirasyon sa mga manunulat ng Biblia habang binabasa natin ang Kasulatan. Siya ang banal na tagapagpaliwanag ng banal na katotohanan. Sa kasamaang palad, maraming nag-aangking Kristiyano ngayon ang minamaliit ang supernatural na elemento sa Biblia at pinalalaki ang elemento ng tao. Dahil hindi na maitatago ni Satanas sa atin ang Biblia, ginagawa niya ang susunod na pinakamagandang bagay: alisin ito sa supernatural na katangian nito, gawin lamang itong magandang babasahin o, mas masahol pa, isang mapang-aping kasangkapan ng relihiyon para kontrolin ang masa.

Malinaw na nakita ng mga Repormador na ang Banal na Espiritu—hindi ang mga pari, obispo, at mga papa—ang hindi nagkakamaling tagapagpaliwanag ng Kasulatan. Mayroong isang interesanteng palitan na naitala sa pagitan ni John Knox, ang Scottish Reformer, at si Maria, ang reyna ng mga Scots. “Sinabi ni Maria: ‘Iyong binibigyang-kahulugan ang mga Kasulatan sa isang paraan, at sila [ang mga guro ng Romano Katoliko] ay nagpapaliwanag nang iba; sino ang aking paniniwalaan, at sino ang hahatol?’ ‘Kayo ay maniniwala sa Diyos, na hayagang nagsasalita sa Kanyang salita,’ ang sagot ng Repormador; ‘at higit sa itinuturo sa inyo ng salita, huwag ninyong paniwalaan ang isa o ang isa man. Ang salita ng Diyos ay malinaw sa kanyang sarili; at kung may lumilitaw na anumang kalabuan sa isang lugar, ang Espiritu Santo, na hindi kailanman sumasalungat sa Kanyang Sarili, ay nagpapaliwanag ng gayon din nang mas malinaw sa ibang mga lugar, nang sa gayon ay walang manatiling pagdududa kundi sa mga matigas ang ulo na nananatiling mangmang.' ”—David Laing, The Collected Works of John Knox, vol. 2, pp. 281, 284, sinipi sa Ellen G. White, The Great Controversy, p. 251.