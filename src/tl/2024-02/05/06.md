---
title:  'Pagsunod: Ang Bunga ng Pananampalataya'
date:   02/05/2024
---

`Basahin ang Roma 3:27–31; Roma 6:15–18; at Roma 8:1, 2. Ano ang itinuturo sa atin ng mga talatang ito tungkol sa kaligtasan sa pamamagitan lamang ng katuwiran ni Cristo?`

Isang bagong hangin ang humihihip sa iglesya Kristiyano noong mga araw ni Luther. Laksa-laksang tao ang tinuruan na iwasan ang kanilang makasalanang sarili at sa halip ay tumingin kay Jesus. Walang alinlangan na ang mga taong ito, na tumitingin sa kanilang mga sarili at kung ano ang katulad ng kanilang mga sarili, ay nakakita lamang ng mga bagay na magpapahina sa loob nila. Sinong mananampalataya ngayon ang hindi nagkaroon ng ganito ring karanasan? Sa halip, iyon ang dahilan kung bakit kailangan nating tumingin kay Jesus.

Ang biyaya ng Diyos ang bumabago sa atin. Isang araw, dumalo si John Wesley sa isang pulong ng Moravian sa London. Nakaupo si Wesley na namangha nang marinig niyang binasa ang pagpapakilala ni Luther sa [aklat ng] Roma. Sa unang pagkakataon sa kanyang buhay, nagsimula niyang maunawaan ang ebanghelyo. May kung anong kumilos sa loob [niya], at kakaibang nadama niya na naakit sa Cristong ito na nag-alay ng Kanyang buhay para sa kanya. Siya ay bumulalas, “Nadama ko na ako ay nagtiwala kay Cristo, si Cristo lamang para sa kaligtasan: at isang katiyakan ang ibinigay sa akin, na Kanyang inalis ang aking mga kasalanan, maging ang akin, at iniligtas ako mula sa kautusan ng kasalanan at kamatayan.”—John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Basahin ang 1 Pedro 2:2, 2 Pedro 3:18, Colosas 1:10, at Efeso 4:18–24. Anong mahahalagang katotohanan ang inihahayag ng mga talatang ito tungkol sa buhay Kristiyano?`

Ang mga Repormador ay sistematikong nag-aral ng Salita upang matuklasan ang mas marami pang katotohanan. Dahil hindi [sila] kontento sa kanilang katayuan, o isang mahigpit na karanasan sa relihiyon na may kaunti o walang paglago, sila ay patuloy na nagnanais na mas makilala pa si Cristo. Maraming Kristiyanong naniniwala sa Biblia noong Middle Ages ang nagbayad ng napakataas na halaga para sa kanilang pagtatalaga. Pinahirapan sila, ikinulong, ipinatapon, at pinatay. Ang kanilang mga ari-arian ay kinumpiska, ang kanilang mga tahanan ay sinunog, ang kanilang mga lupain ay pinagsamantalahan, at inusig ang kanilang mga pamilya. Nang sila ay pinalayas sa kanilang mga tahanan, naghanap sila ng isang lunsod “na ang nagplano at nagtayo ay ang Diyos” (Hebreo 11:10). Noong sila ay pinahirapan, binasbasan nila ang mga nagpapahirap sa kanila, at habang nakakulong sila sa madilim, mga mamasa-masang piitan, inangkin nila ang mga pangako ng Diyos ng isang mas maliwanag na bukas. Bagama't ang kanilang mga katawan ay nakakulong, sila ay malaya—malaya kay Cristo, malaya sa mga katotohanan ng Kanyang Salita, malaya sa pag-asa nang Kanyang malapit na pagbabalik.

`Kapag tumitingin ka sa iyong sarili, anong pag-asa ng kaligtasan ang nasa iyo?`