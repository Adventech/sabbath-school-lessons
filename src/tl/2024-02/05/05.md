---
title:  Si Cristo Lamang . . . Ang Biyaya Lamang
date:   01/05/2024
---

`Basahin ang Efeso 2:8, 9; Roma 3:23, 24; Roma 6:23; at Roma 5:8–10. Ano ang itinuturo ng mga talatang ito tungkol sa panukala ng kaligtasan?`

Ang Diyos ay naglaan ng kaligtasan bilang isang regalo. Inaakay tayo ng Kanyang Banal na Espiritu na tanggapin sa pamamagitan ng pananampalataya ang malayang ibinigay ni Cristo sa pamamagitan ng Kanyang kamatayan sa krus sa Kalbaryo. Si Jesus, ang banal na Anak ng Diyos, ay nag-alay ng Kanyang perpektong buhay upang tubusin ang ating mga kasalanan.

Ang banal na katarungan ay humihingi ng sakdal na pagsunod. Ang perpektong buhay ni Cristo ay pumapalit sa ating di-sakdal na buhay. Ang banal na utos na ating nilabag ay hinahatulan tayo sa walang hanggang kamatayan. Malinaw ang Biblia. Sa pamamagitan ng ating mga makasalanang pagpili, tayo ay “nagkulang” sa mithiin ng Diyos para sa ating buhay. Tayo ay nagkasala. Kung hahayaan tayo sa ating mga sarili hindi natin matutugunan ang makatarungan, at matuwid na mga kahilingan ng isang banal na Diyos. Bunga nito, karapat-dapat tayo sa walang hanggang kamatayan. Ngunit mayroong magandang balita. Tiniyak sa atin ni apostol Pablo, “Sapagkat ang kabayaran ng kasalanan ay kamatayan, ngunit ang kaloob ng Diyos na walang bayad ay buhay na walang hanggan kay Cristo Jesus na Panginoon natin” (Roma 6:23). Ito ay isang regalo, hindi nararapat; kung ito ay sa pamamagitan ng mga gawa, ito ay paghihirapan natin, at kung mayroon mang isang katotohanan na nagniningning mula sa ebanghelyo, iyon ay hindi natin kayang pagtrabahuan ang kaligtasan.

Natuklasan ni Martin Luther at ng mga Protestanteng Repormador na si Cristo at si Cristo lamang ang kanilang pinagmumulan ng kaligtasan. Noon nagsimulang ipangaral ni Luther ang mensahe nang nagliligtas na biyaya ni Cristo, dumagsa ang mga tao upang marinig ang kanyang mga taos-pusong mensahe na nakapagpapabago ng buhay. Ang kanyang mga salita ay parang inumin na malamig na tubig sa isang tigang na disyerto ng kanilang buhay. Ang mga tao ay ginapos ng mga tradisyon ng matandang simbahan at pinananatili sa pagkaalipin ng mga daan-taong-gulang na ritwal na hindi nagbigay ng espirituwal na buhay. Ang mga biblikal na mensahe ni Luther ay naka-antig sa mga puso, at binago ang mga buhay.

Habang binabasa ni Luther ang Bagong Tipan, nabigla siya sa kabutihan ng Diyos. Siya ay namangha sa pagnanais ng Diyos na iligtas ang buong sangkatauhan. Ang popular na pananaw na itinuro ng mga pinuno ng simbahan noong panahong iyon ay ang kaligtasan ay bahagi ng gawa ng tao at bahagi ng gawa ng Diyos. Natuklasan ni Luther na ang kamatayan ni Cristo sa krus ay sapat na para sa lahat ng sangkatauhan.

“Trinato si Cristo ayon sa nararapat sa atin, upang tayo ay tratuhin ayon sa nararapat sa Kanya. Siya ay hinatulan dahil sa ating mga kasalanan, na kung saan Siya ay walang bahagi, upang tayo ay ariing-ganap sa pamamagitan ng Kanyang katuwiran, na kung saan tayo ay walang bahagi. Dinanas Niya ang kamatayan na atin, upang matanggap natin ang buhay na Kanya.”—Ellen G. White, The Desire of Ages, p. 25.

Isang napakalakas at kamangha-manghang naisulat na buod ng ebanghelyo, na tayo ay maaaring mabigyang-katwiran sa pamamagitan ng isang kabutihan “na kung saan ay wala tayong bahagi.” Isang kahanga-hangang pangako!

`Kung ang kaligtasan ay gawain ng Diyos kay Cristo, ano ang papel ng ating mabubuting gawa sa buhay Kristiyano? Paano natin pagtitibayin ang kahalagahan ng mabubuting gawa sa ating karanasan habang hindi ito ginagawang pundasyon ng ating pag-asa?`