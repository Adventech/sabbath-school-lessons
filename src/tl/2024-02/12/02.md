---
title:  Katapatan sa Diyos at sa Kanyang Salita
date:   16/06/2024
---

`Basahin ang Kawikaan 23:23, Juan 8:32, at Juan 17:17. Anong pagkakapareho ang makikita sa mga talatang ito?`

Sa buong panahon, ang malaking tunggalian ay isang labanan sa pagitan ng katotohanan at kamalian. Si Satanas ay sinungaling at ama ng kasinungalingan (Juan 8:44). Si Jesus ang may-akda ng lahat ng katotohanan. Ipinahayag niya, “ ‘Ako ang daan, ang katotohanan, at ang buhay’ ” (Juan 14:6). Ang katotohanan na nagpapalaya sa atin mula sa mga panlilinlang ni Satanas ay matatagpuan sa Salita ng Diyos. Inilalahad ng Biblia ang paraan ni Satanas at inihayag ang mga panukala ng Diyos. Ang Kasulatan ay isang ilawan sa ating mga paa (Awit 119:105). Ipinahayag ng Mang-aawit, “Ang paghahayag ng Iyong mga salita ay nagbibigay kaliwanagan; nagbibigay ng unawa sa walang karunungan” (Awit 119:130). Pagkatapos ay idinagdag niya, “Ang kabuuan ng Iyong salita ay katotohanan” (Awit 119:160).

`Basahin ang 2 Pedro 1:16–21. Anong katiyakan ang ibinibigay sa atin ng apostol tungkol sa propesiya? Anong ilustrasyon ang ginamit niya upang ipakita ang kahalagahan ng may propetikong Salita ng Diyos?`

Hindi natin sinunod ang “mga kathang-isip na ginawang may katusuhan.” Ang mga hula ng Salita ng Diyos ay nagbibigay liwanag sa daraanan. Tinutulungan tayo nitong makilala ang katotohanan mula sa kamalian. Kung wala ang Biblia, maiiwan tayo sa kapritso ng opinyon ng tao at madali tayong malilinlang. “Ang bayan ng Diyos ay itinuro sa Kasulatan bilang kanilang pananggalang laban sa impluwensya ng mga huwad na guro at sa mapanlinlang na kapangyarihan ng mga espiritu ng kadiliman. Ginagamit ni Satanas ang lahat ng posibleng paraan upang hadlangan ang mga tao na magkaroon ng kaalaman sa Biblia; sapagka't ang mga payak nitong pananalita ay naghahayag ng kanyang mga panlilinlang. . . . Ang huling malaking maling akala ay malapit nang magbukas sa harap natin. Ang Anti-Cristo ay magsasagawa ng kanyang mga kahanga-hangang gawa sa ating paningin. Masyadong kahawig ang huwad sa tunay na halos imposibleng makilala ang mga ito maliban sa pamamagitan ng Banal na Kasulatan. . . . Walang iba kundi yaong mga pinatibay ang isipan sa mga katotohanan ng Biblia ang makakatayo sa huling malaking labanan. Sa bawat kaluluwa ay darating ang nagsasaliksik na pagsubok: Sunsundin ko ba ang Diyos sa halip na ang tao? Ang oras ng pagpapasya ay malapit na. Nakatayo ba ang ating mga paa sa bato nang hindi nagbabagong salita ng Diyos? Handa ba tayong tumayong matatag sa pagtatanggol sa mga utos ng Diyos at sa pananampalataya ni Jesus?”—Ellen G. White, The Great Controversy, pp. 593, 594.

`Isaalang-alang ang mga tanong sa sipi sa itaas. Ano ang magbibigay-daan sa atin na manindigan sa huling krisis? Ano ang nakaka-abala sa atin sa pag-aaral ng Salita ng Diyos? Paano natin maaaring ikompromiso ang katotohanan para sa personal na kasiyahan?`