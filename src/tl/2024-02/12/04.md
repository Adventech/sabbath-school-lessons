---
title:  Sino ang Ating Sinasamba?
date:   18/06/2024
---

Sa mga huling araw, ang malaking tunggalian ay gagawin, sa isang dramatikong paraan, tungkol sa pagsamba. Sinasamba ba natin ang Maylalang, o sinasamba natin ang halimaw at ang larawan nito? Walang gitnang lugar. Ang unang anghel ng Apocalipsis 14 ay humihimok sa mga lalaki at babae na ‘ “sambahin ang gumawa ng langit, ng lupa, ng dagat at ng mga bukal ng tubig’ ” (Apocalipsis 14:7). Bilang karagdagang pagsuporta sa panawagan ng langit, inihayag ng ikatlong anghel ang malalang kahihinatnan ng pagsamba sa halimaw: “Ito rin ang iinom ng alak ng poot ng Diyos, na inihahandang walang halo sa kopa ng kanyang poot” (Apocalipsis 14: 10). Sa kabilang banda, ang mga sumasamba sa Lumikha ay inilarawan bilang mga tumutupad sa “mga utos ng Diyos at humahawak ng matatag sa pananampalataya ni Jesus” (Apocalipsis 14:12).

Ang paglikha ang batayan ng tunay na pagsamba (Apocalipsis 4:11). Dahil “nilikha ng Diyos ang lahat ng bagay sa pamamagitan ni Jesu-Cristo” (Efeso 3:9), kinamumuhian ni Satanas ang Manlilikha at sinubukan, sa pamamagitan ng makalupang kapangyarihan, na baguhin ang Sabbath, ang alaala ng Paglikha (Daniel 7:25). Ang darating na labanan sa utos ng Diyos ay nakatuon sa awtoridad. Kung mapapawi ni Satanas ang pagsamba sa Sabbath, ipahahayag niya na ang kanyang awtoridad ay mas dakila kaysa awtoridad ng Diyos. Para magawa ito, susubukan ni Satanas na kumbinsihin o pilitin ang buong mundo na tanggapin ang isang huwad na Sabbath.

Gaano man kahirap ngayon na makitang nangyayari ito, gaya ng nabanggit natin noon, ang mundo ay kapansin-pansing nagbabago. Ipinakita sa atin ng krisis sa COVID-19 na, sa buong magdamag, ang ating mundo ay maaaring maging kakaibang lugar. Bagama't hindi natin alam ang mga detalye na humahantong sa tanda ng halimaw, hindi ito napakahirap isipin. Ang mundo ay lubhang hindi matatag, at sa kamangha-manghang teknolohiya ngayon, kung ano ang babala ng Biblia ay maaaring mangyari nang mas mabilis kaysa sa maaari nating isipin ngayon.

`Basahin ang Apocalipsis 13:13–17. Anong mga tiyak na parusa ang ipinapataw sa mga hindi tumatanggap sa tanda ng halimaw?`

Yaong mga tapat kay Cristo, na salungat sa pagsunod sa halimaw at sa larawan nito, ay haharap sa mga parusang pangkabuhayan gayundin sa banta ng kamatayan. Ang sangkatauhan ay nananatiling tulad ng dati: tiwali, gutom sa kapangyarihan, at marahas. Gaano man karami ang hindi pa natin alam kung gaano eksaktong magsisimula ang mga huling kaganapan, hindi masyadong napakahirap na ilarawan ang pag-uusig sa katapusan ng panahon. Bagaman lubos na nakasulat ito sa ibang konteksto, ang mga salitang ito sa Juan ay nagsasabi ng lahat. Patungkol kay Jesus, isinulat ni Juan na “hindi Niya kailangan ang sinuman upang magpatotoo tungkol sa tao, sapagkat alam Niya ang isinasaloob ng tao” (Juan 2:25).

`Isipin ang katiwalian ng sangkatauhan, at ang kasamaan na kayang gawin ng mga tao. Bakit ipinapakita nito kung gaano kadaling mangyari ang mga huling kaganapan? Isa pa, ang higit na mahalaga, ano ang dapat na ituro sa atin ng malungkot na katotohanang ito tungkol sa pagbabantay ng ating sariling mga puso?`