---
title:  Ang Digmaan sa Likod ng Lahat ng Digmaan
date:   30/03/2024
---

### Basahin Para sa Pag-aaral sa Linggong Ito
Apocalipsis 12:7–9, Ezekiel 28:12–15, Isaias 14:12–14, Genesis 3:15, Juan 17:24–26.

> <p>Talatang Sauluhin</p>
> “At nagkaroon ng digmaan sa langit, si Miguel at ang kanyang mga anghel ay nakipagdigma sa dragon. Ang dragon at ang kanyang mga anghel ay nakipagdigma, ngunit hindi sila nagwagi, ni wala ng lugar para sa kanila sa langit” (Apocalipsis 12:7, 8).

Kung napakabuti ng Diyos, bakit napakasama ng mundo? Paanong pahihintulutan ng Diyos ng pag-ibig na umiral ang maraming kasamaan? Bakit may masamang nangyayari sa mga mabuting tao? Sa liksyon ngayong linggo, tutuklasin natin ang matagal nang labanan sa pagitan ng mabuti at masama. Simula sa paghihimagsik ni Lucifer sa langit, ating susuriin ang pinagmulan ng kasamaan at ang mahabang pagtitiis ng Diyos sa pagharap sa problema sa kasalanan.

Ang Diyos ay Diyos ng kamangha-manghang pag-ibig. Ang mismong kalikasan Niya ay pag-ibig (1 Juan 4:7, 8). Ang lahat ng Kanyang mga aksyon ay pagmamahal (Jeremias 31:3). Ang pag-ibig ay hindi kailanman pinupuwersa, pinipilit, o isinasautos. Mahusay itong sinabi ni Ellen G. White nang isulat niyang, “Sa pamamagitan lamang ng pag-ibig mapupukaw ang pag-ibig.”—The Desire of Ages, p. 22. Ang pagtanggi sa kapangyarihan ng pagpili ay pagsira sa kakayahang magmahal, at ang pagsira sa kakayahang magmahal ay ang pagtanggal ng posibilidad na maging tunay na masaya. Hinihimok ng Diyos ang ating katapatan sa pamamagitan ng Kanyang pag-ibig. Siya ay humaharap sa malaking tunggalian sa pagitan ng mabuti at masama sa paraang ang kasalanan ay hindi na muling babangon pa sa sansinukob. Ang layunin ng Diyos ay ipakita sa harap ng buong sansinukob na Siya ay palaging kumikilos para sa ikabubuti ng Kanyang mga nilalang. Ang pagtingin sa mundo sa pamamagitan ng lente ng pag-ibig ng Diyos, ayon sa liwanag ng malaking tunggalian sa pagitan ng mabuti at masama, ay tinitiyak sa bawat isa sa atin na ang tama ay magtatagumpay laban sa mali at gagawin ito magpakailanman.

_* Pag-aralan ang liksyon sa linggong ito, base sa kapitulo 29–30 ng The Great Controversy, bilang paghahanda sa Sabbath, Abril 6._