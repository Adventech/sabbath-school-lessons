---
title:  Nakakahanap ng Paraan ang Pag-ibig
date:   03/04/2024
---

Nagkasala sina Adan at Eva, at sinabi sa kanila ng Diyos na dapat nilang lisanin ang kanilang tahanan sa hardin. Mula noon, pagpapagal at pagdurusa ang kanilang magiging kapalaran. Kailangan ba nilang magdusa at sa wakas ay mamatay na walang pag-asa? Ang kamatayan ba ang katapusan ng lahat?

Sa puntong ito ibinigay sa kanila ng Diyos ang pangakong nakaulat sa Genesis 3:15: Habang direktang nakatingin kay Satanas, ang ahas, sinabi Niya: “Maglalagay ako sa iyo at sa babae ng pagkapoot sa isa’t isa, at sa iyong binhi at sa Kanyang Binhi. Ito ang dudurog ng iyong ulo, at ikaw ang dudurog ng Kanyang sakong.” Maaaring hindi nila lubos na nauunawaan sa puntong iyon ang eksaktong ibig sabihin nito, ngunit alam nilang maaari silang umasang muli. Sa ilang paraan, sa pamamagitan ng “Binhi ng babae,” ang kanilang pagtubos ay darating.

Siyempre, ang “Binhi ng babae,” ay si Jesu-Cristo (Galacia 3:16). Sa krus, sinugatan ni Satanas ang Kanyang sakong. Ngunit ang tagumpay ni Jesus ay ang ating garantiya na balang araw ay madudurog ang ulo ng ahas, at ang pinto ng pagdurusa at ng kamatayan na binuksan nina Adan at Eva ay isasara balang araw.

`Basahin ang Hebreo 2:9, Galacia 3:13, at 2 Corinto 5:21. Ano ang sinasabi sa atin ng mga talatang ito tungkol sa lawak ng sakripisyo ni Cristo sa krus?`

Naiisip mo ba kung talagang mahal ka ng Diyos? Tumingin sa krus; tingnan mo ang korona ng mga tinik, tingnan mo ang mga pako sa Kanyang mga kamay at paa. Sa bawat patak ng dugo na ibinuhos ni Jesus sa Kalbaryo, sinasabi ng Diyos, Mahal kita. Ayaw kong magtungo sa langit na wala ka. Oo, nagkasala ka; ipinagbili mo ang iyong sarili sa kamay ng kaaway; Oo, sa loob at sa iyong sarili ay hindi ka karapat-dapat sa buhay na walang hanggan. Subalit binayaran ko na ang pantubos para maibalik ka. Hindi mo na kailangan pang magtaka muli kung mahal ka kapag tumingin ka sa krus.

Binabanggit ng Biblia ang tungkol sa isang Jesus na dumating sa mundong ito, nakaranas ng dalamhati, pagkabigo, at sakit na katulad ng lahat ng sangkatauhan. Inihayag nito ang isang Cristo na hinarap ang mga kaparehong tukso na kinaharap natin—isang Cristo na nagtagumpay laban sa mga pamunuan at kapangyarihan ng impiyerno sa pamamagitan ng Kanyang buhay at ng Kanyang kamatayan sa krus—ang lahat para sa bawat isa sa atin nang personal.

Pag-isipan ito: Si Jesus, ang Isa na lumikha ng kosmos (tingnan ang Juan 1:3), ay bumaba mula sa langit at hindi lamang naparito sa makasalanang mundo kundi nagdusa dito sa paraang hindi kailanman gagawin ng sinuman sa atin (tingnan ang Isaias 53:1 –5). At ginawa Niya ito dahil mahal Niya tayo, bawat isa sa atin. Isang napakalaking dahilan para umasa!

`Paano sinagot ni Cristo ang mga paratang ni Satanas sa krus? Sa liwanag ng dakilang tunggalian sa pagitan ng mabuti at masama, ano ang nagawa ng Kanyang kamatayan?`