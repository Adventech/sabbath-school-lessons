---
title:  Ang Ating Punong Saserdote
date:   04/04/2024
---

Ang ginawa ni Jesus para sa atin sa krus ay nagbibigay-daan din sa Kanya na mamagitan para sa atin sa langit. Ang ating muling nabuhay na Panginoon ay ang ating dakilang Punong Saserdote, na nagbibigay ng lahat ng kailangan natin para maligtas at mabuhay sa kaharian ng Diyos magpakailanman.

`Basahin ang Hebreo 4:15, 16 at Hebreo 7:25. Paano tayo binibigyan ng katiyakan ng mga talatang ito sa mundo ng tukso, pagdurusa, sakit, at kamatayan?`

Sinasabi ng teksto na Siya ay “tinukso sa lahat ng mga paraan gaya rin naman natin, gayunma’y walang kasalanan” (Hebreo 4:15). At idinagdag pa nito, “Kaya, lumapit tayong may buong tapang”—na ang ibig sabihin ay may pagtitiwala—“sa trono ng biyaya, upang tayo’y tumanggap ng awa at makatagpo ng biyaya na makakatulong sa panahon ng pangangailangan” (Hebreo 4:16).

Upang sabihin ito nang napakasimple, iniharap tayo ni Jesus sa harap ng sansinukob na nakadamit ng Kanyang katuwiran, iniligtas sa pamamagitan ng Kanyang kamatayan, at tinubos sa pamamagitan ng Kanyang dugo. Lahat ng kung anong dapat na maging tayo, ay ginawa Niya noon. Kay Cristo ay walang paghatol sa mga kasalanan ng ating nakaraan. Kay Cristo ang ating pagkakasala ay wala na, at sa pamamagitan ng Kanyang makapangyarihang pamamagitan, ang pagkakahawak ng kasalanan sa ating buhay ay naputol. Ang mga tanikala na nagbigkis sa atin ay nakalag, at tayo ay naging malaya.

`Basahin ang Juan 17:24–26. Ano ang hinahangad ni Cristo sa malaking tunggalian sa pagitan ng mabuti at masama?`

“Nang magtapos ang dakilang paghahandog, si Cristo ay umakyat sa kaitaasan, tinanggihan ang pagsamba ng mga anghel hanggang sa Kanyang naiharap ang kahilingan: ‘Ama, nais kong ang mga ibinigay mo sa Akin ay makasama Ko kung saan Ako naroroon.’ Juan 17:24. Pagkatapos, isang hindi maipaliwanag na pagmamahal at kapangyarihan ang sagot mula sa trono ng Ama: ‘Sambahin Siya ng lahat ng anghel ng Diyos.” Hebreo 1:6. Walang isa mang mantsa ang makikita kay Jesus. Ang Kanyang kahihiyan ay nagtapos, ang Kanyang sakripisyo ay nabuo, may isang pangalan ang ibinigay sa Kanya na higit sa lahat ng pangalan.”—Ellen G. White, The Great Controversy, pp. 501, 502. Higit sa anumang bagay ay ang pagnanais ni Jesus na makasama natin Siya sa langit. Ang hangarin ng Kanyang puso, ang dahilan ng Kanyang kamatayan at nang pamamagitan, ay ang iligtas tayo. Mayroon ka bang espesyal na pangangailangan sa iyong buhay? Sabihin mo kay Jesus. Kung saan may kalungkutan, Siya ay nagdadala ng kaaliwan. Kung saan may takot, Siya ay nagdadala ng kapayapaan. Kung saan may pagkakasala, Siya ay nagdadala ng kapatawaran. Kung saan may kahinaan, Siya ay nagdadala ng lakas.

`Sa iyong palagay, bakit isinakripisyo ni Cristo ang Kanyang sarili para sa atin? Ano ang nasa atin na napakahalaga sa Kanya?`