---
title:  Digmaan sa Langit
date:   31/03/2024
---

`Basahin ang Apocalipsis 12:7–9. Ano ang inihahayag ng talatang ito tungkol sa kalayaang umiiral sa langit at ang pinagmulan ng kasamaan? Nang magrebelde si Lucifer, sa anong mga paraan maaaring tumugon ang Diyos?`

Ang mga talatang ito ay naglalarawan ng kosmikong labanan sa pagitan ng mabuti at masama. Si Satanas at ang kanyang mga anghel ay nakipagdigma laban kay Cristo at, kalaunan, ay pinalayas sa langit. Tila lubhang kakaiba na ang digmaan ay sumiklab sa isang perpektong lugar na tulad ng langit. Bakit nangyari ito? Ang isang mapagmahal na Diyos ba ay lumikha ng isang demonyong anghel na nagpasimula ng digmaang ito? Mayroon bang nakamamatay na kapintasan sa anghel na ito na humantong sa kanya upang maghimagsik? Malinaw na ipinaliliwanag ng Biblia ang pinagmulan ng kasamaan. Hinahawi nito ang tabing sa labanang ito sa pagitan ng mabuti at masama.

`Paghambingin ang Ezekiel 28:12–15 at Isaias 14:12–14. Ano ang pumasok sa isip nitong mala-anghel na tinatawag na Lucifer na humantong sa kanyang paghihimagsik?`

Hindi nilikha ng Diyos ang demonyo. Nilikha niya ang isang nilalang na may nakasisilaw na ningning na pinangalanang Lucifer. Ang mala-anghel na nilalang na ito ay nilikhang perpekto. Kasama sa Kanyang pagiging perpekto ang kalayaan sa pagpili—isang pangunahing simulain ng pamahalaan ng Diyos na tumatakbo sa pamamagitan ng pag-ibig, at hindi pamimilit. Ang kasalanan ay nagmula kay Lucifer sa mismong langit. Walang lohikal na paliwanag kung bakit dapat pinahintulutan ng sakdal na anghel na ito ang pagmamataas at paninibugho na mag-ugat sa kanyang puso at humantong sa paghihimagsik laban sa Lumikha sa kanya.

Si Lucifer, isang nilikhang nilalang, ay naghangad ng pagsamba na pagmamay-ari lamang ng Lumikha. Tinangka niyang agawin ang trono ng Diyos sa pamamagitan ng pagdududa sa awtoridad ng Diyos. Ang kanyang paghihimagsik ay humantong sa isang digmaan sa langit.

Bagama’t mahaba ang pasensya ng Diyos kay Lucifer, hindi Niya pinahintulutan na sirain nito ang langit dahil sa kanyang paghihimagsik. “Nakiusap ang makalangit na kapulungan kay Lucifer. Ang Anak ng Diyos ay nagharap sa kanya ng kadakilaan, ng kabutihan, at ng katarungan ng Lumikha, at ang banal, at hindi nagbabagong likas ng Kanyang utos. Ang Diyos mismo ang nagtatag ng kaayusan ng langit; at sa paglisan dito, ay hahamakin ni Lucifer ang kanyang Lumikha, at magdudulot ng kapahamakan sa kanyang sarili. Ngunit ang babala, na ibinigay na may walang hanggang pag-ibig at awa, ay pumukaw lamang ng isang espiritu ng paglaban.”—Ellen G. White, The Great Controversy, pp. 494, 495.

`Anong mga liksyon ang maaari mong ilarawan tungkol sa katangian ng Diyos tungkol sa Kanyang pakikitungo sa kasamaan?`