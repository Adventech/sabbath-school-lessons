---
title:  'Nanlinlang si Lucifer: Nagtagumpay si Cristo'
date:   01/04/2024
---

Walang lohikal na paliwanag kung bakit hinayaan si Lucifer, ang perpektong anghel na ito, na mag-ugat sa kanyang puso ang pagmamataas at paninibugho at mauwi sa pagrerebelde sa Lumikha sa kanya. Ang kapalaluan ni Satanas ay nahinog tungo sa lantarang paghihimagsik. Inakusahan niya ang Diyos bilang di-makatarungan at hindi patas. Hinawahan niya ang mga anghel ng kanyang mga pagdududa at akusasyon.

`Basahin ang Apocalipsis 12:4. Ano ang inihahayag ng talatang ito tungkol sa kakayahan ni Satanas na manlinlang? Ilan sa mga anghel ang nahulog sa kanyang mga kasinungalingan tungkol sa Diyos?`

Nang sumiklab ang digmaan sa langit, kailangang magpasya ang mga anghel—susundan ba nila si Jesus o si Lucifer? Ano ang katangian ng digmaang ito sa langit? Ito ba ay isang pisikal na digmaan, o isang digmaan ng mga ideya, o pareho? Hindi natin alam ang mga detalye, ngunit ang labanan ay pisikal rin na anupa’t si Satanas at ang kanyang mga anghel sa kalaunan ay “pinalayas,” at ang isang lugar ay hindi na “nasumpungan para sa kanila sa langit” (Apocalipsis 12:8, 9). Ang digmaang ito ay malinaw na kinabibilangan ng ilang uri ng pisikal na elemento.

Isang bagay ang tiyak tungkol sa digmaan sa langit. Bawat anghel ay kailangang magpasya para o laban kay Cristo. Sino ang susundin nila? Kaninong boses ang kanilang pakikinggan? Pinili ng tapat na mga anghel na maging masunurin sa mapagmahal na mga utos ni Cristo, habang ang isang-katlo ng mga anghel ay nakinig sa tinig ni Lucifer, sumuway sa Diyos, at nawalan ng lugar sa langit. Tayo rin, sa kritikal na panahong ito ng kasaysayan ng daigdig ay tinatawag na magpasya para o laban kay Cristo. Tayo rin ay dapat magpahayag kung kaninong panig tayo—kay Cristo o kay Satanas.

`Basahin ang Genesis 2:15–17, Exodo 32:26, Josue 24:15, 1 Mga Hari 18:20, 21, at Apocalipsis 22:17. Anong pangunahing alituntunin sa malaking tunggalian ang itinuturo sa atin ng mga talatang ito?`

Nang likhain ng Diyos ang sangkatauhan, inilagay Niya sa kaibuturan ng ating utak ang kakayahang mag-isip, mangatwiran, at pumili. Ang kakanyahan ng ating pagiging tao ay ang ating kakayahang gumawa ng moral na mga pagpili. Hindi lang tayo mga robot. Tayo ay nilikha sa larawan ng Diyos, na naiiba sa nilikhang hayop, sa ating kakayahang gumawa ng moral na mga pagpili at mamuhay ayon sa walang hanggang espirituwal na mga prinsipyo. Mula sa panahon ng paghihimagsik ni Lucifer sa langit, tinawag ng Diyos ang Kanyang bayan upang tumugon sa Kanyang pagmamahal at maging masunurin sa Kanyang mga utos sa pamamagitan ng pagpili na paglingkuran Siya.

`Anong mga liksyon ang matututunan natin sa labanan sa langit na may kaugnayan sa sarili nating personal na pakikipaglaban sa kasamaan? Kung nagawang linlangin ni Satanas ang mga matuwid, mga banal na nilalang, ano ang sinasabi nito tungkol sa kanyang masasamang pagtatangka na linlangin tayo?`