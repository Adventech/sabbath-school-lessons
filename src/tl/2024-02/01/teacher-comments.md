---
title:  Komento ng Guro
date:   05/04/2024
---

### Unang Bahagi: Pangkalahatang Ideya

Susing Talata: Apocalipsis 12: 7, 8

Pokus ng Pag-aaral: Apocalipsis 12:7-9; Colosas 1:16; Ezekiel 28:12-15; Isaias 14:12-14; Juan 17:24; Genesis 3:15.

**Panimula**: Ipinakikilala ng liksyon sa linggong ito ang paksa ng pangsansinukob na tunggalian, o ang malaking tunggalian, sa pagitan ni Cristo at ni Satanas. Sisimulan natin ang ating pag-aaral sa pamamagitan ng pagsusuri kapwa sa pinagmulan ng kasamaan at ang solusyon ng Diyos sa pagkahulog ng sangkatauhan sa kasalanan.

Maraming aspeto ng pangsansinukob na tunggalian ang nararapat sa ating pagsasaalang-alang. Una, ang malaking tunggalian ay hindi pang walang hanggan; nagsimula ito sa langit nang si Lucifer, na isang nilalang, ay pinangunahan ang hukbo ng mga rebeldeng anghel na lumaban sa Diyos, ang walang hanggang Lumikha at Hari ng lahat ng nabubuhay. Kung gayon, maiisip natin na kung ang kasamaan at ang diyablo ay may simula, sila ay tiyak na magkakaroon ng katapusan.

Pangalawa, ang pangsansinukob na tunggalian ay nagpapakita ng radikal na hindi pagkakatugma ng mabuti sa masama. Walang panig na iiral na kasama ang isa, o hahayaan ang iba. Bawat pangkat ay naghahangad ng pagkalipol ng isa. Nang umiral and kasamaan, hinamon nito ang mismong ideya ng karapatan ng Diyos na umiral at mamahala, sa kabila ng walang hanggang likas ng Diyos.

Dagdag pa, inaalis ng malaking tunggalian ang anumang anyo ng pilosopiko o relihiyosong duwalismo kung saan ang kasamaan at kabutihan ay kapwa walang hanggan, magkapantay, at kailangan. Ang pananaw ng Biblia sa mundo ay maliwanag na hindi kasama ang pangangailangan sa kasamaan. Hindi natin kailangan ang kasamaan upang maunawaan at mapahalagahan kung ano ang mabuti. Ni hindi rin kailangan ang kasamaan upang mapalago ang kabutihan.

Pangatlo, ang katotohanan na ang kasamaan at ang malaking tunggalian ay nagsimula sa langit ay pumukaw sa isipan ng mga makatuwiran at malayang ahensya ng kaisipan na ang tunggalian ay pangunahing espirituwal sa kalikasan at nararapat, kung gayon, na may espirituwal na solusyon. Bagaman ang kasamaan ay bumangon ng walang anumang ibinigay na bahagi ang Diyos (sa katotohanan ang kasamaan ay bumangon laban sa Diyos), hindi ito mapupuksa ng wala ang Diyos. Sa kalikasan nito, sinisira ng kasamaan ang mga nilalang at ang sansinukob sa ikamamatay. Kaya, tanging ang Diyos at ang Kanyang supernatural, lumilikhang kapangyarihan ang makalilipol ng lahat ng kasamaan at makapag-aalis ng mapamuksang mga bunga nito.

Sa kadahilanang ito, ang plano ng kaligtasan ng Diyos ay hindi lamang binubuo ng pagtukoy, pagkilala, pamamahiya, o pagpaparusa sa pinagmulan ng kasamaan. Ang ganung mga hakbang ay hindi mahusay ni sapat upang puksain ang kasamaan sa sansinukob. Sa halip, nilutas ng Diyos ang suliranin ng kasalanan sa pag-ako ng mga bunga ng kasalanan sa Kanyang sarili, kay Cristo. Sa pamamagitan ng Kanyang lumilikhang kapangyarihan, aktibong gumagawa ang Diyos sa pagpuksa sa kasamaan at sa paglilinis at pagsasauli ng sansinukob.

**Mga Tema ng Aralin**: Itinatampok ng aralin sa linggong ito ang tatlong pangunahing tema:

Ang kasamaan at ang pangsansinukob na tunggalian ay nagsimula sa isang sakdal na langit. Pagkatapos ay kumalat sila sa Lupa, na nag-ugat sa mga puso at kaisipan ng mga malayang moral na ahensya, na nilikha as wangis ng Diyos.

Ang sukdulang bunga ng kasamaan at kasalanan ay panghihimagsik laban sa Diyos at sa Kanyang kaharian.

Ang tanging daan sa kaligtasan, at sa pagtatapos ng pangsansinukob na tunggalian ay sa pamamagitan ng Krus at ng gawaing pamamagitan ni Cristo at ng Kanyang lumilikha, nagpapapanumbalik na kapangyarihan.

### Ikalawang Bahagi: Komentaryo

**Ang Doktrina ng Adventista Tungkol sa Malaking Tunggalian**

Ang mga Adventista Del Septimo Dia ay may natatanging pagkaunawa sa pinagmulan ng kasalanan at ang solusyon para dito. Hindi katulad ng ibang mga Kristiyano, ang mga Adventista ay walang paangunahing paniniwala na nakalaan lamang sa doktrina ng kasalanan. Gayunpaman, inilakip nila ang kanilang pagkaunawa sa kasalanan sa loob ng doktrina ng “malaking tunggalian.” Itinuro ng tama ni John M. Fowler na “walang doktrina ng kasalanan ang magiging kompleto kung wala ang pagkaunawa ng temang ito ng malaking tunggalian sa pagitan ni Cristo at ni Satanas, ng mabuti at masama. Ang paghahari at karakter ng Diyos ay nasa gitna nito. Nang si Lucifer ay maglunsad ng rebelyon sa langit laban sa Diyos . . . at nang ang rebelyon ay umabot sa sukdulan, walang pagpipilian ang Diyos kundi ang itapon ang nagkasalang hukbo ng mga anghel mula sa langit.” Fowler, “Sin,” sa Handbook of Seventh-day Adventist Theology, ed. Raoul Dederen (Hagerstown, MD: and Herald, 2000), p. 241.

Samantalang ang ibang mga Kristiyano ay naniniwala rin sa pagkahulog ni Lucifer at ni Adan at, sa ibang saklaw, ang pangsansinukob na tunggalian sa pagitan ng Diyos at ni Satanas, gayun din, ipinahayag ng mga Adventista ang mga kaisipang ito sa anyo ng isang natatanging doktrina, na nakapaloob sa Fundamental Belief No. 8:

“Ang buong sangkatauhan ngayon ay nasasangkot sa isang malaking tunggalian sa pagitan ni Cristo at ni Satanas tungkol sa karakter ng Diyos, ng Kanyang kautusan, at ng Kanyang paghahari sa sansinukob. Ang tunggaliang ito ay nagsimula sa langit nang ang isang nilkha, na binigyan ng kalayaan ng pagpili, sa pagmamataas ng sarili ay naging Satanas, ang kaaway ng Diyos, at nanguna sa paghihimagsik ng isang bahagi ng mga anghel. Ipinakilala niya ang espiritu ng paghihimagsik sa mundong ito nang akayin niya si Adan at Eba sa pagkakasala. Ang kasalanang ito ng sangkatauhan ay nagbunga ng pagkabaluktot ng larawan ng Diyos sa sangkatauhan, ng kawalan ng kaayusan sa nilikhang sanlibutan, at nang lumaon ay ang pagkasira sa panahon ng pangsanlibutang baha, gaya ng isinasaad sa makasaysayang tala ng Genesis 1-11. Nasaksihan ng buong nilikha, ang mundong ito ay naging arena ng pangsansinukob na tunggalian, mula dito ang Diyos ng pag-ibig ay mabibigyang katuwiran. Upang matulungan ang Kanyang bayan sa tunggaliang ito, isinugo ni Cristo ang Banal na Espiritu at ang mga tapat na anghel upang gabayan, protektahan, at palakasin sila sa daan ng kaligtasan.”—Fundamental Belief 8, “Ang Malaking Tunggalian,” https://www.adventist.org/the-great-controversy/.

Ang turo ng Biblia tungkol sa pagkahulog ng sangkatauhan sa kasalanan ay matatagpuan din sa Fundamental Belief No. 7, na may pamagat na “Ang Likas ng Sangkatauhan”:

“Ang lalaki at babae ay ginawa sa larawan ng Diyos na may sariling katangian, ng kapangyarihang mag-isip at gumawa. Bagaman nilikha na isang malayang nilalang, bawat isa ay isang hindi mahahating pagkakaisa ng katawan, isip, at espiritu, naka depende sa Diyos para sa buhay at hininga at lahat ng iba pa. Nang ang ating unang mga magulang ay sumuway sa Diyos, kanilang tinanggihan ang pagdepende sa Kanya at nahulog mula sa kanilang mataas na posisyon. Ang larawan ng Diyos sa kanila ay nasira at sila ay sumailalim sa kamatayan. Ang kanilang mga apo ay nakabahagi ng makasalanang likas at ng mga bunga nito. Sila ay ipinanganak na may mga kahinaan at hilig sa kasamaan. Ngunit ang Diyos kay Cristo ay ipinaki-pagkasundo ang sanlibutan sa Kanyang sarili at sa pamamagitan ng Kanyang Espiritu ay pinanumbalik sa mga nagsisising mga tao ang larawan ng kanilang Lumikha. Nilikha para sa kaluwalhatian ng Diyos, tinawag sila upang ibigin Siya at ang isa’t isa, at upang pangalagaan ang kanilang kapaligiran.”—Fundamental Belief 7, “Ang Likas ng Sangkatauhan,” https://www.adventist.org/nature-of-humanity/.

Dalawang karagdagang aspeto ng doktrinang Adventista sa malaking tunggalian ay nararapat nating isaalang-alang: (1) ang pinagmulan ng tema ng malaking tunggalian at (2) ang pagiging makasaysayan nito.

Una, ang tema ng malaking tunggalian ay nagmula sa Kasulatan at namamalagi sa mismong pundasyon ng Adventistang pagpapaliwanag ng Biblia at pagbuo ng doktrina. Sa pagkomento sa pagpapaliwanag ng Biblia, sinabi ni Ellen G. White:

“Ang Biblia ay siya nitong tagapagpaliwanag. Ang Kasulatan ay dapat ihambing sa Kasulatan. Dapat matutunan ng mag-aaral na tingnan ang Salita bilang kabuuan, at makita ang kaugnayan ng mga bahagi nito. Dapat siyang magkaroon ng kaalaman sa engrandeng pangunahing tema nito, ang orihinal na panukala ng Diyos sa sanlibutan, ang pagbangon ng malaking tunggalian, at ang gawain ng pagtubos. Dapat niyang maunawaan ang likas ng dalawang prinsipyo na naglalaban para sa katas-taasang kapangyarihan, at matutunang subaybayan ang paggawa ng mga ito sa mga tala ng kasaysayan at propesiya, hanggang sa dakilang pagtatapos. Dapat niyang makita kung paanong ang tunggaliang ito ay pumasok sa bawat bahagi ng karanasan ng sangkatauhan; kung paanong sa bawat pagkilos ng buhay ay nahahayag ang isa o ang iba sa dalawang magkalabang motibo; at kung paano, gustuhin man niya o hindi, na sa ngayon ay nagpapasya siya kung saang panig ng tunggalian siya masusumpungan.”—Education, p. 190, idinagdag ang pagdidiin.

Bilang bunga ng pamamaraang ito ng pagpapaliwanag ng Biblia, ang tema ng malaking tunggalian ay nakalakip sa lahat ng iba pang doktrina ng Biblia sa teolohiyang Adventista. Ang pagsasanib ng tema ng malaking tunggalian sa teolohiyang Adventista ay nagsisimula sa doktrina ng Diyos, na may pinakadiwa ng Kaniyang likas bilang malaya, mapagmahal, mapagbiyaya, matuwid, ganap, at tapat. Sa buong Kasulatan, ang tema ng malaking tunggalian ay nagpapatuloy na nakalakip sa mga sumusunod na doktrina:

(a) Ang turo tungkol sa paglalang bilang kahayagan ng pag-ibig, kalayaan, at kapangyarihan ng Diyos.

(b) Ang pinagmulan ng likas ng tao, ang pangkasalukuyang kalagayan nito, at ang huli nitong patutunguhan.

(c) Ang pagkahulog ng sangkatauhan mula sa orihinal nitong katuwiran at pakikiugnay sa Diyos.

(d) Ang mga gawain ng Diyos sa kaligtasan, na nahayag sa pagkakatawang-tao, ministeryo, kamatayan, pagkabuhay, pag-akyat sa langit, at gawaing pamamagitan ni Cristo sa santuwaryo sa langit, gayun din ang Kanyang ikalawang pagdating.

(e) Ang planong pagtubos ng Diyos ng pag-aaring ganap, pagpapabanal, at ang pangako ng hinaharap na pagluluwalhati para sa sangkatauhan.

(f) Ang pagbuo ng Diyos ng Kanyang bayan sa lahat ng mga panahon sa kasaysayan ng tao, na humahantong sa pagtawag ng nalabi sa huling panahon mula sa mga protestanteng iglesya upang ipangaral ang Kanyang huling paanyaya ng kahabagan sa sangkatauhan.

(g) Ang mga paghatol ng Diyos bago ang pagparito, sa milenyo, at sa paggagawad ng mga hatol, na nagtatapos sa pagwawakas ng kasamaan at pagpapanumbalik ng lahat ng mga bagay.

Pangalawa, ang malaking tunggalian ay likas na makasaysayan. Dahil isinama ng tradisyunal na Kristiyanismo ang mga palagay at konseptong pilosopikal ng Griyego, tulad ng hindi materyal, walang katapusan, walang espasyong kalikasan ng langit, maraming Kristiyano ang nagpapaliwanag ng mga sanggunian sa Biblia tungkol sa pansalibutang tunggalian, at sa pagkahulog ng tao sa kasalanan, bilang mga alegorya o kathang-isip na teolohiya. Gayunman, ang historical-grammatical na pagpapaliwanag ng Adventista ay nagpapakilala sa Diyos bilang personal at historical na kasangkot sa kasaysayan ng pagkahulog ng sangkatuhan sa kasalanan at sa kasaysayan ng kaligtasan. Ang Diyos, si Lucifer, ang mga anghel - kapwa mga mapanghimagsik at mga matuwid- Si Adan at Eva, at ang kanilang pagkahulog sa kasalanan, lahat ay totoong kasaysayan ng mga tao at pangyayari. Tinukoy ni Jesus si Satanas na isang literal, historical na persona, isa na nakilala ni Jesus bago nagsimula ang kasaysayan ng mundong ito, at siyang pasimuno ng kasamaan at kasalanan. Minsan ay ipinaliwanag ni Jesus sa mga Fariseo na sila’y hindi mga anak ni Abraham (Juan 8:39, 40) ni mga anak ng Diyos (Juan 8:41, 42), kundi sa kanilang ama “ang diyablo,” na “mamamatay-tao mula ng pasimula, na hindi nanghahawak sa katotohanan, sapagkat walang katotohanan sa kanya. Kapag siya’y nagsisinungaling, siya ay nagsasalita ng kanyang katutubong wika, dahil siya ay isang sinungaling at ang ama ng mga kasinunglingan” (Juan 8:44, NIV).

Inilarawan din ni Juan na tagapaghayag kapwa ang diyablo at ang pangsansinukob na tunggalian na kanyang pinasimulan bilang makasaysayan. Sinusunod ang halimbawa ni Jesus, inilarawan ni Juan ang demonyo na “ang matandang ahas na tinatawag na diyablo at Satanas, na dumadaya sa buong mundo” (Apocalipsis 12:7-9, NASB), bilang isa na nagpasimula ng digmaan, kasamaan, at pandaraya, kapwa sa langit at sa lupa. Ang malapit na konteksto ng Apocalipsis 12:7-9 ay nagpapahiwatig na itinuturing ng apostol na si Juan kapwa ang demonyo at ang pangsansinukob na tunggalian bilang isang makasaysayang nilalang at pangyayari, sa pagkakasunod nito: kasing makasaysayan ng Diyos mismo (Apocalispsis 12:5-6; 10, 17), ng pagkapanganak at pag-akyat sa langit ni Jesus (Apocalipsis 12:5), ng pag-iral ng iglesya at ng pag-uusig laban dito (Apocalipsis 12:1, 6, 11, 13-15), at ng krus ni Jesus, na sa Kanyang dugo tayo ay naligtas (Apocalipsis 12:11). Bagaman hindi natin nalalaman kung kailan nangyari sa langit ang pangsansinukob na tunggaliang ito, naniniwala tayo na ito ay naganap “bago ang paglikha kay Adan at Eva at ito ay makasaysayan tulad ng pagkahulog ng tao sa kasalanan sa sulsol ng kaparehong Satanas.”—Handbook of Seventh-day Adventist Theology, pp. 241-242.

### Ikatlong Bahagi: Aplikasyon sa Buhay

Talakayin ang mga sumusunod na katanungan sa klase kasama ang iyong mga estudyante:

Ano ang iniisip ng mga tao sa iyong kultura tungkol sa malinaw na pag-iral ng tunggalian sa pagitan ng mabuti at masama, kapwa sa ating mundo at sa lipunan ng tao? Paano nila nauunawaan ang pinagmulan ng kasamaan? Naniniwala ba silang magwawakas ang kasamaan? Bakit, o bakit hindi? Isinuko na ba nila ang anumang pag-asa para sa pagwawakas ng kasamaan? Kung gayon, bakit? Marahil ay iniisip nila na ang kasamaan ay mananatili dito o kailangan pa nga sa pagpapanatili ng ilang uri ng balanse sa sansinukob at sa kasaysayan. Kung gayon, ipaliwanag kung bakit maaaring ganito ang kanilang nararamdaman. Paano mo ibabahagi sa kanila ang pananaw ng Biblia sa kasamaan?

` `

Sa paanong paraan ang iba’t-ibang teorya tungkol sa pinagmulan ng tunggalian sa pagitan ng mabuti at masama ay nakaka-apekto sa pagkaunawa ng tao sa moralidad at responsibilidad? Kunin halimbawa, ang teorya ng ebolusyon. Paano nakaka-apekto ang teoryang ito sa ating pagkaunawa ng pinagmulan ng kasamaan at, kasunod nito, ang ating pagkaunawa ng moralidad ng tao? Anong iba pang teorya tungkol sa pinagmulan ng kasamaan ang maiisip mo, maliban sa ebolusyon, na laganap sa iyong kultura?

` `

Umisip ng mga paraan upang ilarawan at ipaliwanag sa mga tao sa paligid mo ang doktrinang Adventista tungkol sa pinagmulan ng kasamaan, ng malaking tunggalian, at ng pag-asa ayon sa Biblia. Paano mo ibabahagi ang mga katotohanang ito ng Biblia sa iyong mga kaibigan, kapit-bahay, at mga kasama mula sa ibang denominasyong Kristiyano o mula sa ibang mga relihiyon, pilosopiya, o mga pananaw sa mundo? Anong mga elemento ang isasama mo sa balangkas ng iyong paglalarawan ng malaking tunggalian?

` `