---
title:  Ang Pagpili ng Diyos
date:   16/10/2019
---

Maraming pag-uusap tungkol sa pagpili ng Diyos o pagpili sa atin para gumawa ng isang bagay. Marami ang may iba't ibang ideya kung ano ang ibig sabihin ng pagpili. Ano ang sinasabi ng Biblia tungkol sa pagkapili sa atin?	

`Basahin ang Roma 8:28, 29. Saan tayo tinawagan ng Diyos? Para saan tayo pinili ng Diyos?`

Ang talatang ito ay partikular na nagsasaad na ang Diyos ay nagtakda sa mga tao na mabago ayon sa larawan ng Kanyang Anak. Hindi nito sinasabing ang Diyos ang nagtakda sa atin upang maligtas tayo o mapahamak, at wala tayong kakayahang pumili sa bagay na ito. Sa madaling salita, ang pagpili ay para sa layuning tayo ay baguhin. Tayo ay babaguhin upang sumalamin sa Anak ng Diyos. Ang pagbabalik-loob na ito ay ipinangako sa sumusunod na talata (Roma 8:30), kung saan sinabi ni Pablo, ang may-akda, na ang mga tinatawag ng Diyos ay pinapawalang-sala rin Niya (ginagawa tayong matuwid) at niluluwalhati (pinabanal). Kung gayon, hindi tayo iniwan upang baguhin ang ating sarili, sa halip, ipinangako ng Diyos na isagawa ang pagbabagong ito sa pamamagitan ng Kanyang kapangyarihan. 

`Basahin ang Roma 9. Anong uri ng pagpili o panawagan ng Diyos ang inilarawan sa kabanatang ito?`

Sa Roma 9, tinatalakay ni  Pablo ang pagpili ng Diyos bilang isang tanging gawain. Ang mga Israelita ay pinili upang ipangaral ang mabuting balita tungkol sa Diyos sa sanlibutan. Ang pariralang "Inibig ko si Jacob, ngunit si Esau ay kinasusuklaman ko" (Roma 9:13) ay karaniwang hindi nauunawaan na ang ibig sabihin ay isa lamang sa magkapatid ang mahal ng Diyos. Gayunman, ayon sa konteksto ng talatang ito, sinabi ni Pablo na pinili si Jacob ngunit hindi si Esau. Ano ang dahilan bakit pinili si Jacob? Upang maging ama ng bansang Israel. Kaya, may dalawang uri ng pamimili / pagpiling ginagawa ng Diyos. Una, pinipili ng Diyos ang bawat isa sa atin para sa kaligtasan at nais na tayo ay mabago sa larawan ni Jesus. Pangalawa, pinipili ng Diyos ang iba't ibang tao para sa mga espesipikong gawain.

`Bakit dapat na nakapagpapalakas-loob na malamang hinirang ka para sa kaligtasan? Gayunman, bakit hindi ito nangangahulugan na ang iyong mga pagpili ay hindi maaaring maging dahilan para mawala sa iyo ang kaligtasang iniaalok ng Diyos?`