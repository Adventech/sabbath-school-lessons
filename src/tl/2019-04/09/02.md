---
title:  Ang Diyos ng Kasaysayan
date:   24/11/2019
---

`Basahin ang Ezra 1:9-11 at Daniel 1:1, 2. Paano makatutulong sa atin ang mga talata sa Daniel para maunawaan ang tinutukoy ni Ezra?`

Pansinin kung paano ibinigay ang mga detalye sa Ezra, habang ipinakita sa Daniel ang malaking larawan. Gayunpaman, magkasamang ipinakita ng mga talatang ito na ang Panginoon ang nangangasiwa.

"Ang kasaysayan ng mga bansa ay nagsasalita sa atin ngayon. Sa bawat bansa at sa bawat indibidwal, ang Diyos ay naglaan ng lugar sa Kanyang dakilang panukala. Sinusubukan ngayon ang mga kalalakihan at mga bansa sa pamamagitan ng panukat sa kamay Niyang hindi nagkakamali. Ang lahat ay nagpapasya ng kanilang kapalaran sa pamamagitan ng kanilang pagpili, at ang Diyos ay nananaig sa lahat para sa katuparan ng Kanyang mga layunin."—Ellen G. White, PROPHETS AND KINGS, p.536.  

`Basahin Daniel 5. Ano ang itinuturo sa atin ng mga talatang ito tungkol sa hatol kay Belshasar?`

Bumagsak ang Babilonia noong Oktubre ng 539 B.C., nang masakop ito ni Cyrus, hari ng hukbo ng Medo-Persia. Si Belshasar, dahil sa maling pag-asa sa kanyang mga tagumpay, luho, at katanyagan, ay lubhang mapagmataas kaya nagdaos siya ng isang magulong salu-salo sa gabi na nagtapos sa kanyang kamatáyan. Ang banal na kamay ay sumulat sa dingding ng palasyo na bilang at magwawakas na ang kanyang mga araw. Kahit na alam niya ang kapalaran at kuwento ng konbersyon ng makapangyarihang Haring Nebukadnezar, hindi niya natutunan ang kanyang liksyon. Palaging may trahedya kapag hindi tayo nakinig sa mga babala ng Diyos at hindi sumunod sa Kanyang tuntunin.

Ang propeta Daniel ay palaging naroroon, ngunit siya ay hindi pinapansin. Kapag nawala natin ang pagkadama sa kabanalan ng Diyos at ang Kanyang presensya sa buhay, lumalakad tayo sa landas na may kasamang mga komplikasyon, problema, at trahedya, na sa huli ay nagtatapos sa kamatayan.

`Pagkatapos na isalaysay sa hari ang kuweno tungkol kay Nebukadnezar, sinabi ni Daniel, "Ngunit ikaw na ang kanyang anak, Belshasar, ay hindi nagpakumbaba ng iyong puso, bagama't alam mo ang lahat ng ito" (Daniel 5:22). Paano natin matitiyak na tayo, sa ating sariling konteksto, ay hindi makagagawa ng kaparehong pagkakamali na ginawa ni Beshasar? Paanong ang katotohanan ng krus ay palaging magpapanatili sa ating maging mapagpakumbaba sa harap ng Diyos?`