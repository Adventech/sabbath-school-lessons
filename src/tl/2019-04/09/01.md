---
title:  Mga Pagsubok, Pagdurusa at Listahan
date:   23/11/2019
---

### Basahin Para sa Pag-aaral sa Linggong Ito
Ezra 1:9-11; Daniel 1:1, 2; Daniel 5; Ezra 8:1-23; Deuteronomio 30:1-6; Nehemias 11:1, 2; 12:1-26.

> <p>Talatang Sauluhin</p>
> "Ay sumama sa kanilang mga kapatid, sa kanilang mga maharlika, at nanumpa na may panata na lalakad sa kautusan ng Diyos na ibinigay sa pamamagitan ni Moises na lingkod ng Diyos, at upang ganapin at gawin ang lahat ng utos ng Panginoon na aming Panginoon, at ang kanyang mga batas at tuntunin " (Nehemias 10:29).

Karaniwan nating nilalaktawan ang mga talaangkanan at mahahabang listahan ng mga bagay sa Biblia. Ngunit isinama sila ng Panginoon para sa isang dahilan. Ang Panginoon sa Biblia ay Diyos ng mga detalye. Napapansin niya ang mga detalye, at tinitiyak nito sa ating hindi Niya tayo kailanman nakalimutan.

Ang ilang mga halimbawa ng mga talaangkanang ito ay nagpapahayag na alam ng Diyos ang lahat ng tungkol sa ating mga pamilya, at ang mga listahan ng mga bagay ay nagsasabi sa ating ang Diyos ay nagmamalasakit kahit sa kung ano ang itinuturing ng ibang hindi gaanong mahalaga. Sinabi ni Jesus na ang Diyos ay nagmamalasakit sa mga maya at binibilang pa ang ating mga buhok: "Hindi ba ipinagbibili ang limang maya sa halagang limang sentimos? Isa man sa kanila ang hindi nakakalimutan ng Diyos. Ngunit ang bilang ng mga buhok ng iyong ulo ay bilang na lahat. Huwag kayong matakot, higit kayong mahalaga kaysa maraming maya" (Lucas 12:6, 7). Ang Diyos na nagmamalasakit tungkol sa mga detalyeng ito ay nagmamalasakit sa atin, at alam Niya ang mga detalye ng lahat ng mga bagay na gumugulo sa atin.

Sa gayon, maaari nating taglayin ang lubos na pagtitiwala, linangin ang pananalig, at magpahinga sa katiyakang kumakalinga ang Panginoon sa bawat bahagi ng ating buhay. Habang nakaaaliw iyon, gaya ng nararapat, dapat ding magsabi ito sa ating kailangan din nating pangalagaan ang bawat bahagi.