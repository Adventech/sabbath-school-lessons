---
title:  Ang Reaksyon ni Nehemias
date:   15/12/2019
---

`Basahin ang Nehemias 13:23-25. Ano ang nangyari dito, at paano natin ipapaliwanag ang reaksyon ni Nehemias sa sitwasyong ito?`

Yamang ang mga anak ay hindi nagsasalita ng Aramaic (ang wikang ginamit sa panahon ng Pagkakatapon) o Hebreo, hindi nila maunawaan ang mga aral mula sa Banal na Kasulatan. Ito ay isang tunay na problema, dahil ang kaalaman sa pahayag ng Diyos ay maaaring baluktutin o burahin. Karamihan sa pagpapaliwanag ng mga eskriba at saserdote sa Torah ay sa Aramaic upang maipangaral ng malinaw sa mga tao. Gayunman, yamang ang mga inang pangunahing tagapag-alaga ng mga bata ay mula sa Ammon, Asdod, at Moab, hindi nakagugulat na ang mga bata ay hindi rin marunong magsalita ng wika ng mga ama. Ang wikang sinasalita natin ay ngpapakita kung paano tayo nag-iisip ng mga konsepto, sapagkat ginagamit natin ang bokabularyo ng kulturang iyon. Ang pagkawala ng wika ng Biblia ay nangangahulugang mawawala ang kanilang natatanging pagkakakilanlan. Kaya, para kay Nehemias hindi katanggap-tanggap na nawawalan ng ugnayan ang mga pamilya sa Salita ng Dios at sa gayon ay mawawala rin ang ugnayan nila sa buhay na Diyos, ang Panginoon ng Hebreo.

Itinuturo ng mga iskolar ng Biblia na ang mga aksyon ni Nehemias ay malamang na isang pampublikong panghihiya, sa mga tao bilang bahagi ng itinakdang mga parusa sa panahong iyon. Nang sabihin nitong sinaway at isinumpa sila ni Nehemias, hindi natin dapat isiping gumagamit si Nehemias ng masasamang salita at mga pagmumura, sa halip, siya ay nagsasalita sa kanila ng mga sumpa ng Tipan. Ang Deuteronomio 28 ay naglalarawan ng mga sumpang mangyayari sa mga sumuway sa tipan. Posibleng-posibleng pinili ni Nehemias ang mga salita ng Biblia upang dalhin sila sa pagtanto sa kanilang maling pagkilos at sa bunga ng kanilang maling mga pagpili.

Bukod pa rito kapag sinasabi ng talatang sinabi ni Nehemias na sinaktan ko ang iba sa kanila, sinabunutan ko sila" (Nehemias 13:25), sa halip na tingnan si Nehemias na galit na galit at kumikilos na may matinding poot, dapat nating tandaang ang pamamalo ay isang itinakdang anyo ng pampublikong parusa. Ang ganitong uri ng pagkilos ay inilalapat lamang sa “ilan” sa kanila, ibig sabihin sa mga pinunong naging dahilan o nagtaguyod ng maling kaugalian. Ang mga kilos na ito ay magsisilbing paraan ng pampublikong panghihiya. Nais tiyakin ni Nehemias na naunawaan ng mga tao ang bigat ng kanilang mga pagpili at ang mga resultang kahahantungan ng mga ito.

`Paano tayo dapat tumugon kapag nakita nating ang ating pinaniniwalaan ay maling gawain sa simbahan?`