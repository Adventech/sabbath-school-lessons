---
title:  Karagdagang Kaisipan
date:   20/12/2019
---

Basahin ang Ellen G. White, “Reformation," pp. 669-678, sa PROPHETS AND KINGS.

"Ang kasipagan sa isang tungkuling hinirang ng Diyos ay isang mahalagang bahagi ng tunay na relihiyon. Dapat tanggapin ng mga tao ang mga pangyayari bilang mga instrumento ng Diyos kung saan isasagawa ang Kanyang kalooban. Ang mabilis at tiyak na pagkilos sa tamang oras ay makapagtatamo ng maluwalhating pagtatagumpay, habang ang pagkaantala at kapabayaan ay nagreresulta sa kabiguan at kahihiyan sa Diyos. Kung ang mga lider sa gawain ng katotohanan ay hindi nagpapakita ng kasigasigan, kung wala silang malasakit at walang layunin, ang iglesia ay magiging pabaya, tamad, at mapagmahal sa kalayawan; ngunit kung sila ay puno ng isang banal na layunin upang maglingkod sa Diyos at sa Kanya lamang, ang mga tao ay magkakaisa, umaasa, at sabik.

"Ang salita ng Diyos ay nagtataglay ng matalas at kapansin-pansing kaibahan. Ang kasalanan at kabanalan ay inilagay na magkatabi, na habang pinagmamasdan, maaari nating layuan ang isa at tanggapin ang isa. Ang mga pahinang naglalarawan sa pagkapoot, kasinungalingan, at pagtataksil nina Sanbalat at Tobias, ay naglalarawan din ng kadakilaan, debosyon, at pagsasakripisyo ng sarili nina Ezra at Nehemias. Naiwan tayong malaya kung sino sa kanila ang ating pipiliing gayahin. Ang nakatatakot na mga bunga ng paglabag sa mga utos ng Diyos ay ipinapatong laban sa mga biyayang bunga ng pagsunod. Tayo sa ating mga sarili ang dapat na magpasiya kung ating pagdurusahan ang isa o tatamasahin ang isa.—Ellen G. White, PROPHETS AND KINGS, p. 676.

**Mga Tanong Para sa Talakayan**

`Habang binabasa natin ang mga kuwentong ito, tila malinaw na sa simula pa lamang ay marami sa mga tao ang hindi nakatalaga sa Diyos, ito ang dahilan kung bakit pinili nila ang mga paganong asawa. Samakatuwid, hindi lamang iniwan ni Ezra ang mga ito sa kanilang sariling mga gawain, kundi sinubok din niyang sawayin at iwasto sila sa pag-asang ipakamit ang pagbabago. Gayunman, talaga bang naganap ang pagbabago? Sa pagbabago ng kanilang pag-uugali, nagbago ba sila sa kalooban nila? Tunay bang lumago ang kanilang pagtatalaga sa Diyos? Anong katibayan ang mayroon tayo na marami sa kanila ay hindi talagang nagbago? Ano ang matututuhan natin mula sa kanyang mga pagkakamali tungkol sa kung gaano kahalaga ang tunay na pagbabago ng puso?`

`Sa anong mga paraan tayo makatutulong sa mga nasa iglesia natin na maaaring nakikipagpunyagi sa mga problemang nagmumula sa hindi matalinong pag-aasawa?`

`Bagaman ang mga prinsipyo ng Diyos ay walang hanggan at ganap, lubhang magkakaiba ang kultura. Bakit dapat nating isipin ang mga pagkakaibang ito habang sinisikap nating maipakita ang mga prinsipyo ng Diyos sa ating sariling mga buhay at sitwasyon?`