---
title:  Pag-aasawa Ngayon
date:   19/12/2019
---

Mula sa mga nakita natin sa Ezra at Nehemias tungkol sa isyung ito ng pag-aasawa sa mga di-mananampalataya (mixed marriages), maliwanag na seryoso ang Diyos sa pag-aasawa, at ganito rin dapat tayo. Dapat may panalangin nating kilalanin ang puwedeng maging katuwang sa pag-aasawa, at isama ang Diyos sa paggawa ng desisyon. At dapat tayong magpasyang maging tapat sa mga prinsipyo ng Diyos, na maaaring makapagligtas sa atin mula sa labis na kalungkutan at pagdurusa.

`Tingnan kung paano hinaharap ni Pablo ang isyung ito kapag ang isang Cristiano ay may isang di-mananampalatayang asawa. Pag-aralang mabuti ang I Corinto 7:10-17. Paano natin dapat harapin ang mga pakikipamatok sa di mananampalataya ngayon?`

Dahil wala tayong malinaw na utos sa Biblia kung ano ang gagawin sa mga pag-aasawa sa mga may ibang pananampalataya (interfaith marriages), lubhang hindi matalinong sumalungat sa layunin ng teksto at mga prinsipyo nito upang igiit na ang paghihiwalay mula sa di-mananampalatayang asawa ay ang tamang pamamaraan at dapat irekomenda batay dito ang kuwento ni Ezra. Ang sitwasyon ni Ezra-Nehemias ay isang beses na pangyayari at ayon sa kalooban ng Diyos (Ezra 10:11), dahil [sa pagkakataong ito] ang hinaharap at pagsamba ng buong komunidad ng Israel ay nasa panganib. Nawala ang kanilang pagkakakilanlan bilang mga sumasamba sa isang buhay na Diyos.

Alam nating sa Jewish Elephantine na paninirahan sa Ehipto (kapanahon nina Ezra at Nehemias) pinahintulutan ng mga pinuno ang mga pag-asawa sa di-kapananampalataya at hindi nagtagal ay nagbuo ng pinaghalong relihiyong ang sinasamba ay si Yahweh at ang konsorte niyang paganong diyosa na si Anat. Bukod pa rito, nasa panganib ang linya ng angkan ng Mesiyas. Samakatuwid, ang isang ganitong isang beses na pangyayari ay hindi dapat kunin bilang isang payo para sa paghihiwalay ng mga mag-asawa at pamilya kapag ang isang mananampalataya ay mag-asawa ng isang di-mananampalataya. Sa halip, ang kasaysayan ay nagpapakita sa mataas na pagpapahalagang inilalagay ng Diyos sa pag-aasawa sa kapananampalataya. Maligaya si Satanas kapag nauwi tayo sa pagpapakasal sa isang taong hindi humihimok ng debosyon sa Diyos, sapagkat alam niyang kapag ang parehong mag-asawa ay may parehas na pananalig, sila ay magiging malakas sa kanilang gawaing misyon para sa Diyos kaysa kung isa lang ang matapat.

Samantalang malinaw na nagpapayo ang Biblia laban sa mga pag-aasawa sa di-mananampalataya (2 Corinto 6:14), nakakikita rin tayo ng mga talata ng pinalawak na biyaya sa mga taong gumawa ng ibang pagpili. Pinalalakas ng Diyos ang mga nagpakasal sa mga di-mananampalataya para maging tapat sa Diyos at sa kanilang mga asawa. Hindi tayo iniiwan ng Diyos kahit na nakagawa tayo ng mga pagpiling salungat sa Kanyang kalooban, at kung hihingi tayo ng tulong mula sa Kanya, ibibigay Niya ito. Hindi ito nangangahulugang gawin natin ang anumang naisin natin at pagkatapos ay asahang pagpapalain pa rin tayo ng Diyos bagkus kapag lumapit tayo sa Kanyang may pangangailangan at mapagpakumbabang puso, lagi Siyang nakikinig. Kung wala ang biyaya ng Diyos, walang pag-asa sa sinuman sa atin, dahil tayong lahat ay makasalanan.