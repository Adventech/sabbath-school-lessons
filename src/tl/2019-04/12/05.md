---
title:  Kumilos si Ezra
date:   18/12/2019
---

`Basahin ang Ezra 10. Paano hinarap ni Ezra at ng mga pinuno ang isyu tungkol sa pag-aasawa sa hindi kapananampalataya?`

Sama-sama, nagpasya ang buong kapulungan na paalisin ang mga banyagang asawang babae. Kamangha-manghang kahit na ang mga nagpakasal sa kanila ay sumang-ayon sa plano, maliban sa apat na lalaking binanggit ang mga pangalan sa Ezra 10:15. Ipinangako ng mga Judio na paalisin ang kanilang mga asawa, at tatlong buwan ang lumipas bago naisagawa ang plano. Sa huli, 111 na lalaking Judio ang nagpaalis ng kanilang mga asawa (Ezra 10:18-43). Kapansin-pansin, sinasaad ng huling talata (Ezra 10:44.) na ang ilan sa mga nag-asawa ng di-kapananampalataya ay may mga anak na. Ang pagpapaalis sa pamilya ng mga inang may mga anak ay tila hindi makatuwiran o wasto rin para sa atin. Gayunman, dapat nating tandaang ito ay isang natatanging panahon, kung saan nagsimula muli ang Diyos sa bansang Judio, at, sa isang banda, sila rin sa Kanya. Ang ganap na pagsunod sa Diyos ay nangangailangan ng mga radikal na mga hakbang.

Ang espesipikong mga salitang ginamit sa Ezra 10: 11, 19 para sa "humiwalay kayo" (badal) at “alisin” (yatza’) ay hindi ginagamit kahit saan pa sa Kasulatan para sa diborsyo. Alam ni Ezra ang salitang madalas na ginagamit para sa diborsyo, ngunit pinili niyang huwag gamitin ito. Sa gayon ay maliwanag na hindi itinuring ni Ezra na may-bisa ang kasal pagkatapos matuklasan na sila ay lumalabag sa utos ng Torah. Sa madaling salita, ang mga pag-aasawa ay walang-bisa dahil labag ito sa batas. Ang proseso ay pagbuwag ng di-wastong pag-aasawa. Gayunman, hindi tayo binibigyan ng impormasyon kung ano ang nangyari sa mga asawang babae at mga bata at kung ano ang naging epekto ng pagkilos na ito sa komunidad. Ayon sa kaugalian ng panahong iyon, ang mga dating asawang lalaki ang magsasagawa ng paglipat ng kanilang mga dating asawa at kanilang mga anak. Ang mga asawang babae ay karaniwang babalik sa tahanan ng kanilang mga ama.

Gayunman, sa paglipas ng panahon, ilang mga Judio na mga lalaki ang muling nagsimulang mag-asawa ng mga di-sumasampalataya, at marahil ang ilan ay bumalik sa mga asawang pinaalis nila. Ang panandaliang likas ng solusyon ay maaaring maiugnay sa likas ng tao at ang taas-babang pag-¬ikot ng pangako sa Diyos. Kahit na sa ating mga itinuturing na malakas na mananampalataya ay kailangang amining tayo ay dumanas sa mga panahon ng mas mahinang pagtatalaga sa Diyos, nang ang ating lakad na kasama Niya ay maaaring tumpak na inilarawan bilang nagkukulang. Sa kasamaang palad, nakikipagpunyagi ang sangkatauhan na unahin muna ang Diyos.

`Ano ang iyong naging karanasan sa mga panahon ng "mas mahinang pagtatalaga sa Diyos"? Ano ang iyong natutuhan mula sa mga karanasang iyon?`