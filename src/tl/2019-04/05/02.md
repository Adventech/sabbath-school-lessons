---
title:  Hinanakit ng mga Tao
date:   27/10/2019
---

`Basahin ang Nehemias 5:1-5. Anong nangyayari dito? Ano ang isinisigaw na pagtutol ng mga tao?`

Mukhang nagkakaisa ang komunidad ng mga Judio sa ilalim ng pamumuno ni Nehemias laban sa mga panlabas na panggigipit. Ngunit ang lahat ay hindi mabuti sa loob ng bansang lumalaban sa pag-uusig at nagtatanggol ng sarili mula sa mga pag-atake ng ibang bansa. Sa kabila ng panlabas na anyo ng katigasan at magkakasamang pagsisikap laban sa kaaway, wasak sa loob ang komunidad. Ginagamit ng mga namumuno at mayayaman ang mga mahihirap at kapus-palad para sa kanilang sariling kapakinabangan, at ang sitwasyon ay naging napakasama na anupa't umiiyak ang mga pamilya para sa kaginhawaan. Sinasabi ng ilang mga pamilyang wala na silang anumang pagkaing ipapakain sa kanilang mga anak; ang ilan ay sumisigaw na naisanla na nila ang kanilang ari-arian dahil sa isang taggutom at ngayon ay walang-wala na sila; ang iba pang mga pamilya ay dumaing na kinailangan nilang humiram ng pera para sa buwis ng Persia at maging ang kanilang mga anak ay naging mga alipin. 

Lumilitaw na ang pangunahing salarin ng problema ay ang taggutom at mga pagbabayad sa buwis na naging dahilan upang humingi ng tulong ang mga mahihirap na pamilya sa kanilang mga kapitbahay. Ang pamahalaan ng Persia ay naniningil ng buwis na 350 talentong pilak taun-taon mula sa lalawigan ng Juda (tingnan ang tala sa Nehemias 5: 1-5 sa ANDREWS STUDY BIBLE, p. 598). Kung hindi makababayad ang isang tao sa itinalagang bahagi ng ipinagÂ¬-uutos na buwis, karaniwang isinasanla ng pamilya ang kanilang ari-arian o humihiram muna ng pera. Gayunman, kung hindi sila makakukuha ng pera sa susunod na taon, pagkatapos nito ay kailangan nilang gumawa ng paraan para sa utang na inutang nila ngayon. Karaniwang pagpapaalipin dahil sa utang ang susunod na pagpipilian. Nawala na sa kanila ang kanilang lupain, at ngayon ay kailangan nilang magpadala ng isang tao mula sa pamilya, kadalasan ay mga bata, na magtrabaho para mabayaran ang utang. 

May mga panahon sa buhay na nakikita natin ang ating sariling may problema dahil sa mga bunga ng ating sariling mga ginawa; Siyempre, may mga panahon ding nagkakasakit tayo o nagkukulang sa salapi kahit na hindi natin kagagawan. Nagsasaad ang kuwento sa itaas ng isang panahong ang mga patakaran ng pamahalaan ay hindi mabuti sa mga tao, naghahatid para sa paglala ng kahirapan. Nahuli sila sa palalim na pag-ikot ng kahirapan, na walang paraan para makawala. 

`Kamangha-mangha kung paano noon, tulad din ngayon, na nakikipagpunyagi ang mga tao dahil sa ekonomikong pang-aapi. Anong mensahe ang dapat nating kunin mula sa katotohanan na ito ay isang paksang palaging tinutukoy ng Biblia?`