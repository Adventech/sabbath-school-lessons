---
title:  Kumilos si Nehemias
date:   29/10/2019
---

Wari bagang ang pagsaway sa mga maharlika at pinuno—"bawat isa sa inyo ay nagpapataw ng patubo mula sa kanyang kapatid" (Nehemias 5: 7)—ay hindi nagbunga ng maganda. Kaya, hindi huminto roon si Nehemias kundi nagpatuloy na nakipaglaban para sa mga pinahihirapan sa kanila. Maaari sana niyang sabihing sinubukan na niyang turuan ang mga maharlika at pinuno subalit hindi ito umubra, kaya napilitan siyang itigil ang isyu. Tutal, ang kanyang babanggaing ito ay ang mga mayayaman at makapangyarihan sa lupain. Subalit hindi siya nasiyahan hanggang maipatupad ang solusyon sa problema, kahit na gumawa siya ng mga makapangyarihang kaaway sa proseso.

`Basahin ang Nehemias 5:7-12. Ano ang mga argumento ni Nehemias laban sa nangyayari? Ano ang ginamit niya upang hikayatin ang mga taong ituwid ang mali?`

Nagpatawag si Nehemias ng isang malaking pagpupulong—ang lahat ng mamamayan ng Israel ay pinagsama upang pag-usapan ang bagay na ito. Malamang na iniisip niya ang posibilidad na kapag naroroon ang lahat ng mga tao, mapapahiya ang mga pinuno, at matatakot pa nga marahil, na ipagpatuloy ang kanilang pang-aapi. 

Nakatuon sa pang-aalipin ang unang argumento ni Nehemias. Marami sa mga Judio, malamang na isinama ni Nehemias, ang binili ang kalayaan ng ibang Judio mula sa pagkaalipin sa mga dayuhan. Ngayon, tinatanong niya ang mga maharlika at pinuno kung katanggap-tanggap sa kanilang bumili at magbenta ng kanilang sariling kababayan. May katuturan bang ang mga Israelita ay bumili ng mga Judio at bigyan sila ng kalayaan para lamang magtapos sila bilang mga alipin ng sarili nilang bayan?

Hindi	tumugon ang mga namumuno dahil nakita nilang makatuwiran ang mga argumentong ito; kaya, nagpatuloy si Nehemias. Tinanong niya sa kanilang, "Hindi ba marapat na kayo'y lumakad na may takot sa ating Diyos upang maiwasan ang pag-alipusta ng ating mga kaaway na bansa?" (Nehemias 5:9). Pagkatapos, inamin ni Nehemias na siya mismo ay nagpapautang sa mga tao ng pera at butil. Sa pamamagitan ng pagpapahayag ng "tigilan na natin ang .ganitong pagpapatubo" 'Nehemias 5:1), pinagtibay niya ang batas na nagbabawal sa ginagawang ito sa mga kapwa Hebreo at ipinakitang sa ilalim ng kanyang pangangasiwa, nais niyang maging mapagbigay sa isa't isa ang mga tao. Kahanga-hangang lubos na nagkakaisa ang sagot. Sumang-ayon ang mga namumuno na ibalik ang lahat sa mga tao.

`Nagkasala ka ba sa sinuman? Karamihan sa atin, kung tapat, ay sasagot ng "oo." Ano ang humahadlang sa iyo, kahit sa anong posibleng antas, mula sa pagbabayad-pinsala, kahit na ngayon?`