---
title:  Naghahanda si Nehemias Para sa Kanyang Gawain
date:   10/10/2019
---

Walang duda, tinawag ng Panginoon si Nehemias sa gawaing ito at ibibigay ang lahat ng kailangan niya. Gamit ang kaalaman sa mga pangako ng Diyos at ang katiyakan ng panawagan ng Diyos, nagpatuoy si Nehemias. Ngunit maingat siyang nagpatuloy na may panalangin. Sa ibang salita, kahit na alam niyang ang Diyos ay kasama niya, hindi siya pinigil ng kaalamang ito, na mag-Â¬isip kung ano ang gagawin niya.

`Basahin ang Nehemias 2:11-20. Ano ang ginawa ni Nehemias upang maghanda para sa proyekto ng muling pagtatayo ng pader?`

Mga Liksyon sa Pamumuno: Aralin I: Hindi nagsabi si Nehemias sa sinuman kung ano ang mga planong "inilagay ng Diyos sa aking puso na gawin sa Jerusalem" (Nehemias 2:12). Hindi lamang siya hindi nagsabi sa kaaway, kundi hindi rin niya sinabi ito sa mga pinuno ng mga Judio. Nagmanman siya [sa paligid ng pader] para malaman kung ano ang kailangang gawin. Aralin 2: Bago sabihin ang anumang bagay, ginawa ni Nehemias ang kanyang panunuri at pinanukala ang lahat ng gawaing kinakailangan. Aralin 3: Nang magsalita siya tungkol sa gawain, unang binalangkas ni Nehemias ang ginawa ng Diyos hanggang sa pagkakataong iyon upang pamunuan ang ekspedisyong  ito, at pagkatapos ay idinagdag niya ang mga salita ng hari. Pinalakas niya ang loob nila bago siya humingi ng pagtatalaga. Halos ito ay isang himala na ang mga Judio ay lubos na positibong sumang-ayon at nagpasyang magtayo, sa kabila ng pagtutol na darating. Hindi lamang inihanda ng Diyos ang hari dahil sa mga panalangin at pag-aayuno ni Nehemias, kundi pati na rin ang mga Judio, upang sila ay tumugon nang may katapangan at lakas ng loob.

`Basahin aug Nehemias 2:19,20. Ano ang sinasabi sa atin ng mga talatang ito tungkol sa pananampalataya ni Nehemias? Paano nakatulong ang mga teksto tulad ng Deuteronomio 7:9, Awit 23:1-6, at Bilang 23:19 kay Nehemias?`

Nagpapakita ang ating pakikipag-usap kung sino tayo at kung ano ang tunay nating pinaniniwalaan. May kaugalian si Nehemias na magsabi ng mga salitang nagpapalakas ng loob. Hindi siya natatakot na isama ang Diyos sa lahat ng sinasabi niya at luwalhatiin rin Siya, kahit na ang mga tao ay nanunuya at tumatawa sa kanya. Kahit na alam ni Nehemias ang paghamak na nadarama ng mga kaaway sa kanila, hindi niya pinapalitan ang mga salita o iniiwan ang Diyos sa pag-uusap. Tulad ni Jose sa Ehipto maraming taon na ang nakaraan, hindi natakot si Nehemias na itanghal ang Kanyang Diyos sa mga taong hindi naniniwala sa Kanya.