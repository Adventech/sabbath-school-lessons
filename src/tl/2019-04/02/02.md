---
title:  Natanggap ni Nehemias ang Masamang Balita
date:   06/10/2019
---

Ang aklat ng Nehemias ay tila nagbubukas sa kagayang paraan ng pagbubukas ng aklat ng Daniel (basahin ang Daniel 1:1, 2), at iyon ay may kasamang masamang balita. Oo, marami ang nakabalik sa lupa ng kanilang ninuno, ngunit hindi naging napakatiwasay ng mga bagay para sa kanila doon.

`Basahin ang Nehemias 1:1-4. Bakit masyadong nahapis si Nehemias? Ano ang kanyang tugon sa masamang balitang natanggap niya?`

Ang ilang mga Judio na dinalang bihag ilang taon na ang nakararaan ay dinala sa Shushan, isa sa apat na sentro ng pamamahala ng Imperyo ng Persia, kung saan nagsilbi si Nehemias bilang katiwala ng kopa sa palasyo ng hari. Ang salitang ginamit para kay "Hanani na isa sa aking mga kapatid na lalaki" ay malamang na tumutukoy sa kapatid na lalaki sa dugo, sapagkat may isang katulad nito na higit na patungkol sa pag-uugnay kay Hanani sa Nehemias 7:2, bagaman maaari itong pagtukoy sa isang kapwa Israelita lamang. Ang pakikipag-usap kay Hanani ay malamang na nangyari sa pagitan ng kalagitnaan ng Nobyembre at kalagitnaan ng Disyembre ng 445 B.C., mga 13 taon pagkatapos ng pagbalik ni Ezra sa Jerusalem. Iniulat ni Hanani na nakalulungkot ang sitwasyon sa Jerusalem. Hindi pa naitatayong muli ang bayan ang Jerusalem, at winasak ng kaaway ang mga pader ng lunsod, at iniwan itong walang tanggulan at wasak.

Binabanggit nito na winasak ni Haring Artaxerxes ang pag-asa ng mga nagbalik sa pamamagitan ng pagtigil sa ginagawang konstraksiyon matapos magreklamo ang mga tao sa kabila ng ilog (Ezra 4). Ito ang nagpahintulot sa mga kaaway na sirain ang mga pader ng lunsod (Ezra 4:23). Maaaring narinig ni Nehemias ang mga kuwentong winasak ng mga Samaritano ang mga pader ng lunsod, ngunit wala pa siyang tiyak na mga sagot hanggang ngayon. 

Kahit na naitayong muli ang templo, hindi pa ito ganap na nagagamit dahil ang mga taong kailangan para sa serbisyo sa templo ay hindi makatira sa Jerusalem. Ang sitwasyon ay nagpalungkot kay Nehemias dahil ang balita ay naglagos sa kanyang kaluluwa: hindi niluwalhati ng mga Judio ang Diyos kahit na sila ay bumalik para sa layuning iyon. Sa halip ay pinabayaan nila ang bahay ng Diyos at ang Banal na Lunsod, dahil sa kanilang takot sa kaaway at sa pang-aapi.

Kaya, awtomatikong bumaling si Nehemias sa Diyos. Hindi siya nagreklamo na ang mga tao ng Judah ay kulang sa pananampalataya o maliitin sila dahil sa pagiging duwag, o kaya ay kanyang tinanggap ang kalagayan bilang karaniwang katayuan. Iniluhod lamang ito ni Nehemias at nagpasimulang manalangin at mag-ayuno.

`Dahil sa masamang balitang ito, tumangis, nag-ayuno, at nanalangin si Nehemias. Ano ang masasabi nito sa atin kung paano, lalo na sa mga panahon ng pagsubok, kailangan nating humiling sa Panginoon?`