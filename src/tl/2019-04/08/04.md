---
title:  Istraktura ng Tipan
date:   19/11/2019
---

Kinilala ng mga iskolar ng Biblia na may tipikal na istraktura sa mga biblikal na tipan; ito man ay nakita sa mga tipang ginawa ng mga sinaunang Heteo. Iyon ay, nagbibigay pahayag ang Diyos sa bayan sa isang paraang higit na mauunawaan nila ayon sa kanilang kultura. 

Ang mga tipang karaniwan sa panahon ng sinaunang Israel ay may mga sumusunod na bahagi: panimulang salita (kung sino ang Diyos); pangkasaysayang paunawa (tinukoy na nakaraang relasyon); mga tuntunin o mga batas; mga pagpapala at sumpa; mga saksi, espesyal na probisyon o tanda ng tipan. Kaya, hindi dapat ikagulat na gumamit ang Diyos ng isang bagay na katulad ng kanyang ginagamit na pakikipag-usap sa Kanyang bayan noong una. Ginamit Niya ang bagay kung saan sila pamilyar.

Halimbawa, ang buong aklat ng Deuteronomio ay isinulat ayon sa anyo ng tipan sapagkat inaanyayahan ni Moises ang bayan ng Diyos na pumasok sa isang bagong pakikipagtipan sa kanilang Diyos. Ipinahayag nito ang tipan sa sumusunod na paraan (1) panimulang salita (Deuteronomio 1:l-5); (2) pangkasaysayang paunawa (Deuteronomio 1:6-4:43); (3) mga panuntunan o mga batas (Deuteronomio 4:44-26:19); (4) mga pagpapala at sumpa (Deuteronomio 27-30); (5) mga saksi (Deuteronomio 30:19); at sa wakas (6) espesyal na pagkakaloob (Deuteronomio 31:9-13).

`Basahin ang Josue 24. Paano inihayag din ang huwaran ng tipan sa kapitulong iyon?`

Ganito rin ang ginawang pakikipagtipan ni Josue. Una, binabanggit ang isang panimulang salita kung saan ipinakilala ng Diyos ang Kanyang sarili bilang "ang PANGINOON, ang Diyos ng Israel" (Josue 24:2). Pagkatapos ay kasunod ang isang mahabang pangkasaysayang paunawa kung saan ipinaalaala ni Josue sa mga tao kung ano ang ginawa ng Diyos sa kanila noong nakaraan (Josue 24:2-13). Pagkatapos ng kasaysayang ito, binanggit ang mga panuntunan o mga batas (Josue 24:14, 15, 23), binanggit din ang mga pagpapala at sumpa (Josue 24:19, 20), tinukoy ang mga saksi (Josue 24:22, 27), at isinaad ang espesyal na pagkakaloob (Josue 24:25, 26). Dito rin ginamit ang pangunahing anyo ng isang tipan upang ipaalam at ipakita sa Israel, hindi lamang ang nakaraang pangunguna ng Diyos sa kanila, kundi pati na ang kinakailangan sa kanila upang itaguyod ang kanilang katungkulan ayon sa tipan.

`Basahin ang Josue 24:15. Ano ang prinsipyong narito ang maaari nating magamit sa ating sarili ngayon?`