---
title:  Pagbasa at Pagpapaliwanag ng Salita
date:   05/11/2019
---

`Basahin ang Nehemias 8:4-8. Paano isinagawa ang pagbabasa ng Kautusan?`

Mayroong dalawang grupo ng 13 lalaking nakatayong kasama ni Ezra habang nagbabasa. Ang unang grupo ng 13 (Nehemias 8:4) ay nakatulong sa pagbasa ng Salita ng Diyos at ang pangalawang grupo ng 13 (Nehemias 8:7) ay nakatulong sa pag-unawa sa mga talata. Wala tayong impormasyon kung paano isinagawa ang kaayusang ito sa liwasan [ng Jerusalem]; gayunpaman, ang mga kalalakihang tumulong sa pagbabasa ay posibleng humahawak sa Torah (ang mga balumbon ng Hebreo ay mabigat at kailangang buksan ng iba), binabasa rin ito ng tuloy-tuloy na nagsasalit-salitan sa mga mambabasa. Dahil nagbabasa sila mula umaga hanggang tanghali, nagsagawa sila ng isang paraan upang maabot ang lahat ng nasa liwasan.

Ang mga pariralang "ibinigay nila ang kahulugan" at "tumulong sa mga tao na maunawaan ang pagbabasa (Nehemias 8:8) ay maaaring tumutukoy sa interpretasyon o sa pagsasalin ng mga talata. Maaaring isinagawa ang dalawang paraang ito sa pagkakataong iyon. Ang mga tao ay bumalik mula sa Babilonia, kung saan sila ay nanirahan sa loob ng maraming taon, at ang pangunahing wika roon ay Aramiko. Samakatuwid maaaring hindi madaling maunawaan ang pagdinig sa pagbabasa ng Hebreo para sa marami, lalo na sa mga nakababatang henerasyon. Kasabay nito, ang mga mambabasa ng Biblia ay maaaring makinabang mula sa paliwanag o komentaryo. Ang pangangaral at pagpapaliwanag ay nagbibigay-buhay sa talata at nagpapakilos sa mga tagapakinig upang isakabuhayan ang napakinggan.

`Basahin ang Gawa 8:26-38. Ano ang naganap dito n√† kahalintulad ng nangyari sa Jerusalem ayon sa mga talata sa itaas? Anong mga turo dito ang makukuha natin?`

Bilang mga Protestante, naiintindihan nating dapat alamin ng mga indibidwal na mananampalataya ang Salita ng Diyos para sa kanilang sarili, at hindi natin dapat na pikit-matang tanggapin ang salita ng sinuman tungkol sa katotohanan mula sa Biblia, kahit na anupaman ang kanilang awtoridad. Kasabay nito, sino ang hindi pinagpala sa pagkakaroon ng isang taong makatutulong na ipaliwanag ang kahulugan ng mga teksto? Bawat isa sa atin, kailangan nating malaman kung ano ang pinaniniwalaan natin para sa ating sarili, ngunit hindi ito nangangahulugan na, kung minsan, hindi tayo maaaring mapaliwanagan ng mga turo ng iba.