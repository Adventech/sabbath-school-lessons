---
title:  Nagtipon ang Bayan
date:   03/11/2019
---

`Basahin ang Nehemias 8:1, 2. Ano ang sinasasabi nito tungkol sa kung gaano kahalaga ang Salita ng Diyos sa bayan?`

Nang matapos sa wakas ng mga Judio ang pagtatayo ng pader at lumipat sa Jerusalem, nagtipon silang lahat sa bukas na liwasan sa Jerusalem sa ikapitong buwan. Ang ikapitong buwan, ang buwan ng Tisri, ay marahil ang pinakamahalagang buwan para sa mga Israelita, sapagkat itinalaga ito para sa Pista ng mga Trumpeta (paghahanda para sa paghatol ng Diyos, unang araw ng buwan), ang Araw ng Pagbabayad-sala (araw ng paghuhukom, ang ika-10 araw ng buwan), at ang Pista ng mga Tabernakulo (bilang pag-alaala sa pagpapalaya ng Diyos mula sa Ehipto at ang Kanyang pagkakaloob ng pagkain sa buong paglalakbay sa ilang, ang ika-15 araw ng buwan). Naganap ang pagtitipon noong unang araw ng buwan, bilang pagdiriwang sa Pista ng mga Trumpeta. Tinipon ng mga namumuno ang mga kalalakihan at kababaihan ng bansa para sa espesyal na pagpupulong na ito, sa pamamagitan ng pagbasa ng Kautusan, para magbigay ng isang pagkakataon para kanilang malaman ang tungkol sa kanilang Diyos at sa kanilang kasaysayan. 

Inanyayahan ng mga tao si Ezra na dalhin ang aklat ng Kautusan ni Moises sa harapan nila at basahin ito. Nagtayo pa sila ng isang plataporma at ng isang pulpito, para sa okasyon. Ito ay hindi isang bagay na pinilit ng mga pmuno sa kapulungan. Sa kabaligtaran, "sila," ang mga tao, ang nagsabi kay Ezra na dalhin ang Aklat. Malamang na nagbasa si Ezra sa mga tao mula sa mga aklat ni Moises, kasama na rito ang kautusan na ibinigay kay Moises sa Bundok Sinai.

`Basahin ang Deuteronomio 3l:9-13. Ano ang sinabi sa kanila ng Panginoon doon, at anong mga turo ang makukuha natin mula roon para sa ating mga sarili?`

Sa Deuteronomio 31:9-13, sinabi ni Moises sa mga Israelita na sa panahon ng Pista ng mga Tabernakulo, sila ay kailangang magtipon at magbasa nang sama-sama sa Kautusan ng Diyos, at binabanggit nito ang iba't ibang grupong dapat magtipon: mga lalaki, babae, bata, at dayuhang naninirahan sa loob ng kanilang mga pintuan.

`Ang isang literal na pagbabasa ng Nehemias 8:1 ay nagsasabing sila ay nagtipon "na parang isang tao." Ano ang sinasabi nito sa atin tungkol sa kahalagahan ng pagkakaisa ng lupon ng mga mananampalataya?`