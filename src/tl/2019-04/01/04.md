---
title:  Ang Ikalawang Pagbabalik ng mga Nabihag
date:   01/10/2019
---

Sa Ezra 7:1-10 at 8:1-14, makikita nating pumayag si Haring Artaxerxes I kay Ezra na bumalik sa Jerusalem (ang taon ay 457 B.C.) at isama ang sinumang gustong bumalik. Hindi gaanong kilala ang kaugnayan ng hari kay Ezra, o kung nagtrabaho man si Ezra sa korte. Nakalista sa Ezra 8 ang mga ama ng mga pamilya ng mga nagbalik, na nagsisimula sa mga saserdoteng bumalik, sinundan ng pamilya ng maharlika, at nagtapos sa pangkalahatang populasyon ng mga Judio. Labindalawang pamilya ang partikular na pinangalanan, na nagbibigay ng impresyong ito ay isang sinadyang paalala ng 12 tribo ng Israel. 

Ang mga talata ay naglista ng halos 1,500 kalalakihan, na tinatayang 5,000 hanggang 6,000 ang kabuuang kasamang mga kababaihan at bata. Ito ay isang mas maliit na grupo kaysa unang grupong nagbalik kasama nina Zerubabel at Josue.

`Basahin ang Ezra 7: 1-10. Ano ang itinuturo nito sa atin tungkol kay Ezra?`

Si Ezra ay isang eskribang mula sa lahi ng pagkasaserdote. Bilang isang saserdote, siya ay mula sa lahi ni Aaron, na kapatid ni Moises, na Siyang unang saserdote ng bansang Israel. Dahil sa mga kasaysayang naitala sa Ezra, gayundin sa tradisyon ng mga Judio, ang pangalan ni Ezra ay kinikilala kahit na ngayon. Kung si Ezra man ay naglingkod bilang isang eskriba sa korte ni Haring Artaxerxes ay hindi alam; kaya't, ang pagkakilala kay Ezra bilang isang tagasulat ay maaaring tumutukoy sa kanyang mga nakaraang katungkulan o sa kanyang mga kakayahan, na sinimulan niyang gamitin pagkatapos ng kanyang pagdating sa Juda. Gayunman, si Ezra ay maaaring nagtrabaho kay Artaxerxes sa ilang malapit na kapasidad para ipadala siya ng hari bilang pinuno ng paglalakbay.

Sa Ezra 7:6 at 10, tinawag si Ezra bilang isang "bihasa" at "tapat" na eskriba o guro. Ang salitang "bihasa" ay literal na nangangahulugang "mabilis," na tumutukoy sa isang taong mabilis na nauunawaan at mabilis mag-isip ng impormasyon. Si Ezra ay may mabilis na pag-iisip--siya ay kilala sa kanyang kaalaman at husay ng kaisipan tungkol sa Kautusan ng Diyos. Bukod pa rito, ang katotohanang hinirang ng hari si Ezra na magdala ng isang grupo ng mga Israelita sa Juda ay isang pagkilala sa lakas ng loob at kakayahan ng pamumuno ni Ezra.

`Pansinin, inihanda ni Ezra ang kanyang puso para hanapin ang "kautusan ng Panginoon". (Ezra 7:10). Paano natin magagamit ang prinsipyong ito sa ating sariling buhay ngayon?`