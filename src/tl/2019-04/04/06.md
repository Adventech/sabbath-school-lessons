---
title:  Paggawa ng Isang "Dakilang Gawain"
date:   24/10/2019
---

`Basahin ang Nehemias 6:1-13. Bakit nakita ni Nehemias ang gawain na ginagawa niya sa Jerusalem bilang isang "dakilang gawain" (Nehemias 6:3)? Ano ang mga pagtatangka sa pagkakataong ito upang pigilan siya?`

Inilalarawan ng kapitulo 6 ang maraming mga pagtatangka sa buhay ni Nehemias. Patuloy na nagpapadala ng liham sina Sanballat at Geshem kay Nehemias, upang yayain itong magpunta sa kanila sa pagkukunwaring magpupulong sila. Gayunman, ang pagpupulong ay nasa kapatagan ng Ono, na nasa teritoryo ng kaaway, at sa gayon nagpapakita ng totoong layunin ng imbitasyon. Sina Sanballat, Tobias, at si Geshem ay nakakita ng isang pagkakataong tatagal lamang hanggang sa ang pader ay matapos at ang mga pintuan ay isara. Ang mga Judio ay nasa ilalim ng proteksyon ng hari ng Persia, kaya't ang kanilang mga kaaway ay hindi maaaring lupigin sa pamamagitan ng isang harapang pag-atake. Ngunit kung mapapatay nila ang pinuno, mapipigil nila ang pag-unlad o kaya ay magpakailanmang mapigil ang mga Judio. Hindi sila sumuko. Kahit na hindi tumutugon si Nehemias, patuloy nilang sinusubukan. Marahil ay nasisiphayo si Nehemias na makitungo sa pagsalungat sa bawat pagkakataon. Tumugon siya sa kanila sa pagsasabing, "Ako ay gumagawa ng isang dakilang gawain (Nehemias 6:3). 

Sa pamamagitan ng mga pamantayan ng mundo, si Nehemias ay gumagawa ng isang mahusay na gawain bilang isang katiwala ng kopa ng hari, na isang marangal na trabaho, isa sa pinakamataas sa lupain na kung saan nagsilbi siyang tagapayo sa hari. Subalit ang pagtayo ng isang lunsod na wasak, na walang maliwanag na makamundong kahalagahan? Iyan ang tinatawag niyang dakilang gawain? Isinaalang-alang ni Nehemias ang gawain para sa Diyos bilang "dakila" at mas mahalaga dahil nalaman niyang ang karangalan ng pangalan ng Diyos ang nakataya sa Jerusalem.

Gayundin, nang itatag ng Diyos ang mga serbisyo ng santuwaryo, sinimulan Niya ang pagkasaserdote. Upang mapanatiling banal at espesyal ang santuwaryo sa isip ng mga tao, ang mga saserdote lamang ang pinahintulutan Niyang gumawa ng mga tungkulin sa loob ng templo. Sa ating sarili, nahihirapan tayong makita ang kabanalan ng Diyos, samakatuwid, gumawa ng probisyon ang Diyos upang tulungan ang rnga Israelita na lumapit na may paggalang sa presensya ng Diyos. Alam ni Nehemias na para sa lahat ang mga bulwagan sa templo, ngunit hindi ang mga silid sa loob. Sa pamamagitan ng kanyang mga salita, tungkol sa pagpupulong sa loob ng templo, hindi lamang ipinakita ni Shemaias ang kanyang sarili bilang isang huwad na propeta sa pamamagitan ng pagmumungkahi ng isang bagay na salungat sa patnubay ng Diyos, kundi inilantad din niya ang kanyang sarili bilang isang traydor.

`Sa anong mga paraan tayo, ngayon, na walang makalupang santuwaryo, ay maiingatan sa ating harapan ang kabanalan ng Diyos? Paano ang pagkilala sa kabanalan ng Diyos, kung ihahambing sa ating pagiging makasalanan, ay magtutulak sa atin patungo sa krus?`