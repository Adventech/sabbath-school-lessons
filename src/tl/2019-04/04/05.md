---
title:  "Kumilos si Nehemias (444 B.C.)"
date:   23/10/2019
---

`Basahin ang Nehemias 4. Ano ang ginawa ng mga Judio sa ilalim ng pamumuno ni Nehemias upang manindigan laban sa oposisyon? Bakit naging mahalaga sa kanilang ihanda ang kanilang sariling lumaban, kaysa walang gawin, sa paniniwalang iingatan sila ng Diyos?`

Pagkatapos magsimula at huminto, nagsimula muling gumawa ang mga tao. Nanalangin ang mga Judio, at pagkatapos ay nagtalaga si Nehemias ng masiglang bantay. Nagsalit-salitan ang mga tao sa pagbabantay sa araw at sa gabi upang maging handa para sa anumang mga nagbabantang pag-atake. Inayos din ni Nehemias ang mga tao na may mga armas upang ang bawat pamilya sa palibot ng pader ay handang lumaban. Bukod pa rito, hinati niya ang kanyang mga tagapaglingkod sa dalawang grupo, ang isang grupo ay nagtatrabaho at ang ikalawa naman ay may hawak na mga sandata. Mayroon ding mga espesyal na probisyon para sa lahat ng mga nagtrabaho sa pader, dahil sila ang pinakamalapit sa panganib. Ang bawat isa sa mga manggagawa ay nagtataglay ng isang tabak sa isang kamay habang ang isa naman ay nagdadagdag ng mga laryo/bato at mortar sa pader. Handa nilang harapin ang kalaban. Ginawa nila ang kanilang bahagi; Ginawa naman ng Diyos ang Kanyang bahagi. Ang pananampalataya ni Nehemias para sa proteksyon ng Diyos ay nagbibigay-sigla. Gayunman, siya ay hindi umupo sa sopa at asahan na gawin ng Diyos ang lahat. Naghanda sila sa abot ng kanilang kakayahan.

Ang dalawang talata, "Huwag kang matakot sa kanila. Tandaan ang Panginoon, na dakila at kakila-kilabot, at makipaglaban kayo para sa inyong mga kapatid, ang inyong mga anak na lalaki, ang iyong anak na babae, ang iyong mga asawa at ang inyong mga bahay" (tingnan ang Nehemias 4:13 14), at "Ang ating Dios ay makikipaglaban para sa atin" (tingnan ang Nehemias 4: 19, 20) ay ilan sa mga pinakanakasisiglang pahayag na natagpuan sa Biblia.

Ang mga Judio ay maaaring tumigil sa pagtatayo muli dahil sa tuluy-tuloy na pagsalungat, ngunit, sa pagkakataong ito, sa halip na pagtagumpayan ng takot, pinanghawakan nila ang pangako na ang Diyos ang lalaban para sa kanila. Kapag nakatagpo tayo ng oposisyon dahil sa pangalan ng Diyos, para sa ating mga paniniwala, o dahil sa pagtawag ng Diyos na ating gagawin, dapat nating tandaang "ang Diyos ay makikipaglaban para sa atin." 

Sa katapusan, napagtanto ng mga Judio na ang Panginoon ang nasa likod ng kanilang ginagawa, at ito ang nagbigay sa kanila ng lakas ng loob na magpatuloy.

`Bakit mahalagang malamang ang iyong ginagawa ay kalooban ng Diyos? Kaya't, ang mahalagang tanong na itanong ay: Paano ko malalaman kung ang ginagawa ko ay kalooban ng Diyos?`