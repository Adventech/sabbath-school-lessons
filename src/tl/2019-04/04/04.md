---
title:  Pagtigil ng Trabaho
date:   22/10/2019
---

`Ano ang ginawa ng "mga kaaway" sa Ezra 4:6-24 upang pigilin ang gawain sa Jerusalem?`

Ang "mga tao ng lupain" ay nagsulat ng mga liham ng akusasyon laban sa mga Judio at kanilang ginawa kay Dario (Ezra 5 at 6), pagkatapos ay kay Haring Xerxes (Ahasuerus) at gayundin kay Artaxerxes. Ginagawa nila ang lahat nang nasa kanilang kapangyarihan upang patigilin ang gawain sa  Jerusalem. 

Sinabi ng mga tao sa mga nakapaligid na bansa na kung ang lunsod ay itayong muli, mawawalan ng kapangyarihan ang hari dahil ang Jerusalem noong nakaraan ay laging pinagmumulan ng paghihimagsik at kaguluhan. Sa kasamaang palad, si Haring Artaxerxes ay naniwalang ang mga Judio ay nagtatayo lamang dahil gusto nilang maging malaya at samakatuwid ay nagpapakilos ng paglaban. Iniutos niya ang pagtigil ng trabaho, at nagpadala ang mga tao ng  isang hukbo upang pigilan ang karagdagang pagtatayo sa lunsod. Ang malakas na paraang ito ay nagpatigil sa gawain ng Diyos.

`Basahin ang Ezra 4:23, 24. Bakit huminto sa pagtatayo ang mga Judio? Hindi ba nila alam na nais ng Diyos na muli nilang itayo ang lunsod? Ano ang naging hadlang sa paggawa?`

Maliwanag na nabatid ng mga Judio na tinawag sila ng Diyos para muling itayo ang lunsod at templo, ngunit dahil sa matinding oposisyon, natakot sila. Marahil ay nagdahilan sila gaya ng "Marahil hindi ngayon ang tamang panahon, " o "Kung ito ang tunay na nais ng Diyos na gawin natin, Siya ang gagawa ng paraan," o "siguro hindi tayo dapat na bumalik dito. " Kapag ang oposisyon ay nakahahadlang sa paggawa ng pinaniniwalaan nating dahilan ng pagkatawag sa atin ng Diyos, may pagkahilig tayong mag-alinlangan at magduda sa patnubay ng Diyos. Madali nating makumbinsi ang ating mga sariling nagkamali tayo. Ang takot ay maaaring magparalisa ng ating mga pag-iisip, at ang ating mga kaisipan ay nawawalan ng pag-asa at kawalan ng kakayahan sa halip na nakatuon sa kapangyarihan ng Diyos.

`Nakaranas ka ba ng katulad na bagay, na kumbinsidong tinawagan ka ng Diyos na gumawa ng isang bagay at, pagkatapos nagkakaroon ng alinlangan kapag nahihirapan na? (Isipin natin ang halimbawa ni Juan Bautista). Ano ang natutunan mo mula sa karanasang iyon?`