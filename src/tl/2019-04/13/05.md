---
title:  Layunin at Kasiglahan
date:   25/12/2019
---

`Ano ang itinuturo sa atin ng mga sumusunod na talata ang tungkol sa kapangyarihang nagpapakilos kina Ezra at Nehemias? Nehemias 2:1-10; Ezra 7:8-10.`

Sa lahat ng kanilang ginawa, hinahangad nina Ezra at Nehemias na makita ang kalooban ng Diyos sa buhay ng Kanyang bayan. Oo, nagkamali ang mga tao; oo, sila ay pinarusahan dahil dito. Ngunit ang Diyos, dahil tapat sa Kanyang mga pangako ng pagpanumbalik ay nagbukas ng  daan para sa Kanyang bayan upang makabalik sa Lupang Pangako at, kung tapat, na isakatuparan ang mga layuning itinakda Niya para sa kanila. At ang Panginoon, ayon sa Kanyang karunungan, ay pumili ng dalawang napakadedikadong mga lalaki, mga taong parang katulad ni Moises, upang magsagawa ng isang mahalagang tungkulin sa pagpapanumbalik na ito, tulad din ng paggamit Niya sa mga tao noong panahon ni Moises para sa isang espesyal na gawain.

Ang mga dakilang pinunong tulad ng dalawang lalaking ito ay may layunin. Mayroon silang layunin para sa pamumuhay na nagpapatakbo ng kanilang bawat pagkilos. Maaaring sabihing parehong may layunin sina Ezra at Nehemias sa buhay. May pananaw sila sa kung ano ang gusto nila para sa bayan ng Diyos, at pagkatapos ay isinagawa ang lahat ng makakaya upang maisakatuparan ang layunin.

Ginawa ito ni Ezra sa pamamagitan ng pag-aaral ng Kasulatan at pagtuturo sa mga tao ng Salita. Hinimok ni Nehemias ang mga taong gawin ang tama at tumayo nang may katapangan para sa Diyos. Silang dalawa ay nagnais na makita ang isang ipinanumbalik na Jerusalem ngunit, hindi lamang isang materyal na pagpapanumbalik. Gusto rin nilang makita ang isang pagbabagong-buhay at espirituwal na repormasyon sa buhay ng mga naninirahan dito. Iyon ang dahilan kung bakit siya nagtama, nanaway, at kung minsan ay nag-uutos para sa isang tiyak na aksyon. Ang mga dakilang pinuno ay naniniwala sa isang bagay na mas dakila kaysa ordinaryo at karaniwan. Naniniwala sina Ezra at Nehemias sa isang mapagmahal, makapangyarihang Diyos, at isang Diyos na makagagawa ng mga himalaâ€”at nais nilang ang bawat isa ay magkaroon ng malalim na koneksyon sa Kanya.

Simula sa unang kabanata ng Nehemias, ang mambabasa ay nasiyahan sa pagtatalaga ni Nehemias sa layunin ng Diyos at sa kanya ring pagkabalisa sa kalagayan ng kanyang bayan. Sa kabanata 1, umiyak siya, nang sabihin sa kanya ang mga paghihirap ng mga Israelita sa Juda. Lumuhod siya at nangakong gagawin ang anumang gustong ipagawa sa kanya ng Diyos. Mukhang pinakilos si Nehemias ng ideyang gumawa ng pagkakaiba sa mundo. Siya ay isang taong maraming gawa kaysa salita, paggawa para sa Diyos. Hindi sa pamamagitan ng paggawa para makamit ang pinakamataas na suweldo o pagkakaroon ng mataas na posisyon kaya pinili ni Nehemias na gumawa ng isang pagkakaiba (bagaman mayroon siya ng dalawang ito sa Persia), kundi sa pagpunta sa Juda, sa isang hindi masyadong maunlad na bansa, na may pagsalungat sa bawat hakbang. Humayo siyang may pananampalataya, anuman ang mga hadlang na nasa kanyang harapan.