---
title:  Narumihang Pamunuan ng Templo
date:   08/12/2019
---

Nagsisimula ang Nehemias 13 sa isang pag-aalala tungkol sa mga Ammonita at Moabita na mga dayuhan o sumasamba sa diyus-diyosan sa kanilang kalagitnaan (Nehemias 13:1-3). Ang mga talatang ito ay hindi nagsasalita tungkol sa pagpapalayas ng mga tao mula sa iba't ibang bansa o lahing sumunod sa Diyos, sa halip tumutukoy ito sa pagpapalayas ng mga taong may ibang pananampalataya—mga hindi nahikayat kundi mga sumasamba sa diyus-diyosan. Tingnan din ang Deuteronomio 23:3-6.

`Basahin ang Nehemias 13:1-9. Sino sina Elias at Tobias? Bakit hindi katanggap-tanggap ang kanilang ginawa? Tingnan ang Nehemias 2:10, 19; 3:1; 12:10, 22; 13:28.`

Parehong kilala sina Eliasib at Tobias sa aklat ng Nehemias. Si Eliasib ang punong saserdote ng bansa, at siya rin ang namamahala sa templo. Nabanggit si Tobias bilang kaaway na Ammonita ni Nehemias na mahigpit na sumasalungat sa kanyang gawain sa Jerusalem. Ang alyansa ni Eliasib at Tobias ay nagpapahiwatig ng isang relasyong itinatag sa pamamagitan ng kasal.

Bagaman hindi napanatili ang mga tala ng koneksyon sa kasal, alam natin na si Tobias ay may isang pangalang Judio na (ibig sabihin ay “mabuti ang Panginoon”), kaya malamang na ang kinagisnan ay sa Judio. Ang pamilya ng kanyang asawa, ang lahi ni Ara, bagaman hindi nakilala, ay pinaniniwalaang nauugnay sa pamilya ni Eliasib. Bukod pa rito, si Sanbalat na Horonita, isa pang kalaban ni Nehemias, ay may isang anak na babae na kasal sa apong lalaki ni Eliasib. Samakatuwid, ang grupo ng mga may sabuwatan sa paligid ni Nehemias ay napakatindi yamang ang may matataas na ranggong opisyal sa lupain ay may ugnayan at nagkakaisa laban sa pamumuno ni Nehemias.

Noong wala ang gobernador, ibinigay ng punong saserdote kay Tobias ang isa sa mga silid sa templo na itinalagang paglagakan ng mga ikapu, regalo, at handog. Pinagkalooban si Tobias ng permanenteng paninirahan sa templo, isang paraan para sa pagtatatag sa kanya bilang isa sa mga pinuno ng bansa. Sa wakas ay nakamit ng mga kalaban ni Nehemias ang matagal na nilang hinahangad: ang palitan si Nehemias at sila mismo ang mangasiwa. Sa kabutihang palad, hind na lang basta uupo si Nehemias at walang gagawin.

`Bakit kaya ang bayan ng Diyos sa buong banal na kasaysayan—kahiman mga Judio sa sinaunang Israel, o mga Cristiano na sumunod sa kanila sa mga panahon at pagkatapos ng Bagong Tipan—ay madaling mahatid sa pagkaligaw? Paano natin maiiwasan ang kanilang mga pagkakamali?`