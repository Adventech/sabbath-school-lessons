---
title:  Pagpisa sa Ubasan Nang Araw ng Sabbath
date:   11/12/2019
---

`Basahin ang Nehemias 13:15, 16. Anong suliranin ang tinatalakay dito ni Nehemias?`

Hindi madaling tumayo para sa Dios kung ikaw ay nasa minorya. Dahil sinabi ng Diyos na kailangang ang Sabbath ay maging isang banal na araw kung saan walang sinuman ang dapat gumawa ng anumang gawain, sinadya ni Nehemias na tiyaking ang utos na ito ay sinusunod sa Jerusalem. Walang dudang nadama niya ang isang moral na obligasyong kunin ang posisyong ginawa niya at pagkatapos ay ipatupad ito.

Ang Sabbath ay nilikha bilang lundo ng linggo ng Paglikha sapagkat ito ay isang espesyal na araw kung saan ang mga tao ay dapat na muling mabago at muling likhain sa pamamagitan ng paggugol ng panahon kasama ng Diyos sa mga paraang hindi nila magagawa kapag sila ay gumagawa sa kanilang mga trabaho o iba pang mga gawain sa mundo.

Sinabing “higit kaysa iningatan ng Israel ang Sabbath, iningatan ng Sabbath ang Israel.” Ang punto ay ang Sabbath na ikapitong araw ay naging, at nananatiling, isang makapangyarihang paraan ng pagtulong na panatilihing buhay ng pananampalataya sa mga taong sa pamamagitan ng biyaya ng Diyos ay nagnanais na ipangilin ito at tamasahin ang mga pisikal at espiritwal na mga benepisyong iniaalok nito sa atin.

`Basahin ang Nehemias 13:17-22. Ano ang ginagawa ni Nehemias upang matigil ang "pagbili at pagbebenta" sa araw ng Sabbath?`

Dahil si Nehemias ang gobernador ng Juda, nakita niya ang kanyang tungkulin bilang tagapagpatupad ng mga patakaran. Sapagkat ang mga alituntunin sa Juda ay batay sa kautusan ng Diyos, naging tagapag-alaga siya ng batas na iyon, kabilang ang Sabbath. Siguro kung ang mga maharlika ng Judah ay tumindig laban sa katiwaliang dinala ng Punong Saserdote, hindi matatagpuan ni Nehemias ang kanyang sarili sa sitwasyong ito. Gayunman, marahil kinainisan ng mga tagapamahala at mga maharlika si Nehemias dahil sa utos nito noong una na magsauli sa mga mahihirap; kaya, tila hindi sila sumalungat sa mga pagbabagong dinala ni Eliasib at Tobias.

Unang pinagsabihan ni Nehemias ang mga maharlikang tao at pagkatapos ay nag-utos na ang mga pintuang-daan ay isara at magtalaga ng mga bantay upang bantayan ang mga ito. Nang ilipat ang palengke mula sa loob ng lunsod, tungo sa labas, nagsagawa siya ng mga mas mahigpit na hakbang at nagbantang parurusahan ang mga mangangalakal sa susunod na Sabbath. Si Nehemias ay isang taong tapat sa kanyang salita, sapagkat naunawaan ito ng mga mangangalakal at lumayo simula noon.