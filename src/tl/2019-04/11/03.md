---
title:  Ang mga Levita sa Bukiran
date:   09/12/2019
---

`Basahin ang Nehemias 13:10-14. Ano ang sinisikap na lunasan dito ni Nehemias?`

Kinailangang bumalik ng mga mang-aawit, tagapag-ingat ng pintuang bayan, at iba pang lingkod sa templo sa paggawa sa kani-kanilang kabukiran para mapakain ang kanilang mga pamilya, dahil hindi nasusuportahan ang gawain ng Dios. Ang buong sistema ng pag-iikapu-at-handog na matiyagang itinatag ay bale-wala na ngayon. Kailangan itong umpisahan ni Nehemias sa simula. Ang pagwawaksi ng lahat ay nagpapakita ng pagkawalang-taros.

“Hindi lamang ang templo ang nalapastangan, kundi mali ring ginagamit ang handog. Nagbunga ito ng pagkasira ng kagandahang-loob ng mga tao. Nawala ang kanilang kasigasigan at lakas, at nag-atubiling ibalik ang kanilang mga ikapu. Ang mga kabang-yaman ng bahay ng Panginoon ay hindi sapat na natutustusan; marami sa mga mang-aawit at iba pang nagtatrabaho sa serbisyo sa templo ang umalis sa gawain ng Diyos upang magtrabaho sa ibang dako dahil hindi nakatatanggap ng sapat na suporta.” —Ellen G. White, PROPHETS AND KINGS, p. 670.

Kamangha-manghang makitang ang lahat ng Juda ay nagsama-samang muli at muling itinayo ang mga bagay na winasak. Ang mga tao ay nasa panig ni Nehemias laban kina Tobias at Eliasib, marahil ay natanto nilang ginawa ni Nehemias ang lahat ng makakaya niya para sa kapakinabangan ng mga tao. Bukod pa rito, ipinagkatiwala ni Nehemias ang posisyon ng mga tagapangasiwa sa templo sa mga lalaking itinuturing niyang tapat at mapagkakatiwalaan. Sila ay binigyan ng gawain ng pangongolekta ng mga ikapu at mga handog, tinitiyak na ang mga kalakal ay maayos na nakaimbak, at ipinamamahagi ang mga mapagkukunan sa naaangkop na mga partido. Sa ibang salita, dumating si Nehemias at parang sa isang bagsakan lamang ay binunot ang sirang sistema ng pamunuan.

Bagaman naghirang si Nehemias ng mga tapat na lalaki sa pagsasaayos ng templo, hindi naalis ang tiwaling Punong Saserdote na si Eliasib sa kanyang posisyon, sapagkat ito ay ibinibigay tuloy-tuloy sa angkan ni Aaron. Maaaring napilayan ang kanyang gawain sa templo ng mga hakbang ni Nehemias sa pagpili sa iba para mangasiwa sa ilang tungkulin ng punong saserdote, ngunit siya pa rin ang punong saserdote.

`Nanalangin si Nehemias, "Alalahanin mo ako, O aking Diyos, tungkol dito, at huwag mong pawiin ang aking mabubuting gawa na aking ginawa para sa bahay ng aking Diyos at para sa kanyang paglilingkod" (Nehemias 13:14). Anong katangian ng tao ang makikita sa panalanging ito?`