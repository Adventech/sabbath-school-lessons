---
title:  Mga Ikapu at Handog
date:   10/12/2019
---

Ang paglilikom ng mga ikapu at handog ay kasama sa mga reporma ni Nehemias sa mga serbisyo sa templo. 

`Basahin ang Bilang 18:21-24; Malakias 3:10; Mateo 23:23; 1 Corinto 9:7-14; 2 Corinto 9:6-8; at Hebreo 7:1, 2. Ano ang itinuturo ng mga talatang ito tungkol sa kahalagahan ng mga ikapu at handog, hindi lamang para sa serbisyo sa templo, kundi para rin sa panahong ito?`

Kung wala ang koleksyon ng mga ikapu at handog, hindi makakikilos ang templo. Nang tumigil ang pag-iikapu, natigil ang mga serbisyo sa templo, at nasapanganib ang buong sistema ng pagsamba. Nang umalis ang mga tauhan ng templo upang maghanap ng ibang trabaho upang mapakain ang kanilang mga pamilya, hindi na sila makapagpokus sa pag-aalaga ng templo. Dahil dito, nabawasan ang pagsamba sa Diyos.

"Ang sistema ng ikapu ay maganda dahil sa pagiging simple nito. Ang katarungan nito ay inihayag sa proporsyonal na paghahabol nito sa mga mayaman at sa mga dukha. Ayon sa dami ng ibinigay sa atin ng Diyos sa paggamit ng Kanyang ari-arian, kaya dapat tayong magbalik sa Kanya ng ikapu.

“Kapag nananawagan ang Diyos para sa ikapu (Malakias 3:10), hindi Siya nananawagan dahil sa pasasalamat o pagkabukas-palad. Bagaman ang pasasalamat ay dapat maging isang bahagi ng lahat ng ating mga pagpapahayag sa Diyos, nagbabalik tayo ng ikapu dahil iniutos ito ng Diyos. Ang ikapu ay pag-aari ng Panginoon, at hinihiling Niyang ibalik natin ito sa Kanya.”—SEVENTH-DAY ADVENTISTS BELIEVE… (2nd ed.) (Boise, Idaho: Pacific Press® Publishing Association, 2005), p. 304.

Tulad ng nangyari sa templo ng Israel, babagsak ang ating iglesia kung wala ang suporta ng mga ikapu at handog ng mga miyembro. Hindi uusad ang ating mga serbisyo sa iglesia kung walang mga taong binabayaran upang maglagak ng oras para sa may kalidad na ministeryo, pagpaplano, at pangangasiwa ng simbahan para sa Diyos. Mababawasan din sa kalidad ang pagsamba ng Diyos. Higit sa lahat, kung walang mga ikapu at handog ay hindi iiral ang pangangaral.

Dagdag pa rito, nagbibigay tayo ng mga ikapu sapagkat itinatag ng Diyos ang sistema sa Kanyang Salita. May mga pagkakataong hindi na kailangang ipaliwanag ng Diyos kung bakit Siya nagtakda ng isang bagay. Inaasahan Niya tayong magtiwalang Siya ay nasa kontrol. Kailangan nating tuklasin at malaman kung paano gumagana ang sistema, ngunit pagkatapos ay ipagkatiwala ito sa Kanyang mga kamay.

`Bakit napakahalaga ng pag-iikapu para sa ating sariling espiritwalidad at bilang isang sukatan ng ating sariling pagtitiwala sa Diyos?`