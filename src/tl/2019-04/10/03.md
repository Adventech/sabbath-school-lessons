---
title:  Paglilinis
date:   02/12/2019
---

Matapos magsalita ang Kasulatan tungkol sa pagtatalaga sa pader, at pagkatapos ang pagtitipon ng mga mang-aawit, ang kasunod na talata sa Nehemias 12:30, ay nagsasalita tungkol sa paglilinis. "At ang mga saserdote at ang mga Levita ay naglinis ng kanilang mga sarili; at nilinis nila ang taong¬-bayan, ang mga pintuan, at ang mga pader."

Ang salitang-ugat ng Hebreo para sa "nilinis," thr, ay nangangahulugang maging malinis, o maging dalisay, at ginagamit ito sa maraming konteksto sa Lumang Tipan, kasama ang mga ideya ng pagiging moral na dalisay at malinis sa harapan ng Diyos.

`Isaalang-alang ito: "Ngunit kung tayo'y lumalakad sa liwanag, na tulad niya na nasa liwanag, may pakikisama tayo sa isa't isa, at ang dugo ni Jesus na kanyang anak ang lumilinis sa atin sa lahat ng kasalanan. Kung sinasabi nating tayo'y walang kasalanan, dinadaya natin ang ating sarili at ang katotohanan ay wala sa atin. Kung ipinahahayag natin ang ating mga kasalanan, siya ay tapat at banal na magpapatawad sa ating mga kasalanan, at tayo'y lilinisin sa lahat ng kalikuan" (1 Juan 1:7 9). Ano ang itinuturo sa atin ng talatang ito tungkol sa (1) kalikasan ng tao, (2) pagpapatawad ng Diyos, at (3) kapangyarihan ng Diyos sa ating buhay?`

Ang templo at ang mga serbisyo nito ay mahalagang bahagi ng relihiyon ng sinaunang Israel. Ngunit ang Templo at ang mga serbisyo nito ay isang paraan para matamo ang mithiin, hindi ito ang pangunahing mithiin. Ang mithiing iyon siyempre, ay ihatid ang mga tao sa isang nakapagliligtas na ugnayan sa Diyos na nakipagtipan sa kanila, ang Panginoong Jesu-Cristo, at upang malaman ang Kanyang kapangyarihan sa paglilinis ng kanilang buhay. At ang kaalamang ito sa ginawa ng Diyos, kung saan tayo iniligtas ng ating Panginoon, ang naghahatid sa atin para mahalin at sambahin natin Siya. Iyon ang isang dahilan kung bakit paulit-ulit na isinaalang-alang ng sinaunang mga Israelita kung ano ang ginawa ng Diyos sa kanilang nakaraan. Nakatulong ito sa kanilang malaman ang kabutihan at pagmamahal ng Panginoon, na naging sentro ng kagalakan at pasasalamat na lumalaganap sa kanilang karanasan sa pagsamba.

Para sa atin ngayon, ang karanasan at pagpapasalamat sa kapatawaran ng kasalanan ay dapat magbunga ng pasasalamat sa Diyos at isang damdamin ng pag-asa at kagalakan. Kung gayon, madaling purihin ang Panginoon at ipahayag ang pasasalamat sa kagandahan ng Kanyang karakter. At anong mas dakilang paghahayag ng karakter ng Diyos ang mapapasaatin kundi makita si Jesus sa krus na nagpasan ng kaparusahan para sa ating mga kasalanan upang hindi na natin kailanganing pasanin ang ating parusa?

`Anuman ang iyong mga nakaraang kasalanan o ang iyong kasalukuyang karakter, sa krus maaari kang magkaroon ng lubos na kapatawaran-- ¬at sa mismong oras ding ito. Bait hindi mo angkinin ngayon ang kapatawarang ibinibigay ni Jesus sa iyo?`