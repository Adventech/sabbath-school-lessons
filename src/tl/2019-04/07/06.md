---
title:  Pagpupuri at Petisyon
date:   14/11/2019
---

`Basahin ang Nehemias 9:32-38. Ano ang pokus ng konklusyon ng pangungumpisal na panalangin?`

Muli bumabaling ang panalangin sa pagpupuri sa Diyos sa kung sino Siya: dakila, makapangyrihan, at kahanga-hanga, isang nag-iingat ng tipan at mayroong awa. Tila tapat sila sa kanilang pagkilala sa kabutihan ng Diyos sa kanila.

Nagdadala rin sila ng isang petisyon sa anyo ng pakikipagtipan sa Diyos, na inilarawan nang detalyado sa kapitulo 10. Ano ang kanilang petisyon?

"Kaya't ngayon, aming Diyos, ang dakila, makapangyarihan, at kasindak¬sindak na Diyos, na nag-iingat ng tipan at tapat na pag-ibig: huwag mong ituring na kaunting bagay ang hirap na dumating sa amin" (Nehemias 9:32).

Dapat magbayad ang komunidad ng buwis sa mga haring namumuno sa kanila. Ang pang-aapi mula sa lahat ng dako ay nagpapahirap sa maliit na pulutong ng mga lsraelita, at sila ay napapagod na dito. Kinailangan nilang tiisin ang magkakasunod na paniniil, at umaasa sila para sa isang palugit.

Kapansin-pansing tinawag nila ang kanilang mga sariling "mga tagapaglingkod." Matapos na sabihin ang pagtataksil ng kanilang bansa, nagtapos sila sa pamamagitan ng pagtukoy sa kanilang sarili sa salitang iyon. Siyempre, sumusunod ang mga lingkod sa mga taong namumuno sa kanila. Pagkatapos, ang paggamit ng terminong ito ay nagpapahiwatig na napagtanto nilang kailangan nilang sundin ang Panginoon sa mga paraang hindi nagawa ng mga nauna sa kanila. Ito ay isang pagpapahayag ng kanilang pagnanais na maging matapat sa Panginoon at sa Kanyang mga utos. At, bilang mga tagapaglingkod ng Diyos, hinihiling nila sa Kanyang mamagitan para sa kanila.

Ang komunidad ni Ezra at Nehemias ay naglarawan ng kanilang kasalukuyang karanasan bilang nasa "matinding pagkabalisa" (Nehemias 9:37), na maaaring ihambing sa kapighatiang naranasan ng mga Israelita sa Ehipto (Nehemias 9:9). Pinupuri ng kanilang panalangin ang Diyos dahil nakita nila ang kanilang kapighatian sa Ehipto at hindi nila ito pinalampas. Ang komunidad ay humihiling ngayon sa Diyos na mamagitan tulad ng ginawa Niya noon, kahit na hindi sila karapat-dapat, dahil walang sinumang hari, prinsipe, saserdote o propeta, o mga ama—ang matapat. Samakatuwid, umaasa lamang sila sa biyaya at awa ng Diyos sa kanila, at hindi sa kanilang sarili o sa mga gawa ng kanilang mga ninuno, sa pag-asang mamamagitan ang Panginoon para sa kanila.

`Basahin ang Roma 5:6-8. Paano ipinakikita ng mga talatang ito kung ano ang hinihiling ng mga Israelita sa Diyos? Anong kaaliwan ang maaari nating makuha mula sa hinihiling ng mga Israelita at kung ano ang sinasabi ni Pablo sa Roma?`