---
title:  Liksyon Mula sa Nakaraan
date:   12/11/2019
---

`Basahin ang Nehemias 9:9-22. Paano naiiba ang bahaging ito ng panalangin sa unang bahagi?`

Ang panalangin ay lumilipat mula sa pagpuri sa Diyos dahil sa Kanyang katapatan tungo sa paghahambing ng kawalang katapatan ng mga Israelita sa kanilang karanasan sa Ehipto at sa ilang. Binabalangkas nito ang lahat ng iba't ibang mga bagay na ibinigay ng Diyos sa mga Israelita; ngunit sa kasamaang-palad, ang tugon ng "mga ninuno" sa mga kaloob na iyon ay pagmamalaki, katigasan ng ulo, at pagwawalang-bahala sa mga mapagmahal na ginawa ng Diyos sa kanila. 

Ang pagkilala sa kabiguan ng tao at kawalan ng tunay na debosyon sa Diyos ay isang mahalagang hakbang sa pagpapahayag at pagsisisi. At kahit na binabanggit ng mga tekstong ito ang tungkol sa mga taong matagal nang wala sa atin, walang sinuman ang maaaring tumangging ang bawat isa sa atin ay may problema sa mga kaparehong isyu. 

Siyempre, dito pumapasok ang ebanghelyo para sa atin gayundin para sa kanila. Hindi nagliligtas sa atin ang pangungumpisal ng ating mga kasalanan; tanging ang sakripisyo ni Cristo para sa atin ang makagagawa nito. Ang pag¬-amin, kasama ang pagsisisi, ay mahalaga sa ating sariling pagkilala na kay Cristo lamang tayo dapat maging ganap. "Kapag tinatanggap natin si Cristo sa pamamagitan ng pagsisisi at pananampalataya bilang ating Tagapagligtas, pinatatawad ng Panginoon ang ating mga kasalanan, at inaalis ang parusang inilaan para sa paglabag ng kautusan. Pagkatapos nito ay tumatayo ang makasalanan sa harap ng Diyos bilang isang pinatawad na tao; siya ay tinanggap na kabilang sa Langit, at sa pamamagitan ng Espiritu ay nagkaroon ng pakikisama sa Ama at Anak."—Ellen G. White, SELECTED MESSAGES, book 3, p. 191.

Kasabay nito, dahil nagdadala sa atin ang Kanyang kabutihan na ikumpisal ang ating mga kasalanan at magsisisi sa mga ito, dapat tayong maging determinado sa pamamagitan ng kapangyarihan ng Diyos na talikuran din ang mga ito.

Ang puno't dulo nito ay naging matigas ang ulo ng Israel, at ang Diyos ay nagmamahal. Ang pagbabalik-tanaw sa mga ginawa ng Diyos sa bansang Israelita ay nagpapaalala sa mga taong dahil sobra ang nagawa ng Diyos sa kanila nang nakaraan, patuloy Niyang aalagaan sila sa kasalukuyan at sa hinaharap. Iyon ang dahilan kung bakit napakahalaga para sa mga tao na palaging tandaan kung paano kumilos ang Diyos sa kanilang kasaysayan. Kapag nakalimutan nila ito, sa panahong ito sila nagkakaroon ng problema.

`Balik tanawin ang mga panahong sigurado kang ang Diyos ay gumagawa sa iyong buhay. Paano ka makakukuha ng kaaliwan mula dito para sa iyong sarili sa susunod na haharap ka sa mga pakikibaka? Paano mo mas mahusay na matututuhang magtiwala sa kabutihan ng Diyos sa mga panahong ikaw ay lubos na nasisiraan ng loob, nanghihina, at natatakot sa hinaharap?`