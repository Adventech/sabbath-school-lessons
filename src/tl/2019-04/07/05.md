---
title:  Ang Kautusan at ang mga Propeta
date:   13/11/2019
---

`Basahin ang Nehemias 9:23-31. Paano inilalarawan ang mga Israelita kung ihahambing sa "dakilang kabutihan" ng Diyos (Nehemias 9:25)?`

Ang susunod na bahagi ng panalangin/sermon ay nakatutok sa buhay sa Canaan nang inangkin ng mga Israelita ang lupaing ibinigay ng Diyos sa kanila. Binigyan sila ng lupain, mga lunsod, ubasan at mga bukid na handa nang gamitin, ngunit hindi nila ito binigyan ng lubos na pansin. Sa pagtatapos ng talatang 25, sinabi sa ating "kumain sila at nabusog at tumaba." Ang pagtaba ay isang pagpapahayag na ilang beses lamang natagpuan sa Biblia (Deuteronomio 32:15 at Jeremias 5:28), at sa tuwing may negatibong kahulugan ito. 

Maaaring "nalulugod ang mga tao sa Iyong dakilang kabutihan," ngunit ang sa kanila ay kaluguran sa lahat ng mayroon sila sa halip na kaluguran sa Diyos. Tila ang pagkakaroon ng lahat ay hindi nagbubunga ng isang mas malapit na paglakad sa Diyos. Maraming beses na iniisip nating, Kung mayroon lang ako nito o noon, saka ako magiging masaya. Sa kasamaang palad, nakita nating mayroong lahat ng bagay ang mga Israelita mula sa Diyos, ngunit ang kanilang "kaligayahan" sa mga bagay na iyon ay naging dahilan lang para mas maging mahina ang kanilang katapatan sa Diyos. Napakadali para sa ating magtuon sa mga kaloob samantalang nakalilimutan ang tungkol sa Tagapagbigay. Ito ay isang nakamamatay na panlilinlang.

Siyempre, hindi ito nangangahulugang hindi tayo magiging masaya sa mga bagay na ibinigay sa atin ng Diyos. Nais niyang magalak tayo sa Kanyang mga regalo, ngunit ang kagalakan sa mga bagay na ibinigay Niya ay hindi ginagarantiyahan ang isang relasyon sa Diyos. Sa katunayan, kung hindi tayo maingat, maaaring maging isang hadlang ang mga bagay na ito.

Gayunpaman, sa kabanatang ito, ipinahayag na ngayon ng mga pinuno ang mga pamamaraan kung saan sila hindi naging tapat sa Diyos. Habang tinitingnan nila ang kanilang kasaysayan, partikular na pinangalanan nila ang mga paglabag na kanilang ginawa bilang isang bansa. Lumitaw ang ilang mga aspekto bilang lalong mahalaga, dahil paulit-ulit ang mga ito:(1) itinakwil ng Israel ang kautusan ng Diyos, at (2) pinag-uusig nila ang mga propeta.

Sa ibang salita, napagtanto nilang ang kautusan ng Diyos at ang kanyang mga propeta ay mahalaga sa kanilang pag-unlad bilang isang banal na bansa at bilang mga indibidwal. Nagpapahiwatig ang panalangin ng konklusyong ito sa pamamagitan ng pagpapahayag na "kung ang isang tao" ay susundin "ang mga utos ng Diyos, " siya ay mabubuhay sa pamamagitan ng mga ito" (Nehemias 9:29; direktang sipi mula sa Levitico 18:5) at sa pamamagitan ng pagbibigay pansin na ang Espiritu ang nagsalita sa pamamagitan ng mga propeta. Ibinigay sa atin ng Diyos ang Kanyang mga kautusan para sa isang masaganang buhay, at ipinadala Niya ang Kanyang mga propeta upang gabayan tayo sa ating pagkaunawa ng Kanyang katotohahan. Ang mahalagang tanong para sa ating lahat ay kung ano ang gagawin natin sa mga kaloob na ito.