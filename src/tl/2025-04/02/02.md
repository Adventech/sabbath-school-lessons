---
title:  Pangalawang Pagkakataon
date:  05/10/2025
---

`Basahin ang Josue 2:1, kasama ang Bilang 13:1, 2, 25–28, 33; at Bilang 14:1–12. Bakit nagsimula si Josue sa misyon ng pananakop ng Lupang Pangako sa pamamagitan ng pagpapadala ng mga espiya?`

Ang lugar kung saan ipinadala ang dalawang espiya ay Acacia Grove (NKJV), na tinatawag na “Shittim” sa tekstong Hebreo, at ito’y nagpapaalala sa atin ng dalawang negatibong yugto ng kasaysayan ng Israel.

Ang una ay isa pang kuwento ng espiya (tingnan ang Bilang 13) na nagtatampok ng parehong mahahalagang mga elemento: ang pag-atas sa mga espiya; ang lihim na pagpasok ng mga espiya sa teritoryo ng kaaway; ang pagbabalik ng mga espiya; ang ulat ng mga espiya tungkol sa kanilang mga natuklasan; at ang desisyon na kumilos batay sa ulat.

Ang ibang pangyayari sa Shittim ay kumakatawan sa isa sa pinakapangahas at pinakamatinding mga paglabag sa tipan ng mga Israelita ay noong, sa panunulsol ni Balaam, sila ay nagkasala sa pamamagitan ng pakikiapid sa mga Moabita at pagsamba sa kanilang mga diyos (Bilang 25:1–3; Bilang 31:16). Sa kontekstong ito, ang pangalang Shittim ay lumilikha ng pambihirang tensyon ukol sa magiging kalalabasan ng buong kuwento. Magiging isa na naman ba itong pagkabigo sa hangganan ng Lupang Pangako? O hahantong ba ito sa matagal ng hinihintay na katuparan ng matandang pangako?

`Basahin ang Juan 18:16–18, 25–27, at Juan 21:15–19. Anong mga pagkakatulad ang natuklasan mo sa pangalawang pagkakataon na ibinigay sa Israel bilang isang bansa at kay Pedro bilang isang tao?`

Ang Diyos ay Diyos ng pangalawang pagkakataon (at higit pa!). Tinatawag ng Biblia ang pangalawang pagkakataon (at higit pa!) na biyaya. Ang biyaya ay simpleng pagtanggap ng mga bagay na hindi tayo karapat-dapat na tumaggap. Ang mga aral ng Biblia ay puno ng konsepto ng biyaya (ihambing sa Roma 5:2; Efeso 2:8; Roma 11:6). Mabiyayang iniaalok ng Diyos sa lahat ang posibilidad ng isang bagong simula (Tito 2:11–14). Si Pedro mismo ay nakaranas ng biyayang ito at hinikayat ang iglesya na lumago sa biyaya (2 Pedro 3:18). At lalong gumaganda ang balita: higit pa sa pangalawang pagkakataon ang nakukuha natin, hindi ba? (Nasaan sana tayo ngayon kung hindi dahil sa biyaya?)

`Isipin ang tungkol sa karanasan ng mga Israelita nang bigyan sila ng pangalawang pagkakataon na pumasok sa Canaan, at ang biyayang ibinigay kay Pedro matapos niyang itanggi ang kanyang Panginoon. Ano ang dapat ituro sa atin ng mga pangyayaring ito tungkol sa kung paano natin dapat ipaabot ang biyaya sa mga nangangailangan nito?`