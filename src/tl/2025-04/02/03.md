---
title:  Halaga sa Hindi Inaasahang Mga Lugar
date:  06/10/2025
---

`Basahin ang Josue 2:2–11, Hebreo 11:31, at Santiago 2:25. Ano ang sinasabi ng mga talatang ito tungkol kay Rahab?`

Sentro sa kuwento ni Rahab ang kasinungalingang sinabi niya upang protektahan ang mga espiya. Sa pagsasaalang-alang sa kanyang kasinungalingan, kailangan nating maunawaan na siya ay nakatira sa isang lipunan na lubhang makasalanan, na naging dahilan upang ang Diyos ay magpasya na hatulan ang lipunang iyon (Genesis 15:16; Deuteronomio 9:5; Levitico 18:25–28). Bagaman totoo na pinupuri ng Bagong Tipan ang kanyang pananampalataya, ang isang maingat na pagsusuri ng mga pagtukoy sa Bagong Tipan sa ginawa ni Rahab ay nagpapakita na wala sa mga ito ang nag-eendorso ng lahat ng tungkol sa kanya, at wala rin sa mga ito ang nagbibigay-katwiran sa kanyang kasinungalingan.

Pinatutunayan ng Hebreo 11:31 ang kanyang pananampalataya sa pagsama sa mga espiya sa halip na piliing manatili sa isang tiwaling kultura. Pinupuri ng Santiago 2:25 ang kanyang pag-aalok ng matutuluyan sa dalawang espiya ng Israel at sa pagbibigay sa kanila ng mga direksyon kung paano makababalik nang ligtas. Sa gitna ng isang bulok at tiwaling kultura at ng makasalanang pamumuhay ni Rahab, nakita ng Diyos, sa Kanyang biyaya, ang isang kislap ng pananampalataya na nagbigay-daan upang iligtas Niya siya. Ginamit ng Diyos ang mabuting nasa kay Rahab—na ipinakita sa kanyang pananampalataya sa Kanya at sa kanyang pagpili na mapabilang sa Kanyang bayan—ngunit hindi Niya kailanman pinuri ang lahat ng kanyang ginawa. Pinahalagahan ng Diyos si Rahab para sa kanyang natatanging lakas ng loob, sa kanyang matapang na pananampalataya, sa pagiging kasangkapan ng kaligtasan, at sa pagpili sa Diyos ng Israel. Pagkatapos makita ang nangyayari, kanyang ipinahayag “sapagkat ang PANGINOON ninyong Diyos ay siyang Diyos sa langit sa itaas, at sa lupa sa ibaba” (Josue 2:11). Napakahalagang marinig ang isang Canenea na kinikilala na si Yahweh ang nag-iisang Diyos, lalo na sa isang bubong kung saan, sa kanyang paganong relihiyon, karaniwang iniaalay ang mga panalangin sa mga tinuturing nilang mga diyos ng kalangitan.

Ang pahayag ni Rahab ay dating matatagpuan lamang sa konteksto ng eksklusibong karapatan ng Diyos na tumanggap ng pagsamba (Exodo 20:4; Deuteronomio 4:39; Deuteronomio 5:8). Ang kanyang mga salita ay nagpapatotoo ng isang pinag-isipan at maingat na pagpili na kilalanin ang Diyos ng mga Israelita na Siyang nag-iisang tunay na Diyos. Ang kanyang pahayag ay nagpapakita ng kanyang pagkaunawa sa malapit na kaugnayan ng kapangyarihan ng Diyos at ng hatol na magdudulot ng kapahamakan sa Jerico.

Ang kanyang moral na pagpili ay kumikilala na, sa liwanag ng hatol ni Yahweh, mayroon lamang dalawang posibilidad: magpatuloy sa paghihimagsik laban sa Kanya at mapuksa, o piliing sumuko nang may pananampalataya. Sa pagpili sa Diyos ng mga Israelita, si Rahab ay naging halimbawa ng kung ano sana ang naging kapalaran ng lahat ng naninirahan sa Jerico kung sila ay lumapit sa Diyos ng Israel para sa awa.

`Ano ang itinuturo ng kuwentong ito tungkol sa kung bakit ang Diyos ang dapat nating pagkalooban ng ating pinakamataas na katapatan?`