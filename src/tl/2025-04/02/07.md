---
title:  Karagdagang Kaisipan
date:  10/10/2025
---

Basahin ang “Crossing the Jordan,” pp. 482, 483, sa Patriarchs and Prophets ni Ellen G. White.

Pagkatapos ng kuwentong ito tungkol kay Rahab at sa mga espiya, tahimik ang natitirang bahagi ng Lumang Tipan tungkol sa kanya hanggang sa muli siyang lumitaw sa talaangkanan ni Jesus. Ipinahayag na siya ay naging asawa ni Salmon, mula sa lipi ni Juda, ang ninuno ni Boaz, at biyenan ng isa pang kahanga-hangang babae na binanggit sa parehong talaangkanan, si Ruth (Mateo 1:5; ihambing sa Ruth 4:13, 21). Sa pamamagitan ng kanyang pananampalataya sa Diyos, ang patutot ng Jerico, na nakatakdang malipol, ay naging isang mahalagang linya sa maharlikang angkan ni David at isang ninuno ng Mesiyas. Ito ang kayang gawin ng Diyos sa pamamagitan ng pananampalataya, kahit na ito ay kasinglaki lamang ng buto ng mustasa (Mateo 17:20, Lucas 17:6).

“At ang pagbabalik-loob niya [ni Rahab] ay hindi isang hiwalay na kaso ng awa ng Diyos sa mga sumasamba sa diyus-diyosan na kumikilala sa Kanyang banal na awtoridad. Sa gitna ng lupain maraming tao—ang mga Gibeonita—ang tumalikod sa kanilang pagiging pagano at nakipag-isa sa Israel, na nakikibahagi sa mga pagpapala ng tipan.

“Walang pagtatangi batay sa nasyonalidad, lahi, o kalalagayan sa lipunan ang kinikilala ng Diyos. Siya ang Lumikha ng buong sangkatauhan. Lahat ng tao ay kabilang sa isang pamilya sa pamamagitan ng paglikha, at lahat ay isa sa pamamagitan ng pagtubos. Si Cristo ay naparito upang gibain ang bawat pader ng paghahati, upang buksan ang bawat bahagi ng mga bulwagan ng templo, upang ang bawat kaluluwa ay magkaroon ng malayang paglapit sa Diyos. Ang kanyang pag-ibig ay napakalawak, napakalalim, punung-puno, na tumatagos sa lahat ng dako. Inaalis nito sa impluwensya ni Satanas ang mga nalinlang ng kanyang mga panlilinlang, at inilalagay sila sa abot ng trono ng Diyos, ang tronong napaliligiran ng bahaghari ng pangako. Kay Cristo ay walang Judio o Griego, alipin o malaya.”— Ellen G. White, Prophets and Kings, pp. 369, 370.

**Mga Tanong Para sa Talakayan:**

`Talakayin ang buong tanong ng “ikalawang pagkakataon” (at higit pa) at kung paano natin ito maiaabot sa iba. Kasabay nito, paano rin natin maiiwasan ang pang-aabuso sa konseptong ito? Isipin, halimbawa, ang isang babae sa isang mapang-abusong relasyon, kung saan siya ay pinayuhan na patuloy na bumalik (“biyaya”), ngunit sa ilang mga kaso, ang pang-aabuso ay nagiging paulit-ulit? Paano natin mahahanap ang tamang balanse rito?`

`Talakayin si Rahab bilang isang modelo ng pananampalataya. Paano natin mapahahalagahan ang pagiging bukas ng mga tao sa Diyos kahit na ang kanilang pamumuhay ay malayo sa biblikal na huwaran? Paano posible na pahalagahan ang kanilang pananampalataya habang hindi kinukunsinti ang ilan sa kanilang mga gawain?`

`Nagawa ni Josue na pagsamahin ang katarungan at biyaya sa isang praktikal na paraan upang lutasin ang suliranin na dulot ng panlilinlang ng mga Gibeonita, at sa pamamagitan ng kanyang sariling kapabayaan sa hindi pagkonsulta sa Panginoon. Isipin ang isang sitwasyon sa iyong buhay na nangangailangan ng parehong katarungan at biyaya. Ano ang ilang mga praktikal na paraan ng pagsasama ng dalawa?`