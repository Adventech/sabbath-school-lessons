---
title:  Komento ng Guro
date:  05/12/2025
---

### Unang Bahagi: Pangkalahatang-ideya

**Susing Talata:** 1 Corinto 10:11

**Pokus ng Pag-aaral:** 1 Corinto 10:1–13; Mateo 2:15; Josue 1:1–3; Gawa 3:22–26; Hebreo 3:7–4:11; 2 Corinto 10:3–5

**Panimula**

Ang tipolohiya ay isa sa mga pangunahing paraan kung paano ginagamit ng mga may-akda ng Bagong Tipan ang Lumang Tipan. Ito ay nakaugat sa kasaysayan at teolohiya. Sa Lumang Tipan, ang mga tipo ay tulad ng mga pangkasaysayang paunang tanaw na nagpapahiwatig ng mga reyalidad na tinupad ni Jesus. Sa ganitong diwa, ang tipolohiya ay isang anyo ng propesiya sa pamamagitan ng mga pangyayari, sa halip na sa pamamagitan ng mga salita. Ang tipolohiya ay nakaugat din sa teolohiya sapagkat ginagabayan ng Diyos ang mga pangyayari, pumipili ng mga partikular na indibiduwal, at nagtatatag ng mga institusyon na propetikong nagpapakita ng mga katotohanang pangkaligtasan kay Jesus. Tulad ng propesiya, ipinakikita ng tipolohiya ang kapangyarihan ng Diyos sa kasaysayan.

Sa kabila ng kahalagahan ng tipolohikal na pagpapaliwanag ng Kasulatan, marami sa mga Kristiyano ang hindi pamilyar sa paksang ito. Ang pag-aaral ng aklat ni Josue ay nagbibigay ng isang napakagandang pagkakataon upang matuto tungkol sa tipolohiya sa Biblia at upang isaalang-alang ang mga pamantayan sa pagkilala ng mga tipo sa Lumang Tipan, ang kanilang katuparan sa Bagong Tipan, at ang praktikal na kahalagahan ng tipolohiya sa kasalukuyang paglalakbay ng mga Adventista.

Sa pamamagitan ng tipolohiya, na nagtatampok ng mga pattern ng Diyos sa buong Kasulatan, nauunawaan ng tao ang Kanyang kapangyarihan sa kasaysayan at ang Kanyang walang hanggang habag sa sangkatauhan, sa kabila ng patuloy na kasalanan ng Kanyang mga anak. Ang kasaysayan ay nagsisilbing plataporma kung saan inihahayag ng Diyos ang Kanyang pag-ibig sa sangkatauhan. Ang paghahayag na ito ay nagaganap sa iba’t ibang yugto, na may malalim na kaugnayan sa natatanging pagpapahayag ng walang hanggang tipan sa pagitan ng Diyos at ng Kanyang nilikha. Ang mga pagpapahayag na ito ang bumubuo ng pundasyon ng tipolohiya. Ang mga pattern na matatagpuan sa tipolohiya ni Josue ay nagtatampok ng hangarin ng Diyos na iligtas ang Kanyang bayan upang kanilang tamasahin ang Kanyang presensya at kapahingahan, nang walang takot, sa Kanyang kamangha-manghang pag-ibig.

### Ikalawang Bahagi: Komentaryo

**Kahulugan**

Hindi isang pagmamalabis ang pagsasabing “sa kasaysayan, ang Seventh-day Adventism ay hindi lamang isang propetikong kilusan; ito rin ay isang tipolohikal na kilusan.” Mula pa sa simula ng Adventismo, “ang tipolohiya ay isang paraan na ginamit upang suriin, maranasan, at maunawaan ang pagkakakilanlan, papel, at mensahe ng Adventismo sa kasaysayan ng kaligtasan.” —Erick Mendieta, “Typology and Adventist Eschatological Identity: Friend or Foe?” Andrews University Seminary Student Journal, blg. 1 (Spring 2015): pp. 45, 46. Mayroong dalawang uri ng tipolohiya: patayo at pahalang. Ang patayong tipolohiya ay may kinalaman sa ugnayan ng makalangit at makalupang santuwaryo. Ito ang pinakakilalang uri ng tipolohiya at siyang pinaka-aral sa loob ng Adventismo. Ang pahalang na tipolohiya naman ay tumutukoy sa ugnayan ng Lumang Tipan at Bagong Tipan, at ito ay isa sa pangunahing paraan upang makita si Jesus sa mga sulat ni “Moises at sa mga propeta” (Lucas 24:27). Ang ganitong uri ng tipolohiya ang siyang pokus ng ating liksyon sa linggong ito.

Ang tradisyonal na pagkakaunawa sa tipolohiya ay maaaring ibuod sa ganitong kahulugan: “Ang pag-aaral ng mga tao, pangyayari, o institusyon (mga tipo) na itinakda ng Diyos upang maging paunang larawan ng kanilang katuparan sa hinaharap (mga antitipo) kay Cristo at sa mga reyalidad ng ebanghelyo na Kanyang isinakatuparan.”—Richard M. Davidson, In the Footsteps of Joshua (Hagerstown, MD: Review and Herald, 1995), p. 26. Ang kahulugang ito ay hindi basta ipinataw sa Kasulatan, kundi ito ay lumilitaw mula sa pagsusuri ng mga talata kung saan ginamit ang salitang Griyego na typos (tipo) sa Bagong Tipan (1 Corinto 10:1–13; Roma 5:12–21; 1 Pedro 3:18–22; Hebreo 8, 9), gaya ng ipinakita sa mahalagang akda ni Richard M. Davidson, Typology in Scripture: A Study of Hermeneutical Typos Structures (Berrien Springs, MI: Andrews University Press, 1981).

**Pagkilala sa Tipolohiya ni Josue**

Ayon sa pakahulugan ni Davidson, may apat na pamantayan sa pagtukoy ng mga tipo at antitipo: pagiging totoo sa kasaysayan, pagkakatugma, paunang larawan, at pag-usad. Una, ang mga tipo ay makasaysayang katotohanan na itinala sa Lumang Tipan. Kapag ang isang may-akda ng Bagong Tipan ay tumingin pabalik sa Lumang Tipan upang maghanap ng mga tipo, hinahanap niya ang mga pangyayari, tao, o institusyon na nakaugat sa kasaysayan. Halimbawa, walang tipolohikal na kahalagahan ang mga talinghaga (ihambing sa Josue 9:7–15; 2 Samuel 12:1–4). Sa tipolohiya, kumikilos ang Diyos sa kasaysayan, lumilikha ng mga pattern ng makahulang kahulugan na kalaunan ay kikilalanin ng Kanyang bayan at ng mga propeta. Mula sa pananaw ng Bagong Tipan, walang duda na si Josue ay isang makasaysayang tauhan. Sa kanyang huling talumpati, inilahad ni Esteban ang papel ni Josue bilang pinuno ng Israel sa panahon ng pananakop, kung saan dinala ang tabernakulo ng patotoo sa Canaan (Gawa 7:44, 45). Binanggit din si Josue sa Hebreo 4:7, 8 bilang siyang nagdala ng pansamantalang kapahingahan sa Israel.

Isa pang mahalagang hakbang sa pagtukoy ng ugnayang tipolohikal sa pagitan ng Luma at Bagong Tipan ay ang pagkakaroon ng lehitimong pagkakatugma. Ang mga pagkakatugmang ito ay dapat na makasaysayan, tunay, at hindi lamang nagkataon o bunga ng imahinasyon. Bukod sa mga pagkakatugmang binanggit sa pag-aaral noong Miyerkules, si Josue at si Jesus ay may parehong pangalan, na may kaibahan lamang sa Hebreo at Griyego, tulad ng pagkakaiba sa Ingles. Hindi ito nagkataon dahil sa dalawang dahilan. Una, ito ang unang pangalan sa Biblia na mayroong theophoric element, partikular ang isang bahagi na tumutukoy sa pangalan ng Diyos. Ang pangalang Josue ay pinagsamang Hebreong pandiwa na _ysh’_ (iligtas) at ang bahagi na yo (jo), isang pagpapaikli ng Yahweh (na karaniwang isinasalin bilang “ang PANGINOON”).

Pangalawa, ang pangalang Josue ay hindi ang kanyang orihinal na pangalan. Binago ito ni Moises—malamang sa ilalim ng impluwensya ng Diyos—mula Hoseas (kaligtasan) patungong Josue (Si Yahweh ang kaligtasan) (Bilang 13:16).

Ang ikatlong elementong dapat isaalang-alang ay ang paunang larawan. Ang Diyos mismo ang propetikong nagdidisenyo ng mga lehitimong tipo upang ito ay makilala bago pa matupad, kahit sa pinakapayak nitong anyo. Pinagtitibay ng elementong ito ang ideyang hindi inimbento ng mga may-akda ng Bagong Tipan ang koneksyon sa pagitan ng mga Tipan. Ang propetikong elemento ng tipo sa Lumang Tipan ay nakasaad na sa Kasulatan. Dahil dito, may pagkakataon ang orihinal na tagapakinig na maunawaan ang propetikong kahulugan nito sa pamamagitan ng mga palatandaang iniwan ng mga kinasihang may-akda. Kapag karamihan ng mga pahiwatig ay nakita habang pinaghahambing ng mga mambabasa ang mga naunang pahayag at mga bago, karaniwan lang na magiging mas maliwanag ang tipo habang lumalawak ang kanon ng Kasulatan.

Dalawang mahahalagang punto ang kailangang bigyang-diin muli dito. Una, tanging ang kaganapan kay Cristo ang naghayag ng Mesiyanikong kahulugan ng Lumang Tipan sa ganap nitong bisa. Pangalawa, sa kasaysayan ng interpretasyon, may ilang mga tipo na kinilala lamang sa paglipas ng panahon. Gayunpaman, hindi nito inaalis ang propetikong kahulugan ng mga ito sa orihinal na konteksto at ang posibilidad na ito ay maunawaan ng orihinal na tagapakinig. Ang pagtukoy sa mga tekstong batayan ay nagsisilbing gabay sa tamang interpretasyon, upang maiwasan ng mambabasa ang maling pagbibigay-kahulugan. Kung walang ganitong gabay, madaling malihis ang tipolohiya tungo sa alegorya. Noong Gitnang Kapanahunan, alegorya ang naging nangingibabaw na paraan ng pagpapaliwanag ng Biblia. Subalit, di tulad ng tipolohiya, ang alegorya ay humahanap ng mga espirituwal na kahulugan sa Lumang Tipan na wala sa orihinal na layunin ng may-akda o sa aktuwal na konteksto nito.

Isang karagdagang tekstong batayan na nagpapatibay sa tipolohiya ni Josue sa Lumang Tipan ay maaaring banggitin dito: Ang natatanging kaugnayan ni Josue sa misyon ng Anghel ng Panginoon, ang dati nang umiiral na si Cristo sa Pentateuch. Iminungkahi ni Davidson na “ang mga paglalarawan ng misyon ni Josue at ng Anghel ng Panginoon ay naglalaman ng maraming magkatulad na mga salita, gamit ang eksaktong parehong mga salitang Hebreo. Parehong si Josue at ang Anghel ng Panginoon ay inatasang ‘hahayo sa unahan’ at ‘mangunguna’ sa Israel, ‘dadalhin sila sa lupain’ at ‘ipapamana sa kanila’ (paghambingin ang Exodo 23:23; Bilang 27:17, 21; Deuteronomio 3:28; 31:3, 23).” Binibigyang-diin din ni Davidson ang tuwirang koneksyon sa pagitan ni Josue (ang pari pagkaraan ng pagkakatapon) at ng Mesiyas sa Zacarias 6:12, kung saan “sinabi ng propeta na ang pangalan ni Josue ay kasingkahulugan ng Mesiyas: “Sabihin mo sa kanya [Josue], ‘Ganito ang sinabi ng PANGINOON ng mga hukbo, “Narito ang lalaking ang pangala’y SANGA!” ’ ”—Davidson, In the Footsteps of Joshua, pp. 29, 30.

Ang huling pamantayan sa pagtukoy ng tipolohiya na dapat banggitin dito ay pag-usad. Ang konseptong ito ay mahusay na inilalarawan sa pamamagitan ng metapora ng “anino,” na ginamit ng may-akda ng Hebreo upang ipaliwanag ang ugnayan sa pagitan ng sistema at mga sakripisyo sa Levitico, kabilang ang mga kapistahan at ritwal, na nagtuturo patungo sa kaganapan kay Jesus. Ang pag-usad ay tumutukoy sa isang pag-angat o pagpapalalim mula sa tipo patungo sa antitipo: isang kasukdulan mula sa lokal patungo sa unibersal, mula sa pansamantala patungo sa ganap, mula sa temporal patungo sa walang hanggan, at mula sa tao patungo larangan ng Diyos.

Ang pag-usad na ito ay malinaw sa tipolohiya ni Josue. Kung paanong pinamunuan ni Josue ang pananakop sa Canaan at nagbigay ng pansamantalang kapahingahan sa Israel, ang bagong Josue naman ang namumuno sa hukbong makalangit sa kosmikong labanan laban sa mga “pinuno, laban sa mga may kapangyarihan, laban sa mga kapangyarihang di nakikita na naghahari sa sanlibutan sa kadilimang ito, laban sa hukbong espirituwal ng kasamaan sa kalangitan” (Efeso 6:12). Ang Kanyang tagumpay ay tiyak at nagbibigay ng walang hanggang kapahingahan sa bayan ng Diyos.

Ang tipolohiya sa Kasulatan ay isang kahanga-hangang larangan ng pag-aaral ng Biblia at ito’y hindi para sa mga iskolar lamang. Sa Kanyang pakikipag-usap sa daan patungong Emaus, mahinahong pinagwikaan ni Jesus ang dalawang lalaki dahil sa kanilang pagkabigong basahin ang Kasulatan sa paraang tipolohikal: “ ‘O napakahangal naman ninyo at napakakupad ang mga puso sa pagsampalataya sa lahat ng ipinahayag ng mga propeta! Hindi ba kailangang ang Cristo ay magdusa ng mga bagay na ito at pagkatapos ay pumasok sa kanyang kaluwalhatian?’ At magmula kay Moises at sa mga propeta ay ipinaliwanag niya sa kanila ang mga bagay tungkol sa kanya sa lahat ng mga kasulatan” (Lucas 24:25–27). Nawa’y hindi gawin ng mga Seventh-day Adventist ang parehong pagkakamali sa panahon natin ngayon.

### Ikatlong Bahagi: Aplikasyon sa Buhay

**Ang Katapatan ng Diyos sa Ngayon**

Ang iba’t ibang mga tipo ay nakaugat sa mga makasaysayang huwaran na naimpluwensyahan ng pakikisangkot ng Diyos bilang katuparan ng Kanyang mga pangako. Ipinakikita ng mga ito ang katapatan ng Diyos sa Kanyang pakikitungo sa sangkatauhan at ang Kanyang nangingibabaw na kapangyarihan sa kasaysayan. Ang tipolohiya ay hindi lamang isang paraan ng pagpapaliwanag sa Lumang Tipan kaugnay ni Jesus; ito rin ay isang paraan ng pag-unawa sa kasaysayan.

1\. Paano makatutulong sa iyo ang pagiging tapat at pangangasiwa ng Diyos sa kasaysayan na harapin ang mga kawalang-katiyakan sa buhay ng tao?

**Mga Tipo sa Kasalukuyan**

Sa isang banda, ang pag-aaral ng tipolohiya ay tumutulong sa atin na maunawaan kung sino si Jesus at kung ano ang ginagawa ng Diyos sa pamamagitan Niya. Ipinakikita nito kung paano inilarawan ng mga indibiduwal tulad nina Moises, Aaron, at David ang mga papel ng Mesiyas bilang pari, propeta, at hari. Gayundin, ang mga institusyonal na tipo, tulad ng mga hain at mga relihiyosong kapistahan gaya ng Paskuwa, ay nagpapahayag ng kahaliling katangian ng Kanyang misyon. Ang mga tipolohikal na pangyayari ay tumutukoy rin sa mga bagay na isasakatuparan ni Jesus para sa Kanyang bayan. Sa kabilang banda, inilalahad ng tipolohiya ang mga inaasahan ng Diyos sa Kanyang mga anak.

2\. Isinasaalang-alang ang dalawang aspeto ng tipolohiya, ano ang ipinahahayag ng mga sumusunod na tipo tungkol kay Jesus, at paano mo magagamit ang kanilang mga halimbawa upang iayon ang iyong buhay sa kalooban ng Diyos?

- Si Isaac na nakahiga sa altar bilang pagsunod (Genesis 22; ihambing sa Hebreo 11:17–19)
- Si Jose bilang tagapagligtas ng kanyang pamilya sa kanyang pakikitungo sa kanyang mga kapatid (Genesis 44, 45)
- Si Moises bilang tagapagligtas at tagapamagitan ng Israel (Exodo 32:30–34)
- Si David bilang hinirang (mesiyas) na hari sa kanyang pakikitungo kay Saul (1 Samuel 24, 26)