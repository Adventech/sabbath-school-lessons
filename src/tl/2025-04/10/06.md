---
title:  Si Josue at Tayo
date:  04/12/2025
---

`Si Josue, bilang isang tipo, ay tumutukoy sa higit pa sa ministeryo ni Jesu-Cristo patungo sa katuparan sa buhay ng iglesya, ang katawan ni Cristo. Sa anong paraan ang mga digmaang ipinaglaban ng Israel sa ilalim ng pangunguna ni Josue ay nagpapakita ng mga espirituwal na pakikibaka ng iglesya? Paano sila nagkakaiba? Tingnan ang 1 Timoteo 1:18; 2 Timoteo 4:7; Efeso 6:10–12; 2 Corinto 10:3–5; at Gawa 20:32.`

Kinilala ng mga manunulat ng Bagong Tipan ang eklesiolohikal na katuparan ng tipolohiya ni Josue. Ang mga sangkap ng katawan ni Cristo, ang iglesya, ay kasangkot sa isang espirituwal na digmaan laban sa mga puwersa ng kasamaan; gayunpaman, tinatamasa nila ang kapahingahan ng biyaya ng Diyos (Hebreo 4:9–11) at ang mga pagpapala ng kanilang espirituwal na mana.

`Ano ang sinasabi ng mga talatang ito tungkol sa ganap na katuparan ng tipolohiya ni Josue? 1 Pedro 1:4; Colosas 3:24; Apocalipsis 20:9; Apocalipsis 21:3.`

Ang pangwakas at ganap na katuparan ng tipolohiya ni Jouse ay makakamit sa ikalawang pagdating ni Jesu-Cristo (apokaliptiko/eskatolohikal na aspeto).

Ang buhay ni Josue ay nagpakita ng maraming aspeto ng karakter ng Diyos na anupa’t ang ilang bahagi ng kanyang buhay ay nagkaroon ng propetikong katangian na nagpapakita ng gawain at persona ng Mesiyas.

Para sa atin ngayon, ang Mesiyas ay dumating na. Ang Kanyang ministeryo ay hindi na kailangang isalarawan, ngunit mayroon pa rin tayong pribilehiyo na ipakita ang Kanyang karakter—ang kaluwalhatian na sabik na ibahagi ni Cristo sa Kanyang mga alagad (Juan 17:22) at na maaaring maging atin sa pamamagitan ng pagninilay-nilay sa karakter ni Cristo (2 Corinto 3:18). Habang mas iniisip natin si Jesus, lalo nating naipapakita ang kagandahan ng Kanyang karakter. Ito ay napakahalaga sa dapat maging takbo ng ating pang-araw-araw na paglakad kasama si Cristo. Ito ang dahilan kung bakit mahalaga ang oras sa Salita, araw-araw. Ito rin ang dahilan kung bakit dapat tayong gumugol ng oras na nagtutuon sa buhay, karakter, at mga turo ni Jesus. Sa pamamagitan ng pagtingin, oo, tayo ay nababago.

`Si Josue, bilang isang tipo, ay nagtanong sa mga Israelita: “Hanggang kailan kayo magpapakatamad na pasukin ang lupaing ibinigay sa inyo ng PANGINOON, ng Diyos ng inyong mga ninuno?” (Josue 18:3). Paano kaya ipinahayag ni Jesus, ang antitipiko ni Josue, ang tanong na ito sa kasalukuyan?`