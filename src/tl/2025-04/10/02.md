---
title:  Tipolohiya sa Biblia
date:  30/11/2025
---

Pag-aralan ang mga sumusunod na Kasulatan na tumutukoy sa mga tipo at subukang tukuyin kung ano ang biblikal na tipolohiya: Roma 5:14; 1 Corinto 10:1–13; Hebreo 8:5; at Hebreo 9:23.

Ang mga siping ito sa Biblia ay gumagamit ng salitang “type” o tipo (Griyego: _typos_) o “antitype” antitipo (Griyego: _antitypos_) upang tukuyin ang paraan kung paano binigyang kahulugan ng manunulat ng Bagong Tipan ang ugnayan sa pagitan ng isang teksto o pangyayari sa Lumang Tipan, at ang kahulugan nito sa sariling panahon nito, o sa hinaharap.

Ang tipolohiya ay isang natatanging pagpapaliwanag ng mga tao, kaganapan, o institusyon na nagpapahiwatig kay Jesus o sa iba pang mga katotohanang nakapaloob sa ebanghelyo. Ang tipo (type) ay tumutugma sa antitipo (antitype) gaya ng isang molde o sisidlan na naglalarawan ng orihinal na anyo, bagama’t ang antitipo ay mas lubos na nagaganap ang layunin ng tipo. Samakatuwid, ang tipo sa Biblia ay hinugis alinsunod sa banal na plano na umiiral na sa isipan ng Diyos, maging ito man ay kongkreto o isang ideya lamang, at ito’y nagsisilbing modelo para sa mga antitipo sa hinaharap.

Mahalagang maunawaan na ang mga manunulat ng Bagong Tipan ay hindi basta-basta nagbibigay ng tipolohikal na kahulugan sa ilang teksto ng Lumang Tipan upang patunayan lamang ang isang ideya. Ang isang tipo sa Lumang Tipan ay laging pinapatunayan sa mga sulat ng mga propeta bago ito magkaroon ng katuparan bilang antitipo sa Bagong Tipan.

**Paghambingin kung paano inilarawan si David sa Lumang Tipan, at kung paano ang kanyang buhay ay may kaugnayan kay Hesus sa Bagong Tipan. Anong mga aral ang maaari nating matutunan tungkol sa tipolohiya mula sa halimbawang ito?**

`a. David (Awit 22:1, 14–18)`

`b. Ang bagong David (Jeremias 23:5; Isaias 9:5, 6; Isaias 11:1–5)`

`c. Ang antitipikong David (Juan 19:24)`

Sa pamamagitan ng pagbabasa sa mga talatang ito, natutuklasan natin na ang Lumang Tipan mismo ang nagbibigay ng susi para sa pagtukoy at paglalapat ng mga tipo sa mga Kasulatan. Ibig sabihin, ang mga manunulat ng Bagong Tipan, na ang Kasulatan ay ang Lumang Tipan, ay kinasihan ng Banal na Espiritu upang gamitin ang mga tipo sa Lumang Tipan upang ipahayag ang “katotohanang dumating” (2 Pedro 1:12), lalo na tungkol kay Jesus at sa Kanyang ministeryo.