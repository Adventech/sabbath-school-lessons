---
title:  Isang Bagong Moises
date:  28/09/2025
---

`Basahin ang Deuteronomio 18:15–22 and Josue 1:1–9. Bakit mahalaga na nagsisimula ang aklat ni Josue sa pag-uulit ng isang pangako na may kaugnayan sa kung ano ang mangyayari pagkatapos ng kamatayan ni Moises?`

Bagaman si Moises ay namatay at isang bagong lider, si Josue, ang itinalaga ng Diyos, may mga pagkakatulad sa pagitan nila. Parehong sinabi ng Diyos sa dalawang lalaki na pangungunahan nila ang kanilang bayan papasok sa lupang ipinangako sa kanilang mga ninuno. Gaya ng sinabi ng Panginoon kay Josue: “Bawat dakong tuntungan ng talampakan ng inyong paa ay naibigay Ko na sa inyo, gaya ng sinabi Ko kay Moises” (Josue 1:3). Si Josue ang magtatapos ng gawain na orihinal na ibinigay kay Moises. Siya, sa katunayan, ay isang bagong Moises.

`Basahin ang Exodo 33:11; Bilang 14:6, 30, 38; Bilang 27:18; Bilang 32:12; Deuteronomio 1:38; Deuteronomio 31:23; at Deuteronomio 34:9. Ano ang sinasabi ng mga talatang ito tungkol kay Josue?`

Sa yugtong ito, ang pangako na “palilitawin” ng Diyos ang isang propetang katulad ni Moises (Deuteronomio 18:15) ay isa pa lamang posibilidad kaysa isang natupad na katotohanan. Ang mga pambungad na salita ng aklat ni Josue ay nagpapaalala sa mambabasa ng pangakong ito at, kasabay nito, lumilikha ng pag-aasam na makita ang katuparan nito.

Bagaman patay na, si Moises pa rin ang nangingibabaw sa unang kapitulo. Ang kanyang pangalan ay binanggit ng sampung beses, habang si Josue ay apat na beses lamang. Si Moises ay tinawag na “lingkod ng PANGINOON” habang si Josue ay tinukoy bilang “lingkod ni Moises” (Josue 1:1). Kakailanganin ni Josue ang habambuhay na tapat na paglilingkod at pagsunod upang matanggap niya ang titulong “lingkod ng PANGINOON” (Josue 24:29).

Kahit na ang unang kapitulo ng Josue ay sumasaklaw sa paglipat ng pamumuno sa pagitan ng dalawang dakilang lider ng Israel, ang pinakamahalagang karakter ay ang Panginoon mismo, na ang Kanyang mga salita ay nagbubukas ng aklat at ang Kanyang gabay ang nangingibabaw dito. Walang pagdududa kung sino ang tunay na lider ng Israel.

`Sa nakalipas na mga panahon, tinawag ng Diyos ang mga lalaki at babae upang manguna sa Kanyang bayan. Bakit mahalaga na alalahanin kung sino ang tunay, di-nakikitang lider ng iglesya?`