---
title:  Magpakalakas Ka!
date:  01/10/2025
---

`Basahin ang Josue 1:7–9. Bakit kailangan pang bigyang-diin ng Panginoon kay Josue ng dalawang beses na kinakailangan niyang magpakalakas at magpakatapang?`

Ang gawaing itinakda kay Josue ay tila naglalaman ng napakatinding mga hamon. Ang mga pader ng mga lunsod ng Canaan ay tila hindi matitinag, at ang mamamayan ng lupain ay sanay sa digmaan. Samantala, ang mga Israelita, simpleng mga pagala-gala, ay wala kahit ang pinaka-primitibong kagamitan sa digmaan upang pabagsakin ang mga pinatibay na pader. Sinasabi ng kasaysayan na kahit ang Ehipto, ang pinakamakapangyarihan ng mga panahong iyon, ay hindi nagtagumpay sa pagsakop sa Canaan.

Ngunit ang panawagan na magpakalakas at magpakatapang ay hindi lamang nauugnay sa moral ng labanan o sa mga estratehiya sa digmaan. Kailangan ng tapang at lakas upang manatiling tapat sa Torah at sa mga malinaw na kahilingan nito, na nagtatakda sa tipan ng Israel kay Yahweh.

`Basahin ang Efeso 6:10–18. Bagaman hindi tayo kinakailangang makibahagi sa militar na labanan ngayon, paano natin maiaangkop ang mga salitang pampatibay-loob na ibinigay kay Josue sa ating pang-araw-araw na espirituwal na pakikibaka?`

Ngayon, sa pagtupad ng misyong ipinagkatiwala sa kanila ni Cristo, ang mga Cristiano ay humaharap sa mga katulad na hamon kay Josue; ibig sabihin, kinakailangan nilang lumaban sa kanilang sariling makasalanang mga hilig, laban sa mga pinuno, kapangyarihan, at mga tagapamahala ng kadiliman ng panahong ito, at laban sa mga hukbo ng kasamaan. Tulad ni Josue, mayroon din silang katiyakang pangako ng presensya ni Cristo: “At narito, ako’y kasama ninyong palagi, hanggang sa katapusan ng panahon” (Mateo 28:20). Tulad ng sumusuportang presensya ng Panginoon na sapat upang palayasin ang mga takot ni Josue, gayundin ito ay sapat upang pawiin ang ating mga pagdududa at pangamba ngayon.

Ang hamon para sa atin ay ang makilala ang Panginoon nang mabuti upang magtiwala sa Kanya at sa Kanyang mga pangako sa atin. At iyon ang dahilan kung bakit, higit sa lahat, kailangan natin ang personal na relasyon sa Kanya.

`Ang mahalagang tanong para sa atin ngayon ay hindi naiiba sa tanong na hinarap ni Josue. Paano natin mapananatili ang pagiging tapat sa sinasabi ng Salita ng Diyos kahit na ito ay hindi popular o hindi madaling gawin?`