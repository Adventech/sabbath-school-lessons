---
title:  Sangkap Para sa Pagtatagumpay
date:  27/09/2025
---

### Basahin Para sa Pag-aaral sa Linggong Ito

Deuteronomio 18:15–22; Josue 1; Hebreo 6:17, 18; Efeso 6:10–18; Awit 1:1–3; Roma 3:31.

> <p>Talatang Sauluhin</p>
> “Magpakalakas ka lamang at magpakatapang na mabuti. Gawin mo ang ayon sa lahat ng kautusang iniutos sa iyo ni Moises na Aking lingkod. Huwag kang liliko sa kanan o sa kaliwa, upang ikaw ay maging matagumpay saan ka man pumunta” (Josue 1:7).

Si Benjamin Zander, ang direktor ng musika ng Boston Philharmonic Orchestra, ay nagturo ng klase sa pagbibigay-kahulugan ng musika. Napansin niya ang pagkabahala ng mga estudyante habang sila ay humaharap sa pagsusuri ng kanilang pagtatanghal. Upang maibsan ang tensyon ng mga estudyante at upang buksan ang kanilang buong potensyal, sinabi niya sa kanila sa unang araw ng klase na lahat ay makakakuha ng markang “A.” Ang “A” na ito ay hindi isang bagay na inaasang dapat nilang abutin, “kundi isang posibilidad na dapat nilang ipamuhay.” Ang tanging kinakailangang gawin ng mga estudyante ay ang magsulat ng liham sa loob ng unang dalawang linggo ng semestre ngunit ang petsang kanilang ilalagay dito ay ang petsa ng huling klase. Ang liham ang magpapaliwanag kung bakit sila karapat-dapat sa mataas na marka.

Ang aklat ni Josue ay tungkol sa mga bagong posibilidad. Si Moises, na namuno sa loob ng 40 taon ng kasaysayan ng Israel, ay kabilang na sa nakaraan. Ang Exodo mula sa Ehipto at paglalakbay sa ilang, na puno ng paghihimagsik at katigasan ng ulo, ay nagtapos na. Ang isang bagong henerasyon, na handang sumunod sa Diyos, ay handa nang pumasok sa Lupang Pangako, hindi isang bagay na inaasang dapat nilang abutin kundi isang posibilidad na dapat nilang ipamuhay.

Pag-aralan natin kung paano binuksan ng Diyos ang isang bagong kabanata sa buhay ng Israel, at kung paano rin Niya ito gagawin sa ating buhay.

_*Pag-aralan ang liksyon sa linggong ito bilang paghahanda sa Sabbath, Oktubre 4._