---
title:  Tawirin! Sakupin! Hatiin! Maglingkod!
date:  29/09/2025
---

`Basahin ang Josue 1. Ano ang maaari nating matutunan tungkol sa istruktura ng aklat mula sa pambungad na kapitulong ito?`

Ang unang kapitulo ng Josue ay nagsisilbing pambungad sa buong aklat. Binubuo ito ng apat na talumpati na tumutugma sa apat na pangunahing bahagi ng aklat: pagtawid (Josue 1:2–9); pananakop (Josue 1:10, 11); paghahati-hati ng lupain (Josue 1:12–15); at paglilingkod sa pamamagitan ng pagsunod sa kautusan (Josue 1:16–18).

Ang aklat ni Josue ay maaaring makita bilang isang serye ng mga hakbangin ng Diyos. Sa bawat hakbang, nagbibigay ang Diyos ng isang partikular na gawain kay Josue na may kaugnayan sa pananakop ng Canaan, at bawat isa ay kinikilala kalaunan sa aklat matapos ang matagumpay na katuparan nito.

Sa huli, matutupad ang mga pangako ng Diyos tungkol sa pagsakop sa lupain. Magmula noon, ang responsibilidad ng pag-iingat sa lupain ay nasa kamay ng mga Israelita at maisasakatuparan lamang sa pamamagitan ng tunay na pananampalataya at ng pagsunod na bunga ng ganoong pananampalataya.

Ang mga hakbangin ng Diyos, na ipinahayag sa pamamagitan ng tatlong pandiwa—“tawirin,” “sakupin,” at “hatiin”—ay nakatatanggap ng tamang tugon sa pagsunod ng mga tao, na nagmumula sa panghuling hakbangin: paglilingkod.

Muli, ang aklat ni Josue ay may apat na pangunahing bahagi, bawat isa ay tinutukoy ng isang tiyak na konsepto na ipinahahayag sa pamamagitan ng nangingibabaw na presensya ng isang salitang Hebreo:

1. Tawirin (Josue 1:1–5:12)
2. Sakupin (Josue 5:13–12:24)
3. Hatiin (Josue 13:1–21:45)
4. Paglilingkod (Josue 22:1–24:33).

Kaya, ang istruktura ng aklat mismo ay nagpapahayag ng pangunahing mensahe nito: ang mga hakbangin ng Diyos ay hindi natutupad nang kusa. Sa halip, kinakailangan ang tapat na pagtugon ng Kanyang bayan. Ibig sabihin, sa lahat ng ginawa ng Diyos para sa atin, kabilang na ang mga bagay na hindi natin kayang gawin para sa ating sarili—tayo ay tinatawag na gawin ang kaya nating gawin para sa ating sarili, at iyon ay sundin ang nais ng Diyos na ating gawin. Ganito ito palagi sa buong sagradong kasaysayan, at nananatili itong ganito hanggang ngayon. Halimbawa, ang paglalarawan ng bayan ng Diyos sa katapusan ng panahon sa Apocalipsis 14:12 ay nagpapahayag ng parehong ideya: pananampalataya sa kung ano ang ginawa ng Diyos para sa atin, na nag-aakay sa pagsunod.

`Isipin ang ilang mga pangako ng Salita ng Diyos na pinakamahalaga sa iyo. Anong uri ng tugon ang kinakailangan mula sa iyo upang ang mga pangakong iyon ay maging reyalidad?`