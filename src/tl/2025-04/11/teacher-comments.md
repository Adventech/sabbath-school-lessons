---
title:  Komento ng Guro
date:  12/12/2025
---

### Unang Bahagi: Pangkalahatang-ideya

**Susing Talata:** Kawikaan 15:1

**Pokus ng Pag-aaral:** Josue 22; Efeso 6:7; Juan 7:24; Bilang 25; Kawikaan 15:1; 1 Pedro 3:8, 9

**Panimula**

Walang bansa na walang batas at lupain. Ganito rin sa Israel ng Bibliya, na tumanggap ng Kautusan ng Diyos sa Exodo at nakamit ang lupain sa Josue. Gayunpaman, bilang isang kaharian ng mga pari, kailangan din nila ng matibay na pagkakakilanlan na nakaugat sa kanilang pagkatawag bilang hinirang na bayan upang maging kinatawan ng Diyos sa mundo. Ang pagkakakilanlang ito ay hindi magtatagal kung walang dalawang pangunahing elemento: ganap na pagtatalaga at pagkakaisa. Ito ang tema ng Josue 22. Sa puntong ito, nasakop at nahati na ang lupain sa lahat ng tribo—kahit bahagya (dahil may gawain pang kailangang tapusin). Sa kabila ng katotohanang ito, kailangang maunawaan ng Israel kung ano ang ibig sabihin ng pagiging Israel. Ang kanilang pangangailangang maunawaan ang kanilang pagkakakilanlan ay ang layunin ng pangwakas na mga talumpati sa aklat, na matatagpuan sa Josue 22:1–8, Josue 23, at Josue 24:1–28.

Tulad ng mga talumpati sa mga kabanata 23 at 24, ang mga salita ni Josue sa Josue 22:2–8 sa mga Rubenita, mga Gadita, at kalahating lipi ng Manases, na pauwi sa kabilang panig ng Jordan, ay nilayon bilang isang pamamaalam. Bagama’t ito ay isang pamamaalam, dahil sa insidente ng dambana sa ikalawang bahagi ng kabanata, muling makikipag-ugnayan si Josue sa mga liping ito. Sa kanyang talumpati, inilalahad ni Josue ang landas patungo sa ganap na pagtatalaga, na nagsisimula sa pag-ibig at nagtatapos sa paglilingkod. Ang pangyayaring may kaugnayan sa mga liping nasa kabilang panig ng Jordan sa ikalawang bahagi ng kabanata ay nagpapakita na ang indibiduwal o pangkalahatang pagtatalaga sa Panginoon, nang walang pagkakaisa, ay isa ring banta sa plano ng Diyos. Kung nais ng Israel na mapagtagumpayan ang mga hamon sa hinaharap, hindi nila dapat kalimutan kung sino sila kaugnay ng Diyos at sa isa’t isa.

### Ikalawang Bahagi: Komentaryo

Ang Josue 22 ay naglalaman ng huling salaysay ng aklat, na sinundan ng isang maikling talumpati ng iginagalang na pinuno sa mga liping nasa kabilang panig ng Jordan, na matapos nilang sundin ang utos ni Moises sa pagtulong sa kanilang mga kapatid sa pananakop, handa na silang tumawid pabalik sa Jordan. Binigyang-diin ni Josue sa kanyang talumpati na bagama’t sila ay hiwalay sa heograpikal na aspeto, sila ay bahagi pa rin ng Israel at dapat mamuhay nang naaayon. Ang kanyang mensahe ay nakasentro sa kahalagahan ng buong pusong pagtatalaga kay Yahweh sa loob ng konteksto ng tipan, na nangangailangan ng paglilingkod na nakabatay sa pag-ibig. Sa kabila ng kanilang heograpikong pagkakahiwalay, sila ay tinawag na manatiling nagkakaisa sa kanilang debosyon sa Torah at sa Diyos na nagbigay nito. Ang pagtatayo ng isang dambana ay magiging pagsubok kapwa sa kanilang pagtatalaga at pagkakaisa.

**Mula sa Pag-ibig tungo sa Paglilingkod**

Sa Josue 22, ang pinuno ng Israel ay papalapit na sa pagtatapos ng kanyang tungkulin. Nahati na ang lupain, at may bahagyang kontrol ang Israel sa natitirang teritoryong kailangang sakupin. Ngayon, magsisimula na ang panahon ng pamamaalam. Bilang kumbinsido si Josue na hindi na niya muling makikita ang mga pinuno ng mga liping nasa kabilang panig ng Jordan (na agad namang napatunayang mali), ibinigay niya ang kanyang huling mga tagubilin. Sa isang tipikal na istruktura ng tipan, pinuri niya sila sa pagsunod sa lahat ng iniutos nina Moises at niya mismo, at sa pagtulong sa kanilang mga kapatid sa pananakop (Josue 22:2, 3). Pagkatapos, binigyang-diin niya ang katapatan ng Diyos sa pagtupad ng Kanyang mga pangako at sinabi niyang panahon na para sila ay magpahinga (Josue 22:4). Bago sila lumisan, kanyang ibinuod ang pinakapuso ng Torah (kautusan) at ipinaliwanag ang landas patungo sa ganap na pagtatalaga sa pamamagitan ng limang pariralang pandiwa, na may lohikong pag-usad mula sa pag-ibig patungo sa paglilingkod:

Una, “ibigin ang PANGINOON ninyong Diyos.” Ang pag-ibig ay ang pundasyon ng karakter ng Diyos, at lahat ay nagsisimula rito. Ang paglilingkod na walang pag-ibig ay legalismo. Ang ganitong uri ng paglilingkod ay isang pagbaluktot sa Torah at hindi matatanggap ng Diyos. Kasabay ng paglakad at pagtupad, ang pagmamahal ay buod ng batas na ipinahayag na ni Moises bago siya namatay (Deuteronomio 10:12, 13, 20; Deuteronomio 11:1; Deuteronomio 6:4–15; Deuteronomio 13:4, 5). Walang salungatan sa kapahayagan ng Diyos sa Lumang Tipan at Bagong Tipan: nilikha Niya ang tao upang magkaroon ng relasyon sa Kanya, batay sa pag-ibig at hindi sa takot. Gaya ng sinabi ni Pablo sa 1 Corinto 13:2: Kung walang “pag-ibig,” tayo ay “walang kabuluhan.” Ang ating pag-ibig ay isang tugon lamang, sapagkat iniibig natin Siya dahil una Niya tayong inibig (1 Juan 4:19). Ang layon ng ating pag-ibig ay nakasentro sa pagiging banal na nakahihigit ng Manlilikha (elohim) at sa pagiging malapit ng ating Panginoon (Yahweh), na nananahan kasama ng Kanyang bayan.

Ikalawa, “lumakad sa lahat Niyang mga daan.” Madalas gamitin sa Biblia ang metapora ng “paglakad” upang ipakita ang relasyon ng Diyos at ng Kanyang bayan. Ipinahahayag nito, sa isang banda, ang pagpapalagayang-loob, at sa kabilang banda, ang pagsang-ayon. Sa literal na kahulugan, lumalakad (Heb. hlk) ang Diyos kasama ng Kanyang bayan (Exodo 13:21, ihambing sa Genesis 3:8). Sa espirituwal na kahulugan naman, tinatawag Niya sila na lumakad kasama Niya. Sa ganitong konteksto, ang imahi ay nagiging pangrelasyon, sapagkat “Makakalakad ba ang dalawa na magkasama, malibang sila’y mayroong ginawang tipanan?” (Amos 3:3). Bukod dito, ipinahihiwatig nito ang pamumuhay na inaasahan mula sa mga piniling lumakad kasama ng Diyos, gaya ng sinabi sa Levitico 26:23, 24: na kung kayo’y “lumakad nang laban sa Akin, Ako ay lalakad din nang laban sa inyo.”

Ikatlo, “ingatan ang Kanyang mga utos.” Ang pagsunod sa kautusan bilang pagpapahayag ng kalooban ng Diyos ay likas na bunga ng isang pusong nagpapasalamat at tunay na nakauunawa sa ginawa ng Diyos. Sa pagkakasunod-sunod na ito, may malinaw na pag-unlad—mula sa pag-ibig, bilang panimula, patungo sa isang relasyong may pagtitiwala, na nagbubunga ng pagsunod. Kaya sinabi ni Juan, “ang Kanyang mga utos ay hindi pabigat” (1 Juan 5:3). Maliwanag na ang tunay na pagsunod ay nagmumula sa pag-ibig, tulad ng sinabi ni Jesus sa Kanyang mga alagad: “Kung Ako’y inyong minamahal ay tutuparin ninyo ang Aking mga utos” (Juan 14:15). Ang pagsunod sa kautusan ay magdadala ng buhay sa Israel (Levitico 18:5)—hindi bilang daan sa kaligtasan, kundi isang masaganang buhay sa lupain. Sa pamamagitan ng pagtalima sa mga banal na prinsipyo, maaaring maitatag ng Israel ang isang makatarungan at maunlad na lipunan, na ang tagumpay ay magiging patotoo sa buong mundo.

Ikaapat, “manatili sa Kanya.” Ang salitang Hebreo na dbq ay nangangahulugan ding “kumapit” o “pumisan” sa parehong literal at metaporikal na kahulugan. Sa huling punto, ito ay nagpapakita ng katapatan, pagmamahal, at malapit na ugnayan. Ang unang paglitaw ng salitang ito sa Kasulatan ay may kaugnayan sa isang lalaking pumipisan sa kanyang asawa sa kasal: “Kaya’t iniiwan ng lalaki ang kanyang ama at ang kanyang ina, at pumipisan sa kanyang asawa; at sila’y nagiging isang laman” (Genesis 2:24). Ang parehong panawagang kumapit sa Panginoon na sinusundan din ng panawagang ibigin at sundin Siya, ay makikita sa Deuteronomio 30:20, kung saan ipinaliwanag din ni Moises ang dahilan: “ ‘sapagkat ang kahulugan niyon sa iyo ay buhay’ ” (Deuteronomio 30:20). Tulad ng isang salbabida para sa taong nalulunod, ang Israel ay dapat kumapit sa Diyos bilang tanging pag-asa. Ang larawang ito ay nagpapakita rin ng pangangailangan ng patuloy na pagsisikap at pagtitiyaga na panatilihin ang koneksyon sa Diyos sa isang lupain at sa isang panahon kung saan ang napakaraming kaabalahan ay makikipagkumpitensya para sa kanilang atensyon.

Panghuli, “maglingkod sa Kanya nang inyong buong puso at kaluluwa.” Ang pananalitang “maglingkod kay Yahweh” ay lumitaw ng 56 na beses sa Lumang Tipan at madalas na tumutukoy sa “pagsamba” o “ingatan ang tipan nang tapat.” Ang paglilingkod kay Yahweh ang dahilan na ibinigay kay Faraon para sa pag-alis ng Israel mula sa Ehipto: “ ‘Sasabihin mo sa kanya, “Sinugo ako sa iyo ng PANGINOON, ang Diyos ng mga Hebreo, na sinasabi, ‘Payagan mong umalis ang aking bayan, upang sila’y makasamba sa akin sa ilang’ ” ’ ” (Exodo 7:16; ihambing sa Exodo 12:31). Nang umalis ang Israel mula sa Ehipto, nagpalit sila ng panginoon sa pamamagitan ng pagtanggap sa paglilingkod kay Yahweh sa halip na kay Faraon. Sa paglilingkod sa Diyos, mararanasan nila ang pagpapala at matutupad ang kanilang layunin na maging pagpapala sa lahat ng pamilya sa mundo. Sa huli, ang mga tinubos ay tinatawag ding maglingkod sa Diyos magpakailanman (Apocalipsis 22:3). Kaya naman, natutuklasan lamang ng mga tao ang kanilang tunay na layunin kapag kusa nilang piniling maglingkod sa kanilang Lumikha nang may pagmamahal. Ang pagsasama ng pag-ibig at serbisyo ay ang kabalintunaan ng pag-iral: kapag ang mga nilalang ay nabubuhay upang paglingkuran ang kanilang sarili, sila ay nakakaranas lamang ng kalituhan, kawalang pag-asa, at kamatayan. Ngunit kapag isinusuko nila ang kanilang makasariling saloobin at sumusunod sa kalooban ng Lumikha, natatagpuan nila ang tunay na layunin, kasiyahan, at masaganang buhay. Nakikita natin ang parehong dahilan sa pahayag ni Jesus sa Lucas 9:24:“ ‘Sapagkat ang sinumang nagnanais na iligtas ang kanyang buhay ay mawawalan nito, subalit sinumang mawalan ng kanyang buhay dahil sa Akin ay maililigtas niya ito.’ ”

Matapos ibigay ang kanyang huling talumpati, binasbasan ni Josue ang mga lipi ng kabilang panig ng Jordan at ipinadala sila sa kanilang mana (Josue 22:6). Ang mga salitang ito ay inilaan upang maging huling mensahe ni Josue sa kanila, ngunit hindi nagtagal ay ang insidente ng dambana na susubok sa kanilang determinasyon na sundin ang mga payo ni Josue. Ang kakulangan sa pagkakaisa ay naging isyu sa buong kasaysayan ng Israel. Kaagad pagkatapos ng kamatayan ni Josue, kabiguan na magmahal, lumakad, sumunod, humawak nang mahigpit, at maglingkod ay nagpakita ng kakulangan ng teolohikal na pagkakaisa, gaya ng makikita sa aklat ng Mga Hukom, na nagresulta sa unti-unting pagkakawatak-watak ng Israel. Sa pagtatapos ng aklat, isang digmaang sibil ang halos nagdulot sa pagkalipol ng mga Benjaminita (Hukom 20, 21). Bagama’t ang pagkakaisa sa ilalim ng monarkiya ay nagbigay ng pansamantalang politikal at espirituwal na pagkakaisa, hindi ito nagtagal. Pagkatapos ng pagkakabahagi ng mga lipi sa hilaga at timog, hindi na muling naging isang bansa ang Israel. Ang pagtalikod sa Diyos ay naging isang puwersa ng pagkawasak at pagkakawatak-watak. Ang kasaysayan ng Israel ay nagpapakita na ang pagkakaisa at ganap na pagtatalaga ay magkaugnay.

### Ikatlong Bahagi: Aplikasyon sa Buhay

**Matatag na Relasyon**

Sa Biblia, ang relasyon ng Diyos sa Kanyang bayan ay madalas na inihahalintulad sa isang kasal, kung saan ang Diyos ay isang mapagmahal na asawa at ang Israel ay isang hindi tapat na asawa. Ang metaporang ito ay naglalarawan ng ideya ng di-nagmamaliw na pagmamahal ng Diyos na salungat sa pagsuway ng Israel. Sa Bagong Tipan, ang pagdating ng ipinangakong Mesiyas ay inihahalintulad sa isang seremonya ng kasal.

Isipin ang iyong sariling mga karanasan bilang asawa, kung kasal, o magnilay sa iyong malalim na pagkakaibigan, at pag-isipan kung paano ang sangkap ni Josue para sa ganap na pagtatalaga ay mahalaga para sa isang masaya at matatag na relasyon. Pag-isipan ang bawat isa sa mga sumusunod na aksyon at kung paano ito nakatutulong sa tagumpay ng isang relasyon:

- Pag-ibig
- Paglakad
- Paggalang
- Pagkapit
- Paglilingkod

**Matatag na Pagkakaisa**

“Ang isang bisita sa isang pagamutan ng mga may sakit sa isip ay nagulat nang mapansin na tatlo lamang ang mga bantay sa isang daang mapanganib na pasyente. Tinanong niya ang kanyang tagagabay, ‘Hindi ba kayo natatakot na madaig ng mga tao na ito ang mga bantay at makatakas?’ ‘Hindi,’ ang sagot. ‘Ang mga baliw ay hindi nagkakaisa.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 65. Sa ating espirituwal na karamdaman, nahihirapan tayong magkaisa. Mula sa pananaw ng Bagong Tipan, ang pagkakaisa sa iglesya ay isang himala, na isinasagawa ng Banal na Espiritu, kasabay ng ating kooperasyon (Efeso 5:2–15).

1. Oo o hindi: Ikaw ba ay nag-aambag sa pagkakabahagi sa iglesya, o ikaw ba ay nagtataguyod ng pagkakaisa?
2. Batay sa iyong sagot sa itaas, kung nakikita mo ang iyong sarili bilang hadlang sa pagkakaisa, paano mo babaguhin ang iyong mga gawi at saloobin upang maging isang puwersa ng pagkakaisa?