---
title:  Paglutas ng Alitan
date:  11/12/2025
---

`Basahin ang Josue 22:30–34. Paano nagbibigay ang buong pangyayaring ito ng ilang pananaw tungkol sa paglutas ng alitan at mga paraan upang matiyak ang pagkakaisa ng iglesya? (Ihambing sa Awit 133; Juan 17:20–23; 1 Pedro 3:8, 9.)`

Ang kuwento ng Josue 22 ay may maraming prinsipyo ng komunikasyon na maaaring gamitin sa pang-araw-araw na relasyon ng tao sa pamilya, iglesya, at komunidad.

Kapag hindi mabuti, o tila hindi nagiging mabuti ang mga bagay-bagay, ang pinakamainam gawin ay makipag-usap imbis na itago ang ating mga nakikita hanggang sa sumabog ang mga ito. Mabuti para sa bayan ng Diyos na huwag ipagwalang-bahala kapag may mga suliraning lumilitaw. Siyempre, kung nakipag-usap agad ang mga lipi sa Transjordan tungkol sa kanilang layunin sa pagtatayo ng dambana, maaaring naiwasan ang buong isyu.

Kahit na kumbinsido ka sa iyong palagay, huwag magmadaling magbigay ng konklusyon. Mabilis na naniwala ang mga lipi sa Kanlurang Jordan sa bali-balitang narinig nila at agad na bumuo ng maling konklusyon na tumalikod na sa pananampalataya ang mga lipi sa Silangang Jordan.

Pag-usapan muna ang tunay o inaakalang mga problema bago kumilos base sa iyong mga konklusyon.

Maging handang magsakripisyo upang makamit ang pagkakaisa. Ang mga lipi sa kanlurang bahagi ng Jordan ay handang isuko ang bahagi ng kanilang pamana upang magbigay-daan sa ibang mga lipi, kung ang pagiging nasa kabilang panig ng Jordan ang dahilan ng inaakalang pagtalikod nila sa pananampalataya.

Kapag pinaratangan, totoo man o hindi, magbigay ng mahinahong tugon na nagpapawi ng galit. Ang pagtugon sa paratang gamit ang pabalik na paratang ay hindi kailanman magdudulot ng kapayapaan. Sikaping unawain muna bago magsikap na maunawaan.

Magsaya at magpasalamat sa Diyos kapag naibalik ang kapayapaan. Napakaganda na makita na ang pangunahing kapulungan ng mga Israelita ay nakaranas ng tunay na ligaya nang malaman nila ang tunay na layunin ng dalawang kalahating lipi. Hindi sila naging mapagmataas sa kanilang hatol na hindi nila maamin na sila ay nagkamali sa paggawa nito.

Kung ang mga lipi sa Silangang Jordan ay nagkasala, ang bayan ng Israel ay ipatutupad ang mga kinakailangan ng tipan. Ang pagkakaisa ay hindi kailanman maaaring maging dahilan upang iwaksi ang katotohanan o isuko ang mga biblikal na prinsipyo. Gayunpaman, ang disiplina sa iglesya ay dapat palaging maging huli (at hindi ang una) na hakbang, pagkatapos na mabigo ang mga pagtatangkang makipagkasundo at ang tulong ng pastor batay sa Salita ng Diyos. Ibang-iba ang magiging hitsura ng ating mga iglesya kung ang mga simpleng prinsipyong ito ay patuloy na isasabuhay!