---
title:  Karagdagang Kaisipan
date:  12/12/2025
---

Basahin ang “The Division of Canaan,” pp. 517–520, sa Patriarchs and Prophets ni Ellen G. White.

“Habang mahalaga sa isang banda na iwasan ang pagpapabaya sa pagharap sa kasalanan, mahalaga rin sa kabilang banda na iwasan ang matinding paghatol at walang batayang hinala. . . .

“Ang karunungan na ipinakita ng mga Rubenita at ng kanilang mga kasama ay karapat-dapat na tularan. Habang tapat nilang pinagsusumikapang itaguyod ang layunin ng tunay na relihiyon, sila’y maling hinatulan at matinding hinusgahan; subalit hindi sila nagpakita ng sama ng loob. Nakinig sila nang may paggalang at pagtitiis sa mga paratang ng kanilang mga kapatid bago sinubukan na ipagtanggol ang kanilang sarili, at pagkatapos ay lubos nilang ipinaliwanag ang kanilang mga layunin at ipinakita ang kanilang kawalang-sala. Sa gayon, ang hidwaan na nagbanta ng mga seryosong kahihinatnan ay maayos na nalutas.

“Kahit na sa ilalim ng maling paratang, ang mga nasa tamang panig ay maaaring maging kalmado at maunawain. Alam ng Diyos ang lahat ng maling naunawaan at maling pakahulugan ng mga tao, at maaari nating ipagkatiwala ang ating kaso sa Kanyang mga kamay. Tiyak na ipagtatanggol Niya ang kapakanan ng mga nagtitiwala sa Kanya gaya ng Kanyang siniyasat ang pagkakasala ni Acan. Ang mga pinamumunuan ng espiritu ni Cristo ay magkakaroon ng pagmamahal na matiisin at mabuti.

“Kalooban ng Diyos na magkaroon ng pagkakaisa at pag-ibig sa isa’t isa sa Kanyang bayan. Ang panalangin ni Cristo bago ang Kanyang pagkapako sa krus ay para sa Kanyang mga alagad na sila’y maging isa, gaya ng Siya ay isa sa Ama, upang ang mundo ay maniwala na Siya ay sinugo ng Diyos. Ang makabagbag damdamin at kahanga-hangang panalangin na ito ay umaabot sa mga panahon, kahit sa ating panahon; sapagkat ang Kanyang mga salita ay, ‘Hindi lamang sila ang idinadalangin ko, kundi sila rin naman na mga sumasampalataya sa Akin sa pamamagitan ng kanilang salita’ Juan 17:20. Bagaman hindi tayo dapat magsakripisyo ng kahit isang prinsipyo ng katotohanan, dapat itong maging patuloy na layunin natin na maabot ang estado ng pagkakaisa.”—Ellen G. White, Patriarchs and Prophets, pp. 519, 520.

**Mga Tanong Para sa Talakayan:**

`Paano makatutulong ang payo ni Pablo na “ituring na ang iba ay higit na mabuti kaysa inyong sarili” (Filipos 2:3) upang maiwasan ang pag-aakala ng masama sa ating mga kapatid?`

`Bakit madalas tayong labis na apektado sa isang sitwasyon dahil sa ating mga nakaraang kabiguan o pagkakamali? Paano natin maiiwasan ang tendensiyang ito?`

`Talakayin ang kahalagahan ng pakikinig sa pananaw ng iba. Paano natin mapauunlad ang isang kultura ng pakikinig sa ating iglesya? (Ihambing sa Santiago 1:19.)`

`Namumuhay tayo sa isang lipunan kung saan ang mga kahilingan ng ating propesyonal na buhay, mga responsibilidad sa pamilya, mga pangako sa iglesya, at iba pang mga tungkulin ay tila labis na nakababahala. Paano makatutulong ang prinsipyong gawin ang lahat para sa Panginoon hindi lamang upang maging mas responsable tayo kundi pati na rin upang magdulot ng kapayapaan sa ating isipan?`