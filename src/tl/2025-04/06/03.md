---
title:  Ang Kasalanan ni Acan
date:  03/11/2025
---

`Basahin ang Josue 7:16–19. Ano ang sinasabi sa atin ng buong pamamaraan tungkol sa Diyos at kay Achan?`

Sa halip na ipakita ang pagkakakilanlan ng nagkasala, nagtakda ang Diyos ng isang pamamaraan na nagpapakita ng Kanyang katarungan at biyaya. Matapos ipaliwanag ang dahilan ng pagkatalo ng Israel at tawagin ang mga tao para sa pagpapabanal (Josue 7:13), naglaan Siya ng panahon sa pagitan ng anunsyo ng pamamaraan at ng pagsasagawa nito, na nagbibigay kay Acan ng pagkakataong mag-isip, magsisi, at aminin ang kanyang kasalanan. Sa katulad na paraan, ang kanyang pamilya (kung alam nila ang nangyari) ay may pagkakataong magpasya kung nais ba nilang maging kasangkot sa pagtatakip o tumangging maging mga kasabuwat, tulad ng mga anak ni Kora, na nakaiwas sa pagkawasak sa pagtangging pumanig sa kanilang ama (ihambing sa Bilang 16:23–33, Bilang 26:11).

Ang solusyon sa suliranin ay sumusunod sa kabaligtarang direksyon kung paano ito pumasok at puminsala sa Israel: ang pangkalahatang pagkakasala ay tinanggal at pinaliit mula sa Israel patungo sa isang lipi; mula sa lipi patungo sa pamilya; mula sa pamilya patungo sa sambahayan; at mula sa sambahayan patungo sa mga indibiduwal. Maliban sa pagbubunyag ng nagkasala, pinawalang-sala rin ng proseso ng pagsisiyasat ang mga inosente. Ito ay isang parehong mahalagang aspeto ng maingat na pamamaraang panghukuman, kung saan ang Diyos Mismo ang gumaganap bilang saksi sa mga hindi nakikitang gawa ni Acan.

Halos madama ng mambabasa ang tensyon habang ang Diyos ay nakatutok kay Acan. Sino ang hindi magtataka sa katigasan ng ulo ng tao na umaasang siya’y hindi matutuklasan? Walang anumang nakatago sa tumatagos na mga mata ng Panginoon (Awit 139:1–16; 2 Cronica 16:9), na nakababatid ng nakatago sa puso ng tao (1 Sam. 16:7; Jeremias 17:10; Kawikaan 5:21).

Mahalagang mapansin ang paraan ng pagtawag ni Josue kay Acan: “Anak ko.” Ang pananalitang ito ay nagpapakita hindi lamang ng edad at tungkulin sa pamumuno ni Josue, kundi pati na rin ng diwa kung paano tingnan ng dakilang mandirigma na ito ang katarungan. Ang kanyang puso ay puno ng habag para kay Acan, kahit na siya ay tinawag upang ipatupad ang hatol sa nagkasala. Sa pamamagitan ng kanyang saloobin, muling ipinakikita ni Josue ang pagkamaramdamin, kabaitan, at pag-ibig ng Isa na “kailanman ay hindi naging bastos, hindi kailanman nagbigay ng masakit na salita nang walang dahilan, hindi kailanman nagdulot ng walang dahilang sakit sa isang sensitibong kaluluwa. . . . Siya [si Jesus] ay walang takot na tinuligsa ang pagkukunwari, kawalang pananampalataya, at kasamaan, ngunit may mga luha sa Kanyang tinig habang binibigkas Niya ang Kanyang mga matinding pagsaway.”—Ellen G. White, The Desire of Ages, p. 353.

`Paano nakaaapekto sa iyong pamumuhay ang pagkaunawa na alam ng Diyos ang lahat ng iyong ginagawa, kahit ang mga nakakubling bagay? Paano ito dapat makaapekto sa iyong pamumuhay?`