---
title:  Ang Pinto ng Pag-asa
date:  05/11/2025
---

`Basahin ang Josue 8:1–29. Ano ang sinasabi ng kuwentong ito tungkol sa kung paano maaaring gawing pagkakataon ng Diyos ang ating pinakamatinding mga kabiguan?`

Binabago ng istratehiya ni Yahweh ang unang pagkatalo ng Israel tungo sa isang taktikal na kalamangan, kaya’t ginagawang pintuan ng pag-asa ang Lambak ng Acor (salitang Hebreo para sa “suliranin”) (ihambing sa Hosea 2:15). Dahil sa labis na pagtitiwala sa sarili dahil sa kanilang unang tagumpay laban sa mga Israelita, inulit ng mga mamamayan ng Ai ang kanilang istratehiya sa pag-atake sa mga Israelita na nagkukunwaring umatras at natalo. Kapag nailabas na ang mga naninirahan sa Ai mula sa kanilang kuta, ang 30,000 Israelita, na nakaposisyon hindi kalayuan sa likod ng lungsod (Josue 8:4), ay sasakupin ang walang lamang lungsod sa pamamagitan ng pagsunog dito. Nilinaw sa Josue 8:7 na hindi ang istratehiya ang nagdadala ng tagumpay, kundi ang Panginoon Mismo ang magkakaloob ng tagumpay at magbibigay ng lungsod ng Ai sa mga Israelita. Kahit na sa isang kabanata kung saan ang mga aspetong militar ang nangingibabaw sa salaysay nang higit kaysa sa anumang iba pang kabanata ng aklat, binibigyang-diin ng teksto ang pinagbabatayang katotohanan na ang tagumpay ay kaloob ni Yahweh.”

Ang mahalagang sandali ng labanan ay nangyari nang lisanin ng mga kalalakihan ng Ai ang lungsod at simulan ang paghabol sa mga Israelita. Ito ang pangalawang pagkakataong nagsalita ang Diyos sa buong kapitulo matapos Niyang ibigay ang estratehiya sa Josue 8:2, na nagpapahiwatig na Siya ang nangangasiwa sa labanan. Hanggang sa puntong ito, hindi pa alam ang kalalabasan ng labanan. Mula rito, nagiging malinaw na matagumpay ang hukbo ng Israel.

Ang sandata sa kamay ni Josue ay isang hugis-karit na tabak, o sipol, kaysa espada o sibat. Sa panahon ni Josue, maaaring hindi ito ginamit bilang isang tunay na sandata, ngunit naging simbolo na ito ng kapangyarihan. At bukod sa pagbibigay ng hudyat para sa pag-atake, ipinahahayag nito ang kapangyarihan ng Diyos sa pagkatalo ng Ai. Sa pamamagitan ng pag-unat ng hugis-karit na tabak hanggang sa makamit ang ganap na tagumpay, ipinakita na ganap nang ginampanan ni Josue ang papel ng pamumuno na isinagawa ni Moises sa pagtawid sa Dagat na Pula (Exodo 14:16) at sa digmaan laban sa mga Amalekita (Exodo 17:11–13), kung saan personal na pinangunahan ni Josue ang labanan.

Sa pagkakataong ito, walang nakikitang mahimalang pagkilos ng Diyos, ngunit ang tagumpay laban sa Ai ay hindi nangangahulugang mas kaunti ang tulong ng Diyos kaysa sa laban sa mga Ehipcio noong unang henerasyon o sa kamakailang tagumpay laban sa Jerico. Ang susi sa tagumpay ay ang pananampalataya ni Josue sa salita ng Panginoon at ang kanyang di-natitinag na pagsunod dito. Ang prinsipyong makikita sa kuwentong ito ay nananatiling totoo para sa bayan ng Diyos ngayon, saanman sila naroroon at anumang hamon ang kanilang kinahaharap.