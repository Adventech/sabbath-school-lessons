---
title:  Paglabag sa Tipan
date:  02/11/2025
---

`Basahin ang Josue 7. Ano ang dalawang pangunahing dahilan ng pagkatalo ng Israel sa mga naninirahan sa Ai?`

Kapansin-pansin na sa simula pa lamang, batid na ng mambabasa ang sanhi ng poot ni Yahweh, gayundin ang pangalan ng nagkasala. Kaya’t ang tensyon ng kuwento tungkol sa pagtuklas sa paglabag ni Acan ay nagmumula sa tensyon sa pagitan ng pananaw ng mambabasa at ng pananaw ni Josue at ng mga Israelita. Tulad ng maraming iba pang kapitulo sa Lumang Tipan, ang Josue 7 ay may kiastikong istruktura. Ang pinakasentro at sukdulan nito ay nagbibigay kasagutan sa katanungan kung bakit nabigo ang mga Israelita na lupigin ang Ai sa kanilang unang pagtatangka.

May dalawang pangunahing dahilan kung bakit natalo ng mga taga-Ai ang mga Israelita: ang kasalanan ni Acan at ang labis na pagtitiwala ng mga Israelita sa kanilang sariling lakas. Ang huli ay nagresulta sa kanilang pagwawalang-bahala na kumonsulta sa kalooban ng Panginoon bago ang pag-atake sa Ai at sa kanilang pagmamaliit sa puwersa ng kaaway.

Batay sa Josue 7:1, 11–13, makikita natin na, kahit na si Acan ang responsable sa mapanlinlang na gawa ng paglabag sa pagbabawal, ang buong bansa ay may pananagutan at nagdusa dahil sa kanyang ginawa. Inilarawan ng Diyos ang kasalanan ni Acan sa pamamagitan ng unti-unting pagpapakita ng bigat nito sa pamamagitan ng pinagsama-samang gamit, sa talatang 11, ng pang-abay na “pati,” o “rin” (Heb. _gam_). Una, ang pinaka-karaniwang salita para sa kasalanan ay ginamit: “_khata’_.” Pagkatapos, ang paglabag ay inilarawan ng limang mas espisipikong kasalanan na ipinakilala ng pang-abay na _gam_: (1) _‘abar_, na nangangahulugang “tumawid, sumuway,” (2) kumuha (_laqakh_) mula sa mga bagay na nakatalaga sa pagkawasak (_kherem_), (3) pati na rin ang pagnanakaw (_ganab_), (4) pati na rin ang panlilinlang (_kakhash_), at (5) gayon din ang paglalagay (_sim_) ng ninakaw na _kherem_ sa kanilang mga daladalahan.

Ang tipan sa pagitan ni Yahweh at ng Israel ay nagsasangkot sa mga tao sa parehong indibiduwal at pangkalahatang antas. Sa liwanag ng tipan, ang Israel ay itinuturing na isang hindi mapaghihiwalay na pagkakaisa ng piniling bansa ng Diyos; samakatuwid, ang kasalanan ng isa, o kahit na ilan, sa mga miyembro nito ay nagdadala ng kasalanan sa buong nakipagtipang komunidad. Tulad ng sinabi ng Panginoon, “Ang Israel ay nagkasala at kanilang nilabag ang tipan na aking iniutos sa kanila” (Josue 7:11).

`Ano ang mga paraan na ang buong mga komunidad ay magdurusa, at nagdusa, mula sa masasamang gawa ng mga indibiduwal sa loob ng komunidad? Anong mga halimbawa ang maaari mong isipin, at paano naapektuhan ang komunidad?`