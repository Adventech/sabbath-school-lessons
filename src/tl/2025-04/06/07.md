---
title:  Karagdagang Kaisipan
date:  07/11/2025
---

Basahin ang “The Fall of Jericho,” pp. 493–498, sa Patriarchs and Prophets ni Ellen G. White.

“Ang nakamamatay na kasalanan na nagdala sa pagkawasak ni Acan ay nag-ugat sa kasakiman, isa sa pinaka-karaniwan at hindi gaanong pinag-uukulan ng pansin sa lahat ng kasalanan. . . .

“Kinilala ni Acan ang kanyang kasalanan, ngunit nang ito’y huli na para makabuti sa kanyang sarili. Nakita niya ang mga hukbo ng Israel na umuwi mula sa Ai na talunan at pinanghinaan ng loob; subalit hindi siya lumapit at inamin ang kanyang kasalanan. Nakita niya si Josue at ang mga matatanda ng Israel na yumukod sa lupa sa labis na kalungkutan na walang salitang makapaglalarawan. Kung siya ay umamin noon, magbibigay siya ng ilang patunay ng tunay na pagsisisi; ngunit nanatili siyang tahimik. Nakinig siya sa pahayag na may isang malaking krimen na naganap, at narinig pa ang tiyak na paglalarawan nito. Ngunit nakasara ang kanyang mga labi. Pagkatapos ay dumating ang taimtim na pagsisiyasat.

Ano nga’t niyanig ng takot ang kanyang kaluluwa habang nakikita ang kanyang lipi na itinuturo, pagkatapos ay ang kanyang pamilya at ang kanyang sambahayan! Ngunit hindi pa rin siya umamin, hanggang ang daliri ng Diyos ay ipinatong sa kanya. Nang hindi na maitatago ang kanyang kasalanan, inamin niya ang katotohanan. Gaano kadalas ang mga katulad na pag-amin na nagaganap. Malaki ang pagkakaiba sa pagitan ng pag-amin sa mga katotohanan pagkatapos itong mapatunayan at ang pag-amin sa mga kasalanan na tanging tayo at ang Diyos lamang ang nakakaalam. Hindi sana umamin si Acan kung hindi siya umaasa na sa kanyang pag-amin ay maiiwasan ang mga kahihinatnan ng kanyang krimen. Ngunit ang kanyang pag-amin ay nagpatunay lamang na ang kanyang parusa ay makatarungan. Wala siyang tunay na pagsisisi sa kasalanan, walang kalungkutan, walang pagbabago ng layunin, walang pagkasuklam sa kasamaan.”—Ellen G. White, Patriarchs and Prophets, pp. 496–498.

**Mga Tanong Para sa Talakayan:**

`Talakayin ang mga implikasyon ng ika-sampung utos (Exodo 20:17) sa isang mundong pinapangibabawan ng mga pag-anunsyo at paghikayat na bumili. Paano natin maaaring praktikal na matukoy ang pagkakaiba sa pagitan ng isang kagustuhan at isang pangangailangan, at bakit mahalaga ang pagkakaibang iyon?`

`Basahin ang panalangin ni Daniel sa Daniel 9:4–19. Bakit mahalaga na patuloy na sinasabi ni Daniel ang “kami” sa kanyang pagtatapat ng mga kasalanan ng Israel, kahit na wala tayong tala ng anumang kasamaan na ginawa ni Daniel mismo?`

`Isipin ang tanong sa dulo ng pag-aaral noong Huwebes. Bakit mahalaga ang pagsunod ng mga Israelita sa lahat ng “batas at tuntunin” para sa kanilang pagpapatotoo? Paano maiaangkop ang parehong prinsipyong ito sa ating iglesya ngayon? Ibig sabihin, gaano ba epektibo ang ating pagpapatotoo kung talagang susundin natin ang lahat ng ibinigay sa atin ng Diyos?`