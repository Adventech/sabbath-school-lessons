---
title:  Tipan Muna
date:  09/11/2025
---

`Basahin ang Josue 5:1–7. Bakit iniutos ng Panginoon kay Josue na tuliin ang ikalawang henerasyon ng mga Israelita sa partikular na panahon ng pananakop na ito?`

Matapos ang paggalugad sa bansa, ang nakapagpapalakas na ulat ng mga espiya, at ang mahimalang pagtawid sa Jordan, inaasahan nating kaagad na makikipaglaban sila sa kaaway. Gayunpaman, mayroong mas mahalaga kaysa sa militar na pananakop. Iyon ay, ang tipan ng Israel sa Diyos.

Bago masimulan ng bagong henerasyon ang pagsakop sa lupain, kailangan nilang ganap na maunawaan ang kanilang natatanging relasyon sa May-ari ng lupain. Ang pagpapanibago ng tanda ng tipan ay tugon sa mapagpala at mahimalang pagkilos ng Diyos sa pagdadala sa Israel nang ligtas sa kabila ng Jordan.

Ang ating tipan sa Diyos ay dapat palaging maging tugon ng pasasalamat para sa Kanyang mga nagawa na para sa atin, at hindi kailanman isang gawa ng pagnanais makamit ang anumang benepisyo sa pamamagitan ng legalistikong pagsunod sa Kanyang mga utos. (Ang konseptong ito, walang duda, ay mahalaga rin sa pakikipagpunyagi ni Pablo laban sa mga taong ipinagpipilitan na ang mga lalaking Hentil na mananampalataya ay dapat tuliin, na malinaw na makikita sa kanyang sulat sa mga taga-Galacia.)

Ang Israel ay nalalapit na sa pinakamalaking kampanyang militar sa kanilang kasaysayan, at inaasahan nating abala ang buong kampo sa paghahanda para sa digmaan. Totoo nga, ngunit hindi sa karaniwang paraan. Sa halip na gamitin ang mga kabayo at patalasin ang mga espada, sila ay sumailalim sa isang ritwal na nagpahina sa karamihan sa kanilang mga mandirigma sa loob ng tatlong araw.

Ginawa nila ito upang ipagdiwang ang kanilang relasyon sa kanilang Diyos, na nagligtas sa kanila mula sa Ehipto. Bakit? Dahil kinilala nila na ang labanan ay sa Panginoon. Siya ang nagbibigay sa kanila ng panalo at tagumpay. Ipinahayag din ni Jesus ang parehong prinsipyo sa bahagyang magkaibang mga salita: “Ngunit hanapin muna ninyo ang Kanyang kaharian at ang Kanyang katuwiran, at ang lahat ng mga bagay na ito ay pawang idaragdag sa inyo” (Mateo 6:33). Kadalasan, tila ginigipit tayo ng pang-araw-araw na buhay dahil sa pangangailangan sa maraming mahahalagang bagay na anupa’t nakalilimutan nating bigyan ng prayoridad ang pinakamahalagang bagay sa ating buhay: ang araw-araw na pagpapanibago ng ating pagtatalaga kay Cristo.

`Isipin ang mga pagkakataong napabayaan mo ang oras para sa Diyos dahil sa mga mas “mahalagang” bagay. Bakit nga ba ito napakadaling gawin, at paano natin ito malalabanan?`