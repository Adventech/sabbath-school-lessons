---
title:  Mga Dambana ng Pagpapanibago
date:  11/11/2025
---

`Ano ang nag-udyok kay Josue sa pagtatayo ng dambana para sa Panginoon? Basahin ang Josue 8:30, 31; ihambing sa Deuteronomio 11:26–30; Deuteronomio 27:2–10.`

Noong panahon ng mga patriarka, ang mga dambana ay naging tanda sa landas ng kanilang paglalakbay at naging kongkretong simbolo ng kanilang pag-aangkin sa lupain na ipinangako ng Diyos. Ngayon, sa pamamagitan ng pagtayo ng dambana, nagpapatotoo ang mga Israelita sa katuparan ng mga pangako na ibinigay sa mga ninuno. Sa pagkakataong ito, ang pagtatayo ng dambana ay direktang pagtupad sa mga tagubilin na ibinigay ni Moises (Deuteronomio 11:26–30; Deuteronomio 27:2–10).

Ang Josue 8:30–35 ay may mahalagang papel sa pagbubuo ng kabuuang teolohikal na mensahe ng aklat. Sa pamamagitan ng pag-uugnay ng isa sa mga kakila-kilabot at marahas na kuwento (digmaan) sa isang bagay na ganap na naiiba—isang eksena ng muling pagpapatibay ng tipan (pagsamba)—dinadala tayo ni Josue sa isa sa mga pinakamahalagang teolohikal na tema na inilunsad sa simula ng aklat: ang utos kay Josue na pangunahan ang Israel tungo sa buhay ng pagsunod sa tipan (Josue 1:7). Ito rin ang larawan ni Josue sa pagtatapos ng aklat (Josue 24).

Sa kabila ng kahalagahan ng digmaan at pagsakop, mayroong isang bagay na higit pang mas mahalaga: ang katapatan sa mga kahilingan ng kautusan ng Diyos. Ang pagsakop ay isa lamang hakbang sa katuparan ng plano ng Diyos para sa Israel at ang pagpapanumbalik ng buong sangkatauhan. Ang katapatan sa mga alituntunin ng Torah ang bumubuo sa pinakamahalagang tanong sa kahihinatnan ng sangkatauhan. Isinulat ni Josue ang kopya ng kautusan sa malalaki at pinaputing mga bato, na naiiba sa mga bato ng dambana (ihambing sa Deuteronomio 27:2–8). Kaya, ang mga batong ito, na malamang na naglalaman ng Sampung Utos, ay bumuo ng hiwalay na bantayog malapit sa dambana, na palaging nagpapaalala sa mga Israelita ng mga pribilehiyo at tungkuling nakapaloob sa tipan.

Si Josue ay isang anino ni Jehoshua (Jesus) sa Bagong Tipan, na ang pangunahing misyon ay upang dalhin ang sangkatauhan pabalik sa pagsunod sa Diyos. Upang maisakatuparan ang layuning ito, kinailangan Niyang harapin ang mga kapangyarihan ng kasamaan. Ang Kanyang sukdulang layunin ay tuparin ang mga kahilingan ng tipan para sa atin: “Sapagkat ang lahat ng mga pangako ng Diyos sa Kanya ay ‘Oo.’ Kaya’t sa pamamagitan Niya ay aming sinasambit ang ‘Amen,’ sa ikaluluwalhati ng Diyos” (2 Corinto 1:20).

`Ano ang ilang mga espirituwal na gawain na maaari nating gawin ngayon na may katulad na layunin sa pagtatayo ng dambana noong sinaunang panahon?`