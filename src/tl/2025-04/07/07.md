---
title:  Karagdagang Kaisipan
date:  14/11/2025
---

Basahin ang “The Blessings and the Curses,” pp. 499–503, sa Patriarchs and Prophets ni Ellen G. White.

“Ayon sa mga tagubiling ibinigay ni Moises, isang bantayog ng malalaking bato ang itinayo sa bundok ng Ebal. Sa mga batong ito, na unang inihanda sa pamamagitan ng isang takip ng palitada, ay isinulat ang kautusan—hindi lamang ang sampung utos na binigkas mula sa Sinai at inukit sa mga tapyas ng bato, kundi pati na rin ang mga kautusan na ipinaalam kay Moises at isinulat niya sa isang aklat. Sa tabi ng bantayog na ito ay itinayo ang isang dambana na yari sa mga batong hindi tinabas, kung saan ang mga alay ay inihandog sa Panginoon. Ang katotohanang ang dambana ay itinayo sa bundok ng Ebal, ang bundok na kinilala para sa sumpa, ay makabuluhan, na nagpapahiwatig na dahil sa kanilang mga pagsuway sa kautusan ng Diyos, makatarungang maranasan ng Israel ang Kanyang poot, at na ito’y agad na mararanasan, kung hindi dahil sa pagtubos ni Cristo, na kinakatawanan ng dambana ng paghahandog.”—Ellen G. White, Patriarchs and Prophets, p. 500.

“Ngunit ang serbisyong Komunyon ay hindi dapat maging panahon ng pagdadalamhati. Hindi ito ang layunin nito. Habang ang mga alagad ng Panginoon ay nagtitipon sa Kanyang mesa, hindi sila dapat mag-alala at mapighati sa kanilang mga pagkukulang. Hindi sila dapat magtuon sa kanilang nakaraang relihiyosong karanasan, maging ang karanasang iyon ay nakapagbigay man ng mataas na kalagayan o nagpapabigat sa kalooban. Hindi nila dapat alalahanin ang mga pagkakaiba sa pagitan nila at ng kanilang mga kapatid. Ang serbisyo ng paghahanda ay sumasaklaw sa lahat ng ito. Ang pagsusuri sa sarili, ang pagkokumpisal ng kasalanan, ang pag-aayos ng mga hidwaan, ay nagawa na lahat. Ngayon sila’y dumarating upang makipagtagpo kay Cristo. Hindi sila dapat tumayo sa anino, kundi sa ilaw ng kaligtasan ng krus. Dapat nilang buksan ang kaluluwa sa maliwanag na sinag ng Araw ng Katuwiran.”—Ellen G. White, The Desire of Ages, p. 659.

**Mga Tanong Para sa Talakayan:**

`Ano ang kahulugan sa iyo na hanapin muna ang kaharian ng Diyos? Paano hinuhubog ng prinsipyong ito ang iyong pang-araw-araw na buhay?`

`Tingnan ang iyong sagot sa huling tanong noong Miyerkules tungkol sa kung gaano kadaling makalimutan ang Panginoon sa gitna ng pagiging abala sa buhay. Talakayin sa klase kung bakit napakadali itong gawin. Ano ang ilan sa mga solusyon?`

`Bilang mga Adventista, naniniwala tayo na si Jesus ay naglilingkod para sa atin sa makalangit na santuwaryo. Paano nagiging patuloy na bukal ng pag-asa at lakas ang paniniwalang ito? Bakit dapat tayong palakasin ng kaalaman na si Jesus mismo ang siyang “namamagitan” (Hebreo 7:25) para sa atin, lalo na ngayon sa antitipikong Araw ng Pagtubos, upang maunawaan natin kung gaano kabuting balita ang Kanyang gawain sa makalangit na santuwaryo?`