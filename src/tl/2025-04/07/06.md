---
title:  Nananabik sa Kanyang Presensya
date:  13/11/2025
---

`Basahin ang Josue 18:1, 2. Ano ang dahilan kung bakit pansamantalang itinigil ni Josue ang pamamahagi ng lupain?`

Pagkatapos ng paglalarawan ng mga teritoryong inilaan sa dalawang pinakamalaking lipi sa kanlurang bahagi ng Jordan at sa kalahating lipi ng Manases, inilalarawan ng talatang ito ang pagtitipon ng kongregasyon sa Shilo, kung saan ang lupain ay hinahati para sa natitirang pitong mas maliliit na lipi.

Ang pagtatatag ng santuwaryo, “Aking Tabernakulo,” ay kumakatawan sa katuparan ng pangako ng Diyos na manirahan kasama ang Kanyang bayan (Exodo 25:8; Levitico 26:11, 12) at ipinakikita ang pangunahing tema ng aklat: ang presensya ng Diyos sa gitna ng Israel ang nagpahintulot sa kanila na makuha ang lupain at magiging patuloy na pinagmumulan ng pagpapala para sa Israel at, sa pamamagitan nila, sa buong mundo (Genesis 12:3). Ang pagsamba sa Diyos ay nagiging sentro at pinakamahalaga, higit pa sa pananakop at paghahati ng lupain! Ang presensya ng santuwaryo, at kalaunan ng Templo, ay dapat palaging nagpapaalala sa mga tao ng presensya ng Diyos sa kanilang kalagitnaan at ng kanilang mga tungkulin na sundin ang tipan.

`Basahin ang Hebreo 6:19, 20; Hebreo 9:11, 12; at Hebreo 10:19–23. Bilang mga Kristiyano na walang makalupang santuwaryo na naglalaman ng pisikal na presensya ng Diyos sa gitna natin, ano ang maaari nating matutunan mula kay Josue?`

Ang paglitaw ng santuwaryo ay hindi dapat maging biglaang sorpresa, sapagkat ang tema ng santuwaryo ay matagal nang naroon sa salaysay ni Josue sa pamamagitan ng kaban ng tipan. Ito ang pangunahing kasangkapan sa Kabanal-banalang Dako at ito ang nagmarka sa unang dalawang bahagi ng aklat: ang pagtawid at ang pananakop. Ngayon, sa pamamagitan ng paglalagay ng pagtatayo ng tabernakulo bilang sentro ng paghahati ng lupa, ipinakikita ni Josue na ang buong buhay ng Israel ay umiikot sa santuwaryo, ang makalupang punong-himpilan ni Yahweh.

Mas lalong mahalaga para sa atin, bilang mga Kristiyanong nabubuhay sa antitipikong Araw ng Pagtubos, na ituon ang ating mga mata sa makalangit na santuwaryo habang patuloy tayong nakikibaka sa mga modernong (o postmodernong) higanteng humahamon sa ating pananampalataya, pag-asa, at espirituwal na pamana. Habang patuloy tayong umaasa sa gawain ni Cristo na natupad sa Krus at sa makalangit na santuwaryo, maaari tayong tumingin nang may pananampalataya sa panahon na muling maninirahan ang Diyos kasama ang Kanyang bayan—ngunit sa pagkakataong ito, ito’y magpakailanman. (Ihambing sa Apocalipsis 21:3.)