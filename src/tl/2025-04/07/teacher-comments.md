---
title:  Komento ng Guro
date:  14/11/2025
---

### Unang Bahagi: Pangkalahatang Ideya

**Susing Talata:** Mateo 6:33

**Pokus ng Pag-aaral:** Josue 5:1–7; Exodo 12:6; 1 Corinto 5:7; Josue 8:30–35; Deuteronomio 8:11, 14; Hebreo 9:11, 12

**Panimula**

Pagkalipas ng 40 taon ng paglalakbay sa disyerto, sa wakas ay nakatapak na ang Israel sa Lupang Pangako. Tiyak na isang kapana-panabik na sandali nang tumawid sila sa Ilog Jordan at makita ang katuparan ng pangako sa tunay na buhay. Gayunpaman, mula sa puntong iyon, sila ay nasa teritoryo ng kaaway, at napakalalaking hamon ang naghihintay sa kanila sa digmaang ito—mga pagsubok na hindi nila kayang pagtagumpayan sa kanilang sariling kakayahan. Kaya naman, panahon na ng paghahanda. Sa halip na ituon ang pansin sa mga sandata, estratehiya, at bilang ng mandirigma, kailangan nilang ihanda ang kanilang mga puso sa pamamagitan ng mga seremonyang magpapatalas sa kanilang espirituwal na pang-unawa at magpapatibay ng kanilang katapatan sa Panginoon. Habang nagpapatuloy ang pananakop, muli nilang isinagawa ang mga ritwal ng pagpapanibago ng tipan bilang patuloy na paalala sa kanilang pangangailangan para sa espirituwal na kahandaan.

Ngayong linggo, ating susuriin ang mahahalagang pangyayari sa panahon ng pananakop, kung saan pinangunahan ni Josue ang mga Israelita sa muling pagtatalaga ng kanilang sarili sa Panginoon. Ang mga pangyayaring ito ay nakasentro sa mga ritwal, na isang makapangyarihang paraan upang ipasa ang tradisyon at mga pinahahalagahan, lumikha ng kahulugan, at ipahayag ang mga damdamin. Sa biblikal na ritwal, isa pang mahalagang elemento ay ang elementong propetiko, na nagtuturo kay Cristo at sa mga katotohanan na Kanyang ginawa. Sa baba, ating pag-aaralan nang mas malalim ang mga ritwal ng pagtutuli at Paskuwa, na isinagawa ng Israel matapos nilang tumawid sa Ilog Jordan, pati na rin ang pagtatayo ng mga dambana sa konteksto ng pagpapanibago ng tipan sa aklat ni Josue. Habang pinag-aaralan natin ang mga seremonyang ito, maaari nating pagnilayan ang kanilang kahalagahan noon at ang kanilang kaugnayan sa mga nabubuhay ngayon sa hangganan ng makalangit na Canaan.

### Ikalawang Bahagi: Komentaryo

**Ang Kapangyarihan ng mga Ritwal**

Malaki ang ginagampanang papel ng mga ritwal sa pagbibigay-diin sa mahahalagang pangyayari sa buhay, kahit sa makabagong panahon. Makikita natin ang mga ito sa iba’t ibang yugto ng buhay ng isang tao—mula sa konteksto ng pamilya, paaralan, trabaho, at maging sa relihiyon. Hindi nagkataon lamang na ginamit ng Diyos ang kapangyarihan ng mga ritwal upang ipahayag ang mahahalagang aspeto ng Kanyang plano sa sangkatauhan. Ang mga ritwal sa Lumang Tipan, na kadalasang may kasamang dugo, pawis, at luha, ay tumatak sa isipan ng mga tao bilang walang hanggang katotohanan tungkol sa katangian ng Diyos, ang pagkasira ng tao, at ang banal na plano upang alisin ang puwang na nilikha ng kasalanan.

**Pagtutuli**

Sa konteksto ng aklat ni Josue, ang ritwal ng pagtutuli ay nagsisilbing paalala sa Israel ng kanilang tunay na pagkakakilanlan bilang bahagi ng tipanang pamayanan ng Diyos. Ang pagtanggal ng dulong-balat ay malinaw na sumasagisag sa pag-aalis ng kanilang dating kalagayan bilang mga alipin ni Faraon (“ang kahihiyan ng Ehipto”). Ngayon, mayroon na silang pagkakataong maglingkod kay Yahweh, na Siyang tumatawag sa kanila tungo sa lubos na pagtatalaga. Ang pagtutuli ng mga lalaki, na isang pagtanggal ng dulong-balat, ay isinasagawa na ng iba’t ibang lipunan mula pa noong ikatlong milenyo. Sa mga lipunang ito, ang ritwal ay tanda ng isang mahalagang yugto sa buhay, tulad ng pagpasok sa hustong gulang o kasal, ngunit kadalasan ay walang relihiyosong kahulugan. Subalit, sa tipan ng Diyos kay Abraham, ang pagtutuli ay itinalaga bilang tanda ng pananampalataya at pagkakakilanlan. Maging ang mga hindi Israelita ay maaaring magpatuli upang ipahayag ang kanilang bagong kalagayan bilang bahagi ng lahi ni Abraham (Genesis 34:15–24; Exodo 12:48).

Mula sa pananaw ng Bagong Tipan, ang pagtutuli ay isang tanda ng pagkakahiwalay na may kaugnayan sa pagkakakilanlan ng mga Judio, ngunit wala na itong bisa sa mga Kristiyano sa bagong nilalang na pinasimulan ni Jesus (Galacia 6:15; Colosas 2:11–13; Gawa 15). Gayunpaman, ang panawagan ni Pablo na tuliin ang puso ay hindi isang bagong Kristiyanong ideya. Mula pa sa orihinal na konteksto, ang pisikal na pagtutuli ay dapat lamang maging panlabas na tanda ng isang panloob na saloobin (Deuteronomio 30:6). Inulit din ng mga propeta ang pananaw na ito, gaya ni Jeremias, na nanawagan sa mga taga-Jerusalem: “Tuliin ninyo ang inyong mga sarili para sa PANGINOON, at inyong alisin ang maruming balat ng inyong puso” (Jeremias 4:4; ihambing sa Jeremias 9:25–26). Samakatuwid, ipinakita na ng Lumang Tipan ang metaporikal at etikal na kahulugan ng ritwal na ito. Kapag nahiwalay sa tamang saloobin, ang ideya na “ang pagtutuli ay walang kabuluhan” (1 Corinto 7:19) ay totoo na sa Lumang Tipan.

Ngayon, ang mga Seventh-day Adventist, tulad ng ibang mga Kristyano, ay “nauunawaan ang bautismo bilang isang simbolo ng (metaporikal na) pakikibahagi sa kamatayan, paglilibing, at muling pagkabuhay ni Cristo, at isang tanda rin ng pagiging bahagi ng Bagong Tipan na bayan ng Diyos sa halip na pagtutuli (Colosas 2:11–12).”—John C. Peckham, God With Us: An Introduction to Adventist Theology (Berrien Springs, MI: Andrews University Press; Biblical Research Institute, 2023), pp. 595, 596. Gayunpaman, maaaring tanungin ng isa ang dahilan ng pagbabago. Ang pagsasagawa ng pagtutuli ay malapit na nauugnay sa pagdating ng ipinangakong Mesiyas, na magmumula sa Binhi ni Abraham. Ang tandang inilagay sa maselang bahagi ng katawan ni Abraham ay dapat magpaalala sa kanya at sa kanyang mga lahi na ang gawain ng Diyos ay hindi nakasalalay sa kanilang lakas. Nang dumating si Jesus—ang Binhi ng babae at ang Binhi ni Abraham—ang pisikal na tanda ay naging lipas na at pinalitan ng bautismo. Bagama’t may pagkakaiba sa kahulugan ng dalawang ritwal, nananatiling mahalaga ang mga simbolikong elemento ng pagtutuli para sa bayan ng Diyos sa kasalukuyan.

**Paskuwa**

Ang ritwal ng Paskuwa ay itinakda noong gabi ng pag-alis ng Israel mula sa Ehipto. Ang dugo ng kordero, na pinatay bago lumubog ang araw, ay ginamit upang markahan ang mga hamba ng pinto ng mga Israelita upang maiwasan ang kamatayan ng panganay (Exodo 12:12, 13). Kaya naman, ang Paskuwa ay likas na konektado sa makasaysayang pagliligtas ng Israel mula sa pagkaalipin. Kaugnay din ito ng pagdiriwang ng ani na nagpapasimula ng panahon ng pag-aani, kung saan dinadala ng mga tao ang unang bunga sa santuwaryo (Exodo 34:18–27). Ang Paskuwa ay hindi lamang isang pagdiriwang ng pangkaraniwang buhay, kundi isang pagdiriwang ng bagong buhay na isinasabuhay nang masagana at malaya kasama ang Panginoon. Sa sentro ng ritwal na ito ay ang paghahandog ng kordero.

Ang paghahandog na ito ay isang simbolikong gawa sa dalawang paraan. Una, ito ay sumasagisag sa pagliligtas ng panganay. Ang kordero ay pinatay bilang kapalit ng panganay na Israelita, na nagsisilbing handog na pamalit. Pangalawa, ang buong ritwal ay idinisenyo upang ipaalala ang karanasan sa Exodo, ang panahon ng kanilang paglaya mula sa pagkaalipin. Bawat detalye sa seremonya ay naglalayong ipakita ang pagmamadali sa paghahanda para sa pag-alis: ang karne ay inihaw sa halip na pinakuluan, mga damo ang kinain sa halip na gulay (Exodo 12:8–10), ang kasuotan ay isinuot bilang paghahanda sa biglaang pag-alis sa anomang oras, at ang pagkain ay kinain nang may pagmamadali (Exodo 12:11). Samakatuwid, para sa mga unang lumahok sa Paskuwa, ito ay isang pagpapahayag ng pananampalataya sa mahimalang pagliligtas na isasagawa ng Diyos nang gabing iyon mismo.

Itinatag ni Jesus ang Hapunan ng Panginoon sa panahon ng Kanyang huling Paskuwa sa lupa. Pinalitan ng Hapunan ng Panginoon ang Paskuwa pagkatapos ng Kanyang kamatayan. Dahil dito, ang ritwal na ito ay may dalawang aspeto sa temporal na dimensyon. Habang tinatawag nito ang ating pansin sa mga ginawa ng Diyos para sa atin sa nakaraan, itinuturo rin nito kung ano ang Kanyang gagawin sa hinaharap. Sa Josue 5, ang bayan ng Diyos ay nasa parehong yugto ng panahon, sa pagitan ng nakaraan at hinaharap, sa pagitan ng pagliligtas at kapahingahan.

**Mga Dambana**

Ang dambana ay isang mahalagang bahagi ng sistema ng ritwal sa Lumang Tipan at may malaking papel sa pagsamba noong panahon ng mga patriyarka. Bagaman unang binanggit lamang ang dambana sa Genesis 8:20, ang unang sakripisyo ay ipinahiwatig na sa pagbibigay ng balat bilang kasuotan kina Adan at Eva (Genesis 3:21). Tulad ng pagtutuli, ang pagsasakripisyo ay gawaing hindi lamang natatangi sa Israel. Sa katunayan, ang sakripisyo ay karaniwan sa mga relihiyon ng sinaunang mundo. Gayunpaman, sa Israel, ang sakripisyo ay hindi ginagawa upang pakainin, palugdan, o pakalmahin ang isang galit na diyos; sa halip, ito ay isang mahabaging kaloob ng Diyos sa sangkatauhan para sa pagbabayad-sala at muling ibalik ang Kanyang nilikha sa Kanya.

Kasabay ng aspeto ng pag-aalay ng mga sakripisyo, ang mga dambana ay may mahalagang papel sa relihiyosong karanasan ng bayan ng Diyos noong unang panahon. Bilang isang gawa ng pagsamba, ang mga dambana ay itinayo upang markahan ang mga bagong simula (Genesis 8:20) at maging mga lugar ng paglalakbay-panata (Genesis 12:7; Genesis 13:18). Ginamit din ang mga ito para sa panalangin ng pamamagitan (Job 1:5) at pasasalamat (Awit 26:6, 7). Bukod dito, ang mga dambana ay maaari ring magsilbing alaala ng mapagpalang gawa ng Diyos. Sa aklat ng Josue, maging ang isang dambana na walang sakripisyo ay naging tanda ng relihiyosong pagkakakilanlan ng mga lipi sa kabilang ibayo ng Ilog Jordan (Josue 22:26–28). Sa Josue 8, ang dambanang itinayo sa bundok ng Ebal ay nagsilbing pagpapatibay ng tipan, muling pinagtibay ang katapatan ng bayan sa Panginoon. Lahat ng mga aspetong ito na matatagpuan sa sa paligid ng mga dambana ay isinama sa paglilingkod sa templo, kung saan ang mga Israelita ay dumadalo upang sumamba, manalangin, gumawa ng panata, alalahanin ang mapagpalang gawa ng Diyos, ipahayag ang kanilang mga kasalanan, at humingi ng kapatawaran sa pamamagitan ng kanilang mga sakripisyo na isinagawa sa santuwaryo.

Ang Kalbaryo ang pinakamataas na dambana, kung saan inihandog ang Kordero ng Diyos minsan at magpakailanman (Hebreo 10:10). Tulad ng sistemang ritwal, ang Kanyang sakripisyo ang mahalagang bahagi na nagdadala ng katuparan sa plano ng kaligtasan. Ngayon, inihaharap Niya ang Kanyang dugo bilang bagong tipan sa harapan ng Diyos, na namamagitan para sa nagsisising makasalanan (Hebreo 7:25). Bilang pagsunod sa halimbawa ni Cristo, tayo rin ay tinawag upang ialay ang ating sarili bilang mga buhay na handog, kalugud-lugod sa Panginoon (Roma 12:1). Kay Cristo, ang dambana ng kamatayan ay nagiging pintuan patungo sa buhay.

### Ikatlong Bahagi: Aplikasyon sa Buhay

**Mga Rituwal sa Simbahan Ngayon**

Ang mga ritwal ay patuloy na mahalagang bahagi ng komunidad ng iglesya ng Seventh-day Adventist. Narito ang isang maikling listahan ng ilan sa pinakamahalagang seremonyang isinasagawa sa inyong lokal na iglesya. Pag-isipan kung paano nakaapekto ang bawat isa sa mga gawaing ito sa iyong espirituwal na paglalakbay.

1. Pagtatalaga ng Bata
2. Bautismo
3. Komunyon
4. Mga Kasal
5. Mga Libing

**Sa Pagitan ng Natupad na at Hindi Pa**

Ang mga karanasang pangrelihiyon sa likod ng mga ritwal na pinag-aralan ngayong linggo ay nagpapakita ng isang tensyon na karaniwang tinatawag na “natupad na at hindi pa,” na sa Josue ay makikita sa pagitan ng kaligtasan at kapahingahan. Ang kaligtasan ng Israel ay isang kasalukuyan at hindi mapapasubaliang katotohanan, ngunit sila ay patuloy pa ring umaasa sa ganap nitong katuparan kung kailan nila lubos na matatamasa ang kapahingahan ng Diyos. Sa Bagong Tipan, ang tensyon na ito sa pagitan ng kasalukuyan at hinaharap na kaharian ng Diyos ay malinaw. Ayon kay Ellen G. White, “ang kaharian ng Diyos (ibig sabihin, ang kaharian ng biyaya) ay naitatag na. Gayunman, mayroong isang eskatolohikal na pagpapahayag ng kaharian (ibig sabihin, ang kaharian ng kaluwalhatian), na ‘hindi itatatag hanggang sa ikalawang pagparito ni Cristo’ (GC 347).”—Kwabena Donkor, “Kingdom of God,” The Ellen G. White Encyclopedia (Hagerstown, MD: Review and Herald Publishing Association, 2013), p. 919.

1. Paano mo naranasan ang tensyon sa pagitan ng natupad na at hindi pa sa iyong espirituwal na paglalakbay kasama ang Diyos?
2. Paano makatutulong ang katotohanang ang mga mananampalataya sa Lumang Tipan ay namuhay na sa ganitong tensyon upang mas maunawaan mo ang iyong Kristiyanong karanasan bilang isang patuloy na paglalakbay?