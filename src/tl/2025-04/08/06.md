---
title:  Binago ng Pagninilay
date:  20/11/2025
---

`Ang pagninilay-nilay sa halimbawa ng mga dakilang bayani ng pananampalataya ay mahalaga para sa ating espirituwal na paglago. Kasabay nito, ang ating sukdulang halimbawa ay si Jesu-Cristo—ang Kanyang buhay at mga turo. Paano tayo binabago ng pagtuon sa buhay ni Jesus? Tingnan ang Hebreo 12:1, 2; 2 Corinto 3:18.`

Si Marco Iacoboni, isang neuroscientist sa Universidad ng California, Los Angeles, ay nagsaliksik tungkol sa tungkulin ng mga mirror neurons. Ang maliliit na sikrito ng selula na ito ay nagiging aktibo kapwa kapag tayo ay gumagawa ng isang partikular na kilos—tulad ng pagtawa o pagyakap—at kapag nakikita natin ang iba na gumagawa ng parehong kilos. Ang aktibidad ng mga neurons na ito ay pinaliliit ang pagkakaiba sa pagitan ng pagtingin at paggawa.

Si Ellen G. White ay nagsalita tungkol sa kahalagahan ng pagtingin sa karakter ni Jesus: “Sa pagtingin kay Jesus ay nakakamtan natin ang higit na maliwanag at malinaw na pang-unawa tungkol sa Diyos, at sa pagninilay-nilay sa Kanya tayo ay nababago. Ang kabutihan, ang pagmamahal sa ating kapwa, ay nagiging ating likas na ugali. Tayo ay nagkakaroon ng isang karakter na kapareho ng karakter ng Diyos. Habang lumalago tayo sa Kanyang wangis, lumalaki ang ating kakayahang makilala ang Diyos. Lalo tayong pumapasok sa pakikipag-isa sa makalangit na mundo, at patuloy tayong nagkakaroon ng lakas upang tanggapin ang kayamanan ng kaalaman at karunungan ng walang-hanggan.”—Ellen G. White, Christ’s Object Lessons, p. 355.

`Basahin ang Roma 12:1, 2. Anong dalawang proseso ang kumikilos para sa magkasalungat na layunin sa ating mga buhay? Paano tayo makasisiguro na binibigyan natin ng puwang ang tamang proseso?`

Sa buod na kabanata ng kanyang Sulat sa mga Taga-Roma, ang apostol na si Pablo ay nagsasalita tungkol sa dalawang magkasalungat na puwersa na nagsisikap na humubog sa ating buhay. Sa isang banda, ang nakapaligid na mundo, kasama ang iba’t ibang impluwensya nito, ay sumusubok na pilitin tayo araw-araw sa kanyang sariling paghubog, na nagdudulot ng isang pag-aangkop sa atin na nagmumula sa labas patungo sa loob.

Para labanan ang impluwensyang ito, ang Banal na Espiritu ay may kakayahang baguhin tayo mula sa loob patungo sa labas sa isang paraan na katulad ng proseso ng metamorposis ng isang uod tungo sa isang magandang paruparo. Ngunit para mangyari ang prosesong ito, kailangan nating ihandog ang ating mga sarili sa Diyos at hilingin sa Kanya na ipagpatuloy ang magandang gawain na Kanya nang sinimulan sa atin (Filipos 1:6). Sa huli, tayo mismo ang dapat magdesisyon, sa bawat oras, na lumakad sa Espiritu.