---
title:  "Mga Higante ng Pananampalataya: Sina Josue at Caleb"
date:  15/11/2025
---

### Basahin Para sa Pag-aaral sa Linggong Ito

Bilang 13:6, 30–32; Josue 14:6–14; Lucas 18:1–5; Josue 19:49–51; 2 Corinto 3:18; Roma 12:1, 2.

> <p>Talatang Sauluhin</p>
> “Alalahanin ninyo ang mga namumuno sa inyo, silang nagsalita sa inyo ng salita ng Diyos; tingnan ninyo ang kinalabasan ng kanilang pamumuhay, tularan ninyo ang kanilang pananampalataya” (Hebreo 13:7).

Alam mismo ng mga magulang na natututo ang kanilang mga anak sa pamamagitan ng halimbawa, hindi ba? Gaano karaming mga magulang ang nag-aalala dahil mas sinusunod ng kanilang mga anak ang kanilang mga masamang ugali kaysa sa mabubuti? Kahit ano pa ang ating edad, mas madali para sa atin ang gumawa ng mali kaysa gumawa ng tama. Bahagi ito ng pagiging makasalanang nilalang. “Sapagkat ang ginagawa ko’y hindi ko nalalaman; sapagkat ang hindi ko nais, ang ginagawa ko; subalit ang kinapopootan ko, iyon ang ginagawa ko” (Roma 7:15). Sino nga ba ang hindi makauunawa dito?

Mula pagkasilang, hinuhubog ang mga tao ng kapangyarihan ng halimbawa. Natututo tayong gawin ang mga pinakasimpleng mga bagay sa buhay, tulad ng paglakad, pagsasalita, at pagpapahayag ng ating damdamin, sa pamamagitan ng paggaya sa mga pinakamalalapit sa atin. Bilang mga matatanda, kailangan pa rin natin ng mga huwaran, at kahit hindi sila perpekto, maaari nating hangaan at tularan ang mga espirituwal na katangiang naging dahilan kung bakit sila’y maging mga higante ng pananampalataya.

Sa linggong ito, masusing pag-aaralan natin ang mga personal na halimbawa ng dalawang higante ng pananampalataya sa aklat ng Josue: sina Caleb at Josue. Ano ang dahilan kung bakit sila namumukod-tangi sa kanilang henerasyon at upang gampanan nila ang mahalagang papel sa buhay ng bayan ng Diyos sa isa sa pinakamahalagang panahon ng kasaysayan ng Israel?

_*Pag-aralan ang liksyon sa linggong ito bilang paghahanda sa Sabbath, Nobyembre 22._