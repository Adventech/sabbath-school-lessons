---
title:  Ang Kapangyarihan ng Halimbawa
date:  18/11/2025
---

`Basahin ang Josue 15:16–19, Hukom 1:13, at Hukom 3:7–11. Ano ang sinasabi ng kuwentong ito tungkol sa kapangyarihan ng halimbawa? Paano naipapakita ang saloobin ni Caleb sa nakababatang henerasyon?`

Sa talatang ito, iniaalok ni Caleb ang kanyang anak na si Acsa para ipakasal sa sinumang makakasakop sa Debir. Si Otniel ang sumakop sa lungsod at nanalo ng kamay ni Acsa. Mahalaga ang kuwentong ito dahil, muling ipinakikita nito ang tapang, pananampalataya, at kahandaan ni Caleb na harapin ang mga hamon.

Ipinakikita rin nito na ang susunod na henerasyon ng mga Israelita ay sumusunod sa halimbawa ng mga higanteng ito ng pananampalataya, sina Caleb at Josue. Habang ang nakatatandang henerasyon ay nagtatapos sa kanilang ministeryo, may isang bagong henerasyon na handang harapin ang mga hamon at ipagpatuloy ang katuparan ng plano ng Diyos para sa Israel.

Sa paraang hindi kakaiba sa hiling ni Caleb kay Josue, “Ibigay mo sa akin ang lupaing maburol,” ipinakita ni Acsa, na pinasigla ng kanyang asawa, ang parehong pananampalataya at determinasyon na ipinakita ng kanyang ama. Sa pamamagitan ng kanyang katatagan at tapang, ipinagpapatuloy ni Acsa ang linya ng halimbawa ni Caleb sa katuparan ng pangako na angkinin ang lupain.

Tunay nga, ang lupain ay isang kaloob mula kay Yahweh sa Israel, ngunit kinakailangan ng Israel na angkinin ito sa pamamagitan ng pagtanggap sa mga pangako ng Panginoon na may pananampalataya at tapang. Ang determinasyon ni Acsa ay naglalarawan sa tiyaga ng mga kababaihan sa mga Ebanghelyo na hindi natitinag sa harap ng karamihan o ng mga alagad at hindi sumuko hanggang sa matanggap nila ang pagpapala ni Jesus para sa kanilang sarili at sa kanilang mga pamilya.

`Basahin ang Lucas 18:1–5. Anong aral ang makikita natin dito?`

`Ang pagpapasa ng sulo ng pananampalataya sa susunod na henerasyon ay mahalaga sa katuparan ng misyon na ipinagkatiwala sa atin ng Diyos. Isipin ang mga hamon ng pagpapasa ng pananampalataya sa nakababatang henerasyon, sa isang banda, at ang mga pagkakataon para sa mga kabataan na kumuha ng higit na responsibilidad sa gawain ng Diyos, sa kabilang banda. Ano ang maaari nating gawin upang mapadali at sanayin ang mga kabataan na magtaglay ng maka-Diyos na pamumuno? Gaano kahalaga ang ating halimbawa sa prosesong ito?`