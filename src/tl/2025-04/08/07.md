---
title:  Karagdagang Kaisipan
date:  21/11/2025
---

“Ang pananampalataya ni Caleb ay tulad pa rin ng dati nang ang kanyang patotoo ay sumalungat sa masamang ulat ng mga espiya. Sinampalatayanan niya ang pangako ng Diyos na gagawin Niya ang Canaan na pag-aari ng Kanyang bayan, at dito ay ganap niyang sinunod ang Panginoon. Nagtiis siya kasama ng kanyang bayan sa mahabang paglalakbay sa ilang, sa gayon ay nakikibahagi sa mga pagkabigo at pasanin ng mga nagkasala; subalit wala siyang reklamo dito, kundi pinuri ang awa ng Diyos na nagpanatili sa kanya sa ilang nang ang kanyang mga kapatid ay namatay. Sa gitna ng lahat ng paghihirap, panganib, at salot ng paglalakbay sa ilang, at sa mga taon ng pakikidigma mula nang pumasok sa Canaan, iningatan siya ng Panginoon; at ngayon, sa edad na higit sa walumpo, ang kanyang sigla ay hindi nagbago. Hindi niya hiningi para sa kanyang sarili ang isang lupain na nasakop na, kundi ang lugar na higit sa lahat ay iniisip ng mga espiya na imposibleng gapiin. Sa tulong ng Diyos, siya ay makakakuha ng kanyang matibay na kuta mula sa mismong mga higanteng ang kapangyarihan ay nagpahina sa pananampalataya ng Israel. Hindi pagnanais para sa karangalan o pagpapalawak ng kapangyarihan ang nag-udyok sa kahilingan ni Caleb. Ang matapang na matandang mandirigma ay nagnanais na magbigay sa bayan ng isang halimbawa na magpupuri sa Diyos, at maghikayat sa mga lipi na ganap na sakupin ang lupain na itinuring ng kanilang mga ninuno na hindi matitinag.”— Ellen G. White, Patriarchs and Prophets, pp. 512, 513.

“Ang pananampalataya ni Caleb sa Diyos ang nagbigay sa kanya ng lakas ng loob, na nagligtas sa kanya mula sa takot sa tao, at nagpalakas sa kanya upang tumayo nang matatag at hindi natitinag sa pagtatanggol ng tama. Sa pamamagitan ng pagtitiwala sa parehong kapangyarihan, ang makapangyarihang Heneral ng mga hukbo ng langit, ang bawat tunay na sundalo ng krus ay maaaring tumanggap ng lakas at tapang upang mapagtagumpayan ang mga hadlang na tila hindi matitinag.”— Ellen G. White, The Advent Review and Sabbath Herald, Mayo 30, 1912.

**Mga Tanong Para sa Talakayan:**

`Talakayin ang kapangyarihan ng panggigipit ng mga kasamahan at ang lakas ng loob na kinakailangan upang magsalita kapag ang iba ay ayaw. Ano ang papel ng lakas ng loob sa pagsasabuhay ng ating pananampalataya? Paano natin maiiwasan ang pagiging magaspang habang ipinaglalaban ang ating pinaniniwalaan na tama?`

`Ibahagi sa inyong klase ang ilang halimbawa ng pananampalataya mula sa inyong iglesya o komunidad na humubog sa iyong buhay at karakter. Ano ang mga katangian ng mga taong ito na dapat tularan?`

`Isipin at talakayin ang impluwensya ng media sa ating buhay. Paano natin maiiwasan ang mga negatibong epekto nito habang pinakikinabangan ang potensyal nito para sa mabuting layunin?`

`Higit na pagnilayan ang kababaang-loob ni Josue bilang isang lider at sa kanyang pagnanais na mamuhay malapit sa santuwaryo. Sa anong mga paraan na ang kanyang halimbawa ay nakikipag-usap sa iyo?`