### Pangalawang Pagkakataon: Ang Aklat ni Josue

Ipinakikita ng aklat ni Josue ang paglipat ng pamumuno mula kay Moises patungo kay Josue. Nagsisimula ito sa kuwento ng pagpasok ng Israel sa Lupang Pangako at nagtatapos sa kanilang paninirahan sa lupang iyon.

Si Josue nga ay talagang may mahirap na tungkulin. Iyon ay, ang kunin ang gawain kung saan nagtapos si Moses! Ngunit ang hamong iyon ay simula pa lamang. Gagawin ni Josue ang hindi nagawa ni Moises: dalhin ang bansa, matapos ang 40 taon sa ilang, patawid sa Jordan at papasok sa Canaan, ayon sa pangako na ibinigay ng Diyos sa mga magulang maraming taon na ang nakalilipas.

“Si Moises na aking lingkod ay patay na; ngayon nga’y tumindig ka, tumawid ka sa Jordang ito, ikaw, at ang buong bayang ito, hanggang sa lupain na aking ibinibigay sa kanila, sa makatuwid baga’y sa mga anak ni Israel” (Josue 1:2).

Matatagpuan dito sa mga salita ng Panginoon kay Josue ang susi sa buong kuwento: sila ay papasok “sa lupain na Aking [YHVH] ibinibigay sa kanila.”

Oo, hindi ito gagawin ni Josue na mag-isa, kundi sa pamamagitan lamang ng kapangyarihan at gabay ng Panginoon, na sana ay naipasok na ang bayan sa lupain isang henerasyon na ang nakalipas kung sinunod lamang nila ang kanilang bahagi sa tipan. Sa kasamaang-palad, hindi nila ginawa, at dahil dito, hinarap nila ang mga bunga ng kanilang gawa.

Ang katotohanan ay, sa nakalipas na 40 taon, hinarap ng Israel ang negatibong aspeto ng tipan. Dahil sa kanilang paghihimagsik laban sa Diyos, lahat ng mga matatanda na nakakita ng mga kagila-gilalas at kamangha-mangha ng Exodo, maliban kina Caleb at Josue, ay namatay sa ilang. Apat sa limang aklat ni Moises ay tumatalakay sa mga pangyayari habang sila ay naglalakbay sa ilang sa buong panahong iyon. Ngayon, sa ilalim ng pamumuno ni Josue, ang ikalawang henerasyon ay handa nang harapin ang mga hamon ng pagkubkob ng lupain.

“At tinawag ni Moises si Josue at sinabi sa kaniya sa paningin ng buong Israel, ‘Ikaw ay magpakalakas at magpakatapang: sapagka’t ikaw ay yayaong kasama ng bayang ito sa lupain na isinumpa ng Panginoon sa kanilang mga magulang na ibibigay sa kanila; at iyong ipamamana sa kanila. At ang Panginoon, ay Siyang nagpapauna sa iyo; Siya’y sasa iyo, hindi ka Niya iiwan, ni pababayaan ka: ikaw ay huwag matatakot ni manglulupaypay’ ” (Deuteronomio 31:7, 8).

Ang mga pangako ng Diyos na ibinigay sa mga patriarka at kay Moises ay malapit nang matupad. Mayroong paghihintay at pagkasabik, isang bagong simula para sa mga taong matagal ng walang tahanan at itinaboy. Ang Diyos ay naging tapat sa pagliligtas sa kanila mula sa pagkaalipin, at tiyak na maaasahan Siya sa pagtupad ng Kanyang mga pangako tungkol sa lupain.

“Ang pangunahing layunin ng aklat ni Josue ay ilarawan ang pagpasok ng Israel sa Lupang Pangako, ang pananakop sa lupain, at ang paghahati-hati nito sa mga lipi. Ang layuning ito ang naglalatag ng mensahe ng aklat, na walang iba kundi ang katapatan ng Diyos sa pagtupad sa ipinangakong lupain kay Abraham. Binibigyang-diin ng aklat ang katapatan ng Diyos sa Kanyang mga pangako ng tipan (Josue 21:43–45).”—Andrews Bible Commentary (Andrews University Press, 2020), p. 365.

Matutuklasan natin na, bagama’t ang aklat ni Josue ay isinulat mahigit tatlong milenyo na ang nakalilipas, ang mundong ating ginagalawan ngayon ay hindi gaanong naiiba sa panahon ni Josue sa mga espirituwal na hamon nito. Maaaring maharap tayo sa mga hamon na may ibang likas, ngunit gayunpaman, may mga hamon, lalo na ang mga espirituwal, na nagbabanta sa ating seguridad, ating pananampalataya, at ang katuparan ng misyon na ipinagkatiwala ng Diyos sa Kanyang bayan. Ang halimbawa ni Josue ay tiyak na magbibigay-inspirasyon sa atin upang angkinin ang mga pangako ng Diyos tungkol sa ating panahon at magtagumpay sa pamamagitan ng Kanyang kapangyarihan, tulad ng ginawa niya.

_Si Barna Magyarosi ay kasalukuyang nagsisilbing executive secretary ng Inter-European Division at chairman ng Biblical Research Committee ng dibisyon. Nagsimula siya ng kanyang paglilingkod sa iglesya bilang pastor at direktor ng departamento sa South Transylvania Conference, Romania, at nagpatuloy bilang guro ng teolohiya at pangulo ng Adventus University, Romania._