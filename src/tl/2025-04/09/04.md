---
title:  Ang Hamon ng Lupain
date:  25/11/2025
---

`Basahin ang Josue 13:1–7. Kahit na ang lupain ng Canaan ay isang kaloob mula sa Diyos, ano ang ilang mga hamon na kaakibat ng pag-aangkin nito?`

Dahil sa katotohanan na sa loob ng mga siglo ay namuhay ang mga Israelita bilang mga alipin, ang kanilang mga kasanayan sa militar ay hindi sapat upang sakupin ang lupain. Kahit na ang kanilang mga panginoon na mga Ehipcio, na may mga bihasa at mahusay na kagamitan na mga hukbo, ay hindi nagawang sakupin ito nang permanente. Ang mga Ehipcio ay hindi kailanman lubos na nasakop ang Canaan dahil sa hindi malulupig na mga napapaderang lunsod. Ngayon, isang bayan ng mga dating alipin ang sinabihan na sakupin ang lupain na hindi kayang supilin ng kanilang mga dating amo. Kung sila man ay magkakaroon ng lupain, ito ay sa pamamagitan ng biyaya ng Diyos lamang, hindi sa kanilang sariling pagsisikap.

Ang Josue 13 hanggang 21 ay tumatalakay sa paghahati ng lupain sa iba’t ibang lipi ng Israel. Ang alokasyong ito ay hindi lamang nagsasaad kung ano ang itinalaga sa kanila kundi pati na rin kung ano ang dapat pang sakupin sa loob ng teritoryong iyon. Maaaring mabuhay ng ligtas ang mga Israelita sa lupain na ibinigay sa kanila ng Diyos bilang pamana. Sila ang mga lehitimong mamamayan ng lupain sa ilalim ng pagmamay-ari ng Diyos. Gayunpaman, ang inisyatiba ng Diyos ay dapat na tumugma sa tugon ng tao. Ipinakikita ng unang bahagi ng aklat kung paano ibinigay ng Diyos ang lupain sa pamamagitan ng pagtanggal sa mga Cananeo; ang ikalawang bahagi ay nag-uulat kung paano kinuha ng Israel ang lupain sa pamamagitan ng paninirahan dito.

Ang pagiging komplikado ng pananakop na ito ay naglalarawan ng dinamika ng ating kaligtasan. Katulad ng Israel, wala tayong kayang gawin upang matamo ang ating kaligtasan (Efeso 2:8, 9). Ito ay isang kaloob, tulad ng lupain na kaloob ng Diyos sa Israel batay sa kanilang tipanang relasyon sa Kanya. Tiyak na hindi ito batay sa kanilang mga nagawa (tingnan ang Deuteronomio 9:5).

Subalit, upang masiyahan ang mga Israelita sa kaloob ng Diyos, kinailangan nilang akuin ang lahat ng responsibilidad na kaakibat ng paninirahan sa lupain, tulad ng kung papaanong kailangan din nating pagdaanan ang proseso ng ating pagpapabanal sa pamamagitan ng maibiging pagsunod sa mga kahilingan ng pagiging mamamayan ng kaharian ng Diyos. Bagama’t hindi magkapareho, ang pagkakatulad sa pagitan ng kanilang pagtanggap ng lupain sa pamamagitan ng biyaya at ng ating pagtanggap ng kaligtasan sa pamamagitan ng biyaya ay sapat na malapit. Tayo ay binigyan ng isang kahanga-hangang regalo, ngunit ito ay isang bagay na maaari nating mawala kung hindi tayo mag-iingat.

`Sa anong mga paraan nakakaranas ang mga Kristiyano ngayon ng mga hamong katulad ng mga naranasan ng mga Israelita sa pag-angkin at paninirahan sa Lupang Pangako? Tingnan ang Filipos 2:12; Hebreo 12:28.`