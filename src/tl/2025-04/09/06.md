---
title:  Ang Lupain Ay Naibalik
date:  27/11/2025
---

`Basahin ang Jeremias 24:6; Jeremias 31:16; Ezekiel 11:17; Ezekiel 28:25; at Ezekiel 37:14, 25. Ano ang pangako ng Diyos tungkol sa pagbabalik ng Israel sa Lupang Pangako at paano ito natupad?`

Sa panahon ng pagkakatapon sa Babilonia, naranasan ng mga Israelita hindi lamang ang malungkot na katotohanan ng pagiging walang lupain kundi pati na rin ang pangako na ang kanilang relasyon sa Diyos, kahit na ginawa itong kongkreto sa pamamagitan ng pangako ng lupain, ay hindi nakadepende, at limitado sa, pagmamay-ari ng lupa. Nang umamin ang mga Israelita sa kanilang mga kasalanan, nagsisi, at hinanap ang Panginoon nang buong puso, muli Niyang tinupad ang Kanyang pangako at dinala sila pabalik sa kanilang lupain bilang tanda ng kanilang pagpapanumbalik. Ibig sabihin, Siya pa rin ang kanilang Diyos, kahit na wala sila sa lupain.

Gayunpaman, kung paanong ang pangako na aangkinin ng Israel ang lupain magpakailanman ay may kondisyon (Deuteronomio 28:63, 64; Josue 23:13, 15; 1 Hari 9:7; 2 Hari 17:23; Jeremias 12:10–12), gayundin ang pangako na muling patitirahin at payayamanin ang Israel sa lupain pagkatapos ng pagkatapon. Kasabay nito, itinuro ng mga propeta ng Lumang Tipan ang isang panunumbalik na dadalhin ng isang hinaharap na haring nagmula kay David (Isaias 9:6, 7; Zacarias 9:9, 16). Ang pangakong ito ay natupad sa buhay, kamatayan, at muling pagkabuhay ni Jesu-Cristo, na sa Kanya ang lahat ng pangako sa sinaunang Israel ay magkakaroon ng katuparan.

Sa Bagong Tipan, ang Lupang Pangako ay hindi tuwirang binanggit, ngunit sinasabi sa atin na ang mga pangako ng Diyos ay natupad kay Jesu-Cristo (2 Corinto 1:20, Roma 15:8). Kaya’t, sa liwanag patungkol kay Cristo, ang lupa ay muling binibigyang-kahulugan at nagiging simbolo ng mga espirituwal na biyayang planong ibigay ng Diyos sa Kanyang mga tapat na tao dito at ngayon (Efeso 2:6) at sa hinaharap.

Ang pinakapangwakas na katuparan ng banal na pangako ng kapahingahan, kasaganaan, at kabutihan sa lupain ay mangyayari sa bagong lupa, na pinalaya mula sa kasalanan at mga kahihinatnan nito. Sa ganitong diwa, bilang mga Kristiyano, ang ating pag-asa ay nakabatay sa pangako ni Cristo na Siya ay babalik, at, pagkatapos ng isang libong taon sa langit, itatatag ang Kanyang walang hanggang kaharian sa bagong lupa. Ito ang magiging pinakapangwakas na katuparan ng lahat ng mga pangako tungkol sa lupain.

`Basahin ang Juan 14:1–3, Tito 2:13, at Apocalipsis 21:1–3. Anong sukdulang pag-asa ang matatagpuan natin dito sa mga talatang ito, at bakit ang kamatayan ni Jesus ang nagbigay katiyakan sa katuparan ng pag-asang ito?`