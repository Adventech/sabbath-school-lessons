---
title:  Ang Lupain Bilang Kaloob
date:  24/11/2025
---

`Basahin ang Exodo 3:8; Levitico 20:22; Levitico 25:23; Bilang 13:27; Deuteronomio 4:1, 25, 26; Deuteronomio 6:3; at Awit 24:1. Ano ang espesyal na relasyon sa pagitan ng Diyos, Israel, at ng Lupang Pangako?`

Sa pinakapangunahing antas, ang lupa ay nagbibigay ng pisikal na pagkakakilanlan sa isang bansa. Sa pagtukoy sa lokasyon ng bansa, tinutukoy din nito ang hanapbuhay at pamumuhay ng bansa. Ang mga alipin ay walang ugat at walang sariling lupain; ang iba ang nakikinabang sa bunga ng kanilang paggawa. Ang pagkakaroon ng lupa ay nangangahulugan ng kalayaan. Ang pagkakakilanlan ng piniling bayan ay malapit na nauugnay sa kanilang paninirahan sa lupa.

May isang espesyal na relasyon sa pagitan ng Diyos, Israel, at ng lupain. Natanggap ng Israel ang lupain mula sa Diyos bilang isang kaloob, hindi bilang isang karapatang hindi maipagkakait. Maaaring angkinin ng piniling bayan ang lupain hangga’t sila ay nasa tipanang relasyon kay Yahweh at iginagalang ang mga tuntunin ng tipan. Sa ibang salita, hindi nila maaaring matamasa ang lupain at ang mga pagpapala nito nang wala ang pagpapala ng Diyos.

Kasabay nito, totoo na ang lupain ay nagsilbing lente kung saan mas nauunawaan ng Israel ang Diyos. Ang paninirahan sa lupain ay palaging magpapaalala sa kanila ng tapat, tumutupad sa pangako, at mapagkakatiwalaang Diyos. Hindi sana umiral ang lupain o ang Israel kung hindi dahil sa inisyatiba ng Diyos, na siyang pinagmulan at pundasyon ng kanilang pag-iral. Habang nasa Ehipto ang mga Israelita, ang ilog Nilo at ang sistema ng irigasyon na sinamahan ng kasipagan, ang nagbigay ng ani na kanilang kinakailangan para sa kabuhayan. Iba ang Canaan. Sila ay umaasa sa ulan para sa kasaganaan ng kanilang ani, at Diyos lamang ang may kontrol sa panahon. Kaya’t ang lupain ay nagpapaalala sa Israel ng kanilang patuloy na pag-asa sa Diyos.

Kahit tinanggap ng Israel ang lupain bilang kaloob mula kay Yahweh, sa pinakamataas na diwa, nanatiling ang Diyos mismo ang may-ari. Bilang tunay na may-ari ng buong mundo (Awit 24:1), may karapatan si Yahweh na ibigay ang lupain sa Israel o bawiin ito.Kung ang Diyos ang tunay na may-ari, kung gayon tayong lahat, kasama ang mga Israelita, ay mga dayuhan lamang at pansamantalang naninirahan dito. Sa makabagong pananalita, tayong lahat ay mga panauhin lamang ng Diyos sa Kanyang lupa/mundo.

`Sa liwanag ng 1 Pedro 2:11 at Hebreo 11:9–13, ano ang kahulugan sa iyo, sa personal, ng mamuhay bilang dayuhan at manlalakbay na umaasang makarating sa lungsod na ang tagapagdisenyo at tagapagtayo ay ang Diyos mismo?`