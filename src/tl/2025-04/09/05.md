---
title:  Jubileo
date:  26/11/2025
---

Napakahalaga ng lupain sa pag-iral ng Israel bilang bayan ng Diyos na anupa’t hindi ito maaaring ipamahagi nang buo. Kinailangan itong hatiin ayon sa mga lipi, angkan, at pamilya (Bilang 34:13–18) upang maiwasan na ito ay maging pag-aari ng ilang mga makapangyarihang piling tao.

`Basahin ang Levitico 25:1–5, 8–13. Ano ang layunin ng Taon ng Pamamahinga (Sabbatical year) at ng Taon ng Jubileo?`

Di tulad sa Ehipto kung saan madalas na inaagaw ang lupa sa mga mamamayan at nagiging mga alipin sila ng Faraon, ang layunin ng Diyos para sa mga Israelita ay hindi sila dapat mawalan ng karapatan sa kanilang lupa nang pangmatagalan. Walang sinuman, maliban sa angkan at pamilya na unang pinagkalooban nito, ang maaaring magmay-ari ng lupain. SSa katunayan, ayon sa plano ng Diyos, ang lupain ay literal na hindi maaaring ipagbili; maaari lamang itong paupahan ayon sa halaga nito na itinatag ng bilang ng mga taon na natitira hanggang sa susunod na Jubileo. Samakatuwid, ang mga kamag-anak ng isang taong napilitang “magbinta” ng kanyang minanang lupain ay may tungkuling tubusin ito kahit bago pa ang Jubileo (Levitico 25:25).

Bilang ating Ama sa langit, gusto Niya na ang Kanyang mga anak ay maging mapagbigay sa mga hindi gaanong pinalad at pahintulutan ang kanilang mga lupain na magpakain sa kanila tuwing ikapitong taon. Ang Taon ng Pamamahinga (Sabbatical year) ay naglapat ng prinsipyo ng utos ng Sabbath sa mas malaking saklaw. Bukod sa pagpapahalaga at paghikayat sa kasipagan, ang pagmamay-ari ng lupain ay nananawagan din ng paggalang at kabaitan sa mga nahaharap sa mga hamon sa pananalapi.

Ang batas tungkol sa pagmamay-ari ng lupain ay nagbigay sa bawat Israelita ng pagkakataon na makalaya mula sa namana o sinadyang mapaniil na mga kalagayan at magkaroon ng panibagong simula sa buhay.

Sa kabuuan, ito ang pangunahing layunin ng ebanghelyo: alisin ang pagkakaiba sa pagitan ng mayaman at mahirap, amo at manggagawa, pribilehiyo at kapus-palad, na inilalagay tayong lahat sa pantay na kalagayan sa pamamagitan ng pagkilala sa ating ganap na pangangailangan sa biyaya ng Diyos.

Sa kasamaang-palad, pinabayaan ng Israel na sundin ang pamantayang itinakda ng Diyos at, pagkalipas ng mga siglo, natupad ang mga babala ng pagkawala ng kanilang lupain (2 Cronica 36:20, 21).

`Paano tayo mapapaalalahanan ng mga prinsipyo ng paghahati ng lupain sa Israel at ng Sabbath na tayo ay pantay-pantay sa mata ng Diyos? Paano tayo matutulungan ng Sabbath na tumanggi sa mapagsamantala, walang-humpay na mga siklo ng konsumerismo na sumasalot sa maraming lipunan?`