---
title:  Lesson
date:  23/11/2025
---
Eden at Canaan

`Basahin ang Genesis 2:15 at Genesis 3:17–24. Ano ang naging mga bunga ng Pagkahulog ng tao, kaugnay sa lugar na tinitirhan ng unang mag-asawa?`

Noong Paglikha, inilagay ng Diyos sina Adan at Eva sa isang perpektong kapaligiran na sumasalamin sa kasaganaan at kagandahan. Ang unang mag-asawa ay nakatagpo ang kanilang Manlilikha sa isang magandang lugar na maaaring magbigay ng lahat ng kanilang pisikal na pangangailangan. Bukod sa binigkas na salita ng Diyos, ang halamanan ng Eden ay nagsilbing sentro ng pag-aaral kung saan nagkaroon sina Adan at Eva ng mahalagang kaalaman tungkol sa karakter ng Diyos at ang buhay na Kanyang nilayon para sa kanila. Kaya’t nang sinira nila ang pagtitiwalang ugnayan sa kanilang Lumikha, nagbago rin ang kanilang ugnayan sa halamanan ng Eden, at bilang tanda ng nasirang relasyon, kinailangan nilang lisanin ang halamanan. Nawala sa kanila ang teritoryong ibinigay ng Diyos sa kanila. Kaya’t ang halamanan ng Eden ay naging simbolo ng masaganang buhay, at muling matutuklasan natin ang mga tema nito sa konsepto ng Lupang Pangako.

`Paano naunawaan ng mga patriyarka ang pangako ng lupain? (Tingnan ang Genesis 13:14, 15; Genesis 26:3, 24; Genesis 28:13.) Ano sa tingin mo ang kahulugan nito sa atin, bilang mga Adventista, na mamuhay bilang mga tagapagmana ng mga pangako (Hebreo 6:11–15)?`

Nang pumasok si Abraham sa lupain na ipinakita sa kanya ng Diyos, sa pamamagitan ng pananampalataya, ang lupain ay naging Lupang Pangako para sa kanya at sa kanyang mga lahi. Nanatili itong Lupang Pangako sa loob ng 400 na taon. Ang mga patriyarka ay hindi talaga nagmay-ari ng lupain; hindi ito kanila sa paraang maaari nila itong ipamana sa kanilang mga anak. Sa halip, ito ay pag-aari ng Diyos, tulad ng pag-aari Niya ang halamanan ng Eden. Kung paanong sina Adan at Eva ay walang ginawa upang maging karapat-dapat sa halamanan ng Eden, ang Israel ay wala ring ginawa upang maging karapat-dapat sa lupain. Ang Lupang Pangako ay isang kaloob mula sa Diyos batay sa Kanyang biyaya. Walang likas na karapatan o pag-angkin ang Israel upang angkinin ang lupain (Deuteronomio 9:4–6); iyon ay sa biyaya lamang ng Diyos na maaari nila itong angkinin.

Ang mga patriyarka ay mga tagapagmana ng mga pangako hanggang sa ang mga ito ay matupad. Tayo, bilang mga tagasunod ni Cristo, ay nagmana ng mas mabubuting pangako (Hebreo 8:6) na matutupad kung magiging “tagatulad kayo sa kanila na sa pamamagitan ng pananampalataya at ng pagtitiis ay nagmamana ng mga pangako” (Hebreo 6:12).