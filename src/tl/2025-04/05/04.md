---
title:  Pagpapaalis o Paglipol?
date:  28/10/2025
---

`Ihambing ang Exodo 23:28–30; Exodo 33:2; Exodo 34:11; Bilang 33:52; at Deuteronomio 7:20 sa Exodo 34:13; Deuteronomio 7:5; Deuteronomio 9:3; Deuteronomio 12:2, 3; at Deuteronomio 31:3, 4. Ano ang ipinakikita ng mga talatang ito tungkol sa layunin ng pananakop at lawak ng pagkawasak?`

Ang orihinal na layunin ng Diyos para sa mga Cananeo ay hindi paglipol kundi pagpapaalis. Ang pagsusuri sa mga talata na naglalarawan kung paano kailangang makilahok ang Israel sa mga labanan ng pananakop ay gumamit ng mga salita na tumutukoy sa pagpapaalis, pagpapalayas, at pagpapangalat na isinagawa laban sa mga naninirahan sa Lupang Pangako. Ang ikalawang grupo ng mga salita na nagpapahayag ng pagkawasak at tumutukoy sa Israel bilang paksa ng pagkilos ay higit na tumutukoy sa mga walang buhay na bagay, tulad ng mga artikulo ng pagsamba sa diyus-diyosan at mga bagay na itinalaga para sa pagkawasak. Maliwanag na ang mga lugar ng pagsamba sa diyus-diyosan at mga altar ang pangunahing sentro ng relihiyon ng mga Cananeo.

Ang banal na digmaan ay pangunahing nakatuon laban sa tiwaling kultura at lipunan ng Canaan. Upang maiwasan ang pagkahawa, kinailangan ng Israel na wasakin ang lahat ng mga elementong nagpapalaganap ng katiwalian. Gayunpaman, ang lahat ng naninirahan sa Canaan, at yaong mga indibiduwal na kumilala sa kapangyarihan ng Diyos bago o kahit sa panahon ng pananakop, ay nagawang makaligtas sa pamamagitan ng paglikas (Josue 2:9–14; ihambing sa Hukom 1:24–26). Ang tanging bahagi ng populasyon ng mga Cananeo na itinakda para sa paglipol ay yaong mga nagtago sa mga nakukutaang lungsod, matigas ang ulong nagpatuloy sa paghihimagsik laban sa plano ng Diyos para sa mga Israelita, at pinatigas ang kanilang mga puso (Josue 11:19, 20).

Gayunpaman, ito ay nagbabangon ng tanong: kung ang orihinal na layunin ng pagsakop sa Canaan ay palayasin ang mga naninirahan sa lupain at hindi upang lipulin sila, bakit kinailangan ng mga Israelita na pumatay ng napakaraming tao?

Ang pagsusuri ng mga teksto sa Biblia na nauugnay sa pagsakop sa Canaan ay nagpakita na ang orihinal na layunin ng pagsakop ay nagpapahiwatig ng pagpapaalis ng populasyon ng mga Cananeo. Subalit, ang karamihan sa mga Cananeo, tulad ng Faraon ng Ehipto, ay pinatigas ang kanilang mga puso at naging kaisa ng kanilang kultura na anupa’t ang pagwasak sa kanilang kultura ay nangangahulugan ding pagkawasak nila.

`Anong mga elemento ng iyong sariling karakter at mga nakagawian ang kailangang bunutin at wasakin?`