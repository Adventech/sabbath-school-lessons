---
title:  Malayang Pagpili
date:  29/10/2025
---

`Basahin ang Deuteronomio 20:10, 15–18; Deuteronomio 13:12–18; at Josue 10:40. Paano nakatutulong ang batas ng pakikidigma at ang pamamaraan laban sa isang bayan na sumasamba sa diyus-diyosan sa Israel, na ipinahayag sa Deuteronomio, upang tulungan tayong maunawaan ang mga limitasyon ng ganap na paglipol sa digmaang kinasangkutan ng mga Israelita?`

Ang tekstong Hebreo ay gumamit ng isang natatanging salita upang ilarawan ang pagkawasak ng mga tao sa digmaan: cherem. Ang salitang ito ay tumutukoy sa kung ano ang “ipinagbawal,” “isinumpa,” o “inialay sa paglipol.” Madalas na ito’y tumutukoy sa ganap at hindi mababagong pag-aalis ng mga tao, hayop, o walang-buhay na bagay sa eksklusibong nasasakupan ng Diyos, na sa konteksto ng digmaan, kadalasang nagsasangkot ng kanilang paglipol. Ang konsepto at pagsasanay ng cherem bilang lubusang paglipol ng tao sa digmaan ay kailangang maunawaan sa konteksto ng pakikipaglaban ni Yahweh sa mga kosmikong puwersa ng kasamaan, kung saan ang Kanyang karakter at reputasyon ay nakataya.

Muli, mula nang lumitaw ang kasalanan sa mundo, wala nang neutrality: ang isang tao ay nasa panig ng Diyos o laban sa Kanya. Ang isang panig ay humahantong sa buhay, buhay na walang hanggan, at ang kabila ay patungo sa kamatayan, kamatayang walang hanggan.

Ang pagsasagawa ng ganap na paglipol ay naglalarawan ng matuwid na paghatol ng Diyos laban sa kasalanan at kasamaan. Ibinigay ng Diyos nang natatangi ang pagpapataw ng bahagi ng Kanyang paghatol sa Kanyang piniling bansa, ang sinaunang Israel. Ang pagtatalaga sa pagkawasak ay nasa ilalim ng mahigpit na teokratikong pamamahala ng Diyos, limitado sa isang tiyak na panahon ng kasaysayan—ang pananakop—at sa isang malinaw na tinukoy na heograpikong lugar, ang sinaunang Canaan. Gaya ng nakita natin sa pag-aaral kahapon, yaong mga nasa nauukol sa pagkawasak ay paulit-ulit na naghimagsik laban sa mga layunin ng Diyos at hayagang sinuway ang mga ito at hindi kailanman nagsisi. Samakatuwid, ang pasya ng Diyos na puksain sila ay hindi padalos-dalos ni makabansa.

Bukod pa rito, tatanggapin din ng Israel ang katulad na paghatol kung sila’y magpapasyang yakapin ang katulad na pamumuhay ng mga Cananeo (ihambing sa Deuteronomio 13). Kahit na tila ang mga grupo sa magkabilang panig ng banal na digmaan ay paunang tinukoy (ang mga Israelita ay magmamana ng lupa at ang mga Cananeo ay dapat lipulin), may posibilidad na lumipat mula sa isang panig patungo sa kabila, tulad ng makikita sa mga kaso nina Rahab, Acan, at ang mga Gibeonita.

Ang mga tao ay hindi basta-basta binigyan ng proteksyon o itinakda sa pagkawasak. Ang mga nakinabang mula sa relasyon kay Yahweh ay maaaring mawalan ng kanilang pribilehiyong katayuan sa pamamagitan ng paghihimagsik, at ang mga itinakda sa pagkawasak ay maaaring magpasakop sa awtoridad ni Yahweh at mabuhay.

`Ano ang mga espirituwal na implikasyon ng pagsalungat ng mga Cananeo sa Diyos para sa ating konteksto ngayon? Ibig sabihin, ano ang mga kahihinatnan ng ating malayang pagpili para sa atin bilang mga indibiduwal?`