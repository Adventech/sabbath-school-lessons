---
title:  Ang Prinsipe ng Kapayapaan
date:  30/10/2025
---

`Paano inilarawan ng mga sumusunod na talata ang kinabukasang iniisip ng Diyos para sa Kanyang bayan? Isaias 9:6; Isaias 11:1–5; Isaias 60:17; Hoseas 2:18; Mikas 4:3.`

Bagama’t ang pangunahing tuon ng aralin sa linggong ito ay naglalaman ng mga iniutos at tinutulungan ng Diyos na digmaan sa Lumang Tipan, kailangan nating banggitin ang presensya ng isa pang tema na kasing halaga nito sa propetikong mga sulat ng Lumang Tipan. Ito ay ang hinaharap na pangitain ng mapayapang panahon ng Mesiyas. Ang Mesiyas ay inilalarawan bilang “Prinsipe ng Kapayapaan” (Isaias 9:6). Siya ay magdadala ng isang kaharian na pinapangibabawan ng kapayapaan, kung saan ang leon at ang tupa ay nanginginaing magkakasama (Isaias 11:1–8), kung saan walang maninira o mananakit (Isaias 11:9), at kung saan ang kapayapaan ay nangangasiwa (Isaias 60:17) at dadaloy tulad ng isang ilog (Isa. 66:12).

`Basahin ang 2 Hari 6:16–23. Anong mga pananaw ang ibinibigay ng kuwentong ito tungkol sa mas malalim na mga layunin ng Diyos para sa Kaniyang bayan at sangkatauhan?`

Isaalang-alang ang kuwento ng pagpapakain sa Siryanong hukbo sa pagkukusa ni Eliseo. Sa halip na paslangin sila (2 Hari 6:22), ipinakita niya sa kanila ang pinakamataas na mithiin, ang kapayapaan, na palaging nais ng Diyos para sa Kanyang bayan. Mahalagang mapansin na si Eliseo ay ganap na may kamalayan sa pagiging nakahihigit ng hukbong hindi nakikita na nakapaligid sa kaaway (2 Hari 6:17). Bagaman kasangkot ang Diyos sa isang kosmikong labanan na nakaapekto rin sa ating planeta, ang panghuling layunin ng pagtubos ay hindi isang walang-katapusang labanan o gawing alipin magpakailanman ang kaaway, kundi upang makamit ang walang hanggang kapayapaan. Kung paanong ang karahasan ay nagbubunga ng karahasan (Mateo 26:52), ang kapayapaan ay nagbubunga rin ng kapayapaan. Nagtatapos ang kuwento sa pagsasabing “At ang mga taga-Siria ay hindi na sumalakay pa sa lupain ng Israel” (2 Hari 6:23).

`Isipin ang lahat ng paraan kung paanong tayo, sa pamamagitan ng pagsisikap na tularan si Jesus, ay magiging mga kasangkapan ng kapayapaan. Kamusta naman sa iyong sariling buhay sa ngayon? Sa anong mga paraan, sa anumang tunggalian na iyong kinahaharap, maaari kang maging kasangkapan ng kapayapaan sa halip na tunggalian?`