---
title:  Ang Kataas-taasang Hukom
date:  27/10/2025
---

`Basahin ang Genesis 18:25; Awit 7:11; Awit 50:6; Awit 82:1; Awit 96:10; at 2 Timoteo 4:1, 8. Ano ang sinasabi ng mga talatang ito tungkol sa moral na karakter ng Diyos? Paano nakatutulong ang papel ng Diyos bilang hukom ng sansinukob sa ating pag-unawa sa usapin ng banal na digmaan?`

Ang kabanalan ng karakter ng Diyos ay nangangahulugang hindi Niya kayang tiisin ang kasalanan. Siya ay matiisin. Subalit, ang kasalanan ay dapat umani ng huling bunga nito, na kamatayan (Roma 6:23). Idineklara ni Yahweh ang digmaan laban sa kasalanan, hindi alintana kung saan ito matatagpuan, sa Israel man o sa mga Cananeo. Ang Israel ay hindi napabanal sa pamamagitan ng pakikilahok sa mga banal na digmaan, at gayon din ang ibang mga bansa (Deuteronomio 9:4, 5; Deuteronomio 12:29, 30) bagaman silaâ€™y naging kasangkapan ng paghatol ni Yahweh laban sa Kanyang piniling bansa. Hindi tulad ng ibang mga bayan sa sinaunang Malapit na Silangan, naranasan ng mga Israelita ang kabaligtaran ng banal na digmaan, kung saan hindi nakipaglaban ang Diyos para sa kanila kundi laban sa kanila, at pinahintulutan ang kanilang mga kaaway na apihin sila (ihambing sa Josue 7).

Ang buong konsepto ng banal na digmaan ay mauunawaan lamang kung titingnan ito sa liwanag ng pagkilos ng Diyos bilang hukom. Sa ganitong pananaw, ang mga digmaan ng Israel para sa pananakop ay nagkakaroon ng ganap na naiibang katangian. Kaiba sa mga imperyalistikong digmaan para sa pansariling pagpapalawak ng kapangyarihan, na karaniwan sa sinaunang mundo (at maging sa ating panahon ngayon), ang mga digmaan ng Israel ay hindi para magdulot ng kaluwalhatian para sa kanilang sarili, kundi upang maitatag ang katarungan at kapayapaan ng Diyos sa lupain. Samakatuwid, sa kaibuturan ng pag-unawa sa konsepto ng banal na digmaan ay nakatayo ang konsepto ng pamamahala at soberanya ng Diyos, na siyang nakasalalay sa larawan ng Diyos bilang mandirigma, katulad ng sa larawan ng Diyos bilang hari o hukom.

Si Yahweh bilang mandirigma ay Siya ring hukom na nakatalaga upang ipatupad, patatagin, at panatilihin ang panuntunan ng batas, na sumasalamin sa Kanyang karakter. Ang larawan ng Diyos bilang mandirigma, katulad ng pagiging hukom at hari, ay nagpapatunay na hindi Niya papayagan ang paghihimagsik laban sa Kanyang itinakdang kaayusan magpakailanman.

Pagbulay-bulayan ang Diyos bilang matuwid na hukom na hindi maaaring suhulan o maimpluwensiyahan ng pagkiling. Paanong ang isang Diyos na hindi magpapabaya nang walang hanggan sa kasalanan, pang-aapi, pagdurusa ng mga inosente, at pananamantala sa mga naaapi ay bahagi ng ebanghelyo?