---
title:  Komento ng Guro
date:  26/12/2025
---

### Unang Bahagi: Pangkalahatang-ideya

**Susing Talata:** Josue 24:15

**Pokus ng Pag-aaral:** Josue 24; Genesis 12:7; Deuteronomio 17:19; Deuteronomio 5:6; 1 Hari 11:2, 4; 2 Timoteo 4:7, 8

**Panimula**

Ang aklat ni Josue ay nagtatapos sa isang talumpati kung saan hinihikayat ni Josue ang bayan na manindigan. Matapos ang isang mahaba at masiglang buhay, handa na si Josue na tapusin ang kanyang misyon. Sa unang bahagi ng talumpati, ang mga salita ni Josue ay mga salita ni Yahweh, na isinasalaysay ang ginawa ng Diyos para sa Israel mula sa pagtawag kay Abraham (Josue 24:1–13). Sa paggamit ng 19 na pandiwa sa unang panauhan, pinatitibay ng Diyos ang papel ng Israel sa misyong ito, na kabaliktaran sa paulit-ulit na paggamit ng pangalawang panauhan na “kayo/inyong” upang ilarawan ang Israel.

Ang ikalawang bahagi ng talumpati ay nagsisimula sa pang-abay na “ngayon” (atta), na nagpapakilala ng huling pagtawag ni Josue para sa kasalukuyang tugon, isang panawagan sa bayan na gamitin ang kanilang kalayaan sa pagpili. Kasunod nito ang isang seremonya ng pagpapanibago ng tipan, kung saan dalawang saksi ang itinayo: ang mga tao mismo at isa pang batong alaala. Inuulit pa rin ang katapusan ng Deuteronomio, ang pag-uusap sa pagitan ni Josue at ng mga tao ay nagtatakda ng tensyon sa pagitan ng dalawang direksyon: isa patungo sa pagsunod, katatagan, at pagkakaisa, at isa patungo sa hindi pagkamatapat, kawalang-katiyakan, at pagwawatak-watak. Sa mahalagang puntong ito nakasalalay ang bawat desisyon ng indibiduwal. Maliwanag na ipinakikita ni Josue ang kanyang pagpili sa gitna ng kabanata: “ ‘ngunit sa ganang akin at sa aking sambahayan, kami ay maglilingkod sa PANGINOON’ ” (Josue 24:15).

Nagtatapos ang aklat ng Josue sa tatlong libingan (Josue 24:29–33). Ang tala tungkol sa huling lugar ng pamamahinga ng mga labi ni Jose ay nagdadala ng pagtatapos sa isang siklo na nagsimula sa Genesis. Katulad ng kamatayan nina Aaron at Moises sa Deuteronomio, ang mga kamatayan nina Josue at Eleazar ay nagtatakda ng katapusan ng isang panahon. Sa bagong panahong ito ng kawalang-katiyakan, maaasahan ng Israel ang hindi natitinag na katapatan ng Diyos sa Kanyang mga pangako

### Ikalawang Bahagi: Komentaryo

**Sa Shekem Muli**

Sa Biblia, ang heograpiya ay teolohiya rin. Ang paraan ng Diyos sa pagdadala sa Israel sa Shekem para sa pagpapanibago ng tipan ay hindi isang pagkakataon lamang. Maraming siglo bago pa ito nangyari, naroroon si Jacob sa Shekem nang magpakita ang Diyos sa kanya at inutusan siyang pumunta sa Bethel (Genesis 35:1). Bilang paghahanda sa kanilang paglalakbay, hinimok ni Jacob ang kanyang sambahayan na “ ‘Alisin ninyo ang mga banyagang diyos na nasa inyo, at maglinis kayo ng inyong sarili, at palitan ninyo ang inyong mga suot’ ” (Genesis 35:2). Sumunod ang mga tao, ibinigay ang kanilang mga banyagang diyos at mga palamuti, na inilibing sa ilalim ng isang puno ng ensina. Bilang resulta, ang takot sa Diyos ay bumangon sa mga taga-Canaan hanggang sa dumating si Jacob sa Bethel upang magtayo ng dambana bilang paggalang kay Yahweh (Genesis 35:3–7). Sa Bethel, muling pinagtibay ng Diyos ang Kanyang pangako kay Jacob sa pamilyar na mga salita: “ ‘Ako ang Diyos na Makapangyarihan sa lahat. Ikaw ay lumago at magpakarami; isang bansa at maraming mga bansa ang magmumula sa iyo, at mga hari ay magmumula sa iyo. Ang lupaing ibinigay ko kina Abraham at Isaac ay ibibigay ko sa iyo at sa iyong lahi pagkamatay mo’ ” (Genesis 35:11, 12).

Gayundin, itinataguyod ni Josue ang isang espirituwal na pagpapanumbalik, na muling pinagtitibay ang katapatan ng Diyos sa Kanyang mga pangako. Nakatayo sa mga itinagong diyos, pinaalalahanan ni Josue ang Israel tungkol sa panganib ng idolatriya at ang kahalagahan ng pagiging tapat. Sa puntong ito, ang mga anak ni Israel ay nasa parehong mahalagang pagpili. Ang Shekem ay isang lugar ng desisyon, isang lugar upang tingnan ang hinaharap, nang hindi kinalilimutan ang nakaraan. Ang ganitong pagpili ay magtatakda hindi lamang ng indibiduwal, kundi pati na rin ng pangkalahatang kapalaran ng Israel. Ang pagtanggal ng mga banyagang diyos sa Shekem ay pinagtitibay ang natatanging pagkakakilanlan ng sambahayan ni Jacob. Ang isyu sa panahon ni Josue ay kung mananatili ba silang Israel o hindi.

**Ako o Kami?**

Isa sa mga pagkakaiba sa pananaw ng modernong Kanluraning lipunan at ng lipunan sa mundo ng Biblia ay ang kaugnayan sa pagitan ng indibiduwal at ng kabuuang personalidad ng isang grupo. Sa mga temporal na termino, ang mga personal na desisyon ay palaging isinasaalang-alang kaugnay ng buong pamayanan. Ang pananaw na ito ay makikita sa Josue 24:6, kung saan sinabi ng Diyos, “ ‘At inilabas Ko ang inyong mga ninuno sa Ehipto, at kayo’y dumating sa dagat’ ” (idinagdag ang pagdidiin), kahit na marami sa mga nakikinig noon ay hindi pa ipinanganak noong naganap ang Exodo.

Si Wheeler Robinson ang unang iskolar na naglapat ng konsepto ng “pangkalahatang pagkakakilanlan” sa teskto ng Biblia. Ang konseptong ito, na nagmula sa Ingles na batas, ay tumutukoy sa “katotohanang ang isang grupo o katawan ay maaaring ituring na isang indibiduwal sa legal na pananaw, taglay ang mga karapatan at tungkulin ng isang indibiduwal.”—J. W. Rogerson, “Corporate Personality,” The Anchor Bible Dictionary (New York: Doubleday, 1992), p. 1156. Ginamit ni Robinson ang salitang ito sa dalawang kahulugan: pangkalahatang pananagutan at pangkalahatang representasyon. Bagama’t binatikos dahil sa kakulangan ng katiyakan at paggamit ng (ngayong) hindi na napapanahong mga prinsipyong antropolohikal, hindi dapat lubusang balewalain ang kanyang ideya. Sa pag-aaral ng Biblia, ang konsepto niya ay mas angkop nang tinutukoy bilang “pangkalahatang pagkakaisa,” na nangangahulugang “salitan o tumutugong ugnayan sa pagitan ng indibiduwal at ng komunidad na umiral sa isipan ng mga Semita. Ang kilos ng isang indibiduwal ay hindi lamang personal na kilos, sapagkat ito’y may epekto sa komunidad, at gayundin naman, ang komunidad ay may epekto sa indibiduwal. Madalas na ang indibiduwal ay kumakatawan sa komunidad, at ang komunidad ay kumakatawan sa indibiduwal.”—G. K. Beale, The Right Doctrine From the Wrong Texts? Essays on the Use of the Old Testament in the New (Grand Rapids, MI: Baker Academic, 1994), p. 37.

Ang pangkalahatang pagkakaisa ay hindi lamang isang hindi mapapasubaliang reyalidad sa likod ng tekstong biblikal—at patuloy na umiiral sa maraming lipunan na binibigyang-diin ang pagiging magkakaugnay, pagsunod, at matibay na pagkakakilanlan bilang isang pamilya—kundi isa rin itong pangunahing batayan ng biblikal na tipolohiya. Sa katunayan, ito ay nasa sentro ng ebanghelyo. Sa negatibong bahagi, bagaman hindi tayo personal na responsable sa kasalanan ni Adan, binuksan ng kanyang pagkabigo ang pintuan sa kasamaan, na tanging si Cristo lamang ang ganap na nakapigil sa isang mauunawaang paraan. Ayon kay Pablo, “Kaya’t kung paanong sa pamamagitan ng isang tao ay pumasok ang kasalanan sa sanlibutan, at sa pamamagitan ng kasalanan ay ang kamatayan, kaya’t dumating sa lahat ng mga tao ang kamatayan, sapagkat ang lahat ay nagkasala” (Roma 5:12). Sa positibong bahagi, ang tagumpay ni Cristo bilang bagong Adan, ang kinatawan ng bagong sangkatauhan, ay nagdala ng impluwensya ng kabutihan at ng posibilidad ng tagumpay para sa lahat: “ang isa ay namatay para sa lahat; kaya’t ang lahat ay namatay” (2 Corinto 5:14). Pinuri ni Pablo ang ideyang ito sa pagsasabing: “Kaya’t kung paanong sa pamamagitan ng isang pagsuway ay dumating ang kahatulan sa lahat ng mga tao; gayundin naman sa pamamagitan ng isang matuwid na gawa ay dumating sa lahat ng mga tao ang pag-aaring-ganap at buhay” (Roma 5:18).

**Indibiduwal na Kalayaan**

Sa konteksto ng panandaliang mga pagpapala at sumpa ng tipan, hindi kailanman nakitungo ang Diyos sa Kanyang bayan nang paisa-isa. Ang imahe ng iglesya bilang katawan ni Cristo sa Bagong Tipan ay nakaugat sa ganitong pang-unawa sa lipunan. Sa Lumang Tipan, ang kabuuan ng mga indibiduwal na desisyon ay palaging may epekto sa buong bayan. Makikita ang konseptong ito sa panalangin ni Daniel, kung saan humingi siya ng kapatawaran para sa mga kasalanang hindi niya personal na ginawa (Daniel 9).

Gayunpaman, malinaw na pinagtitibay ng Kasulatan ang halaga ng indibiduwal na kalayaan. Ayon kay Ezekiel, “Ang taong nagkasala ay mamamatay. Ang anak ay hindi magdurusa dahil sa kasamaan ng ama, ni ang ama ay magdurusa dahil sa kasamaan ng anak. Ang katuwiran ng matuwid ay sasakanya, at ang kasamaan ng masama ay sasakanya” (Ezekiel 18:20; ihambing sa Deuteronomio 24:16). Mula sa isang walang-hanggang pananaw, haharapin tayo ng Diyos bilang mga indibiduwal. Maaari nating maranasan ang mga bunga ng kasalanan ng iba, ngunit hindi natin papasanin ang kanilang kasalanan.

Ang huling talumpati ni Josua ay nagpapakita ng tensyon sa pagitan ng pangkalahatan at indibiduwal na pagkakakilanlan. Bagaman nasa isang pangkalahatang diwa, binanggit niya ang mga gawa ng pagtubos ng Diyos sa nakaraan at tinukoy ang Kanyang mga gawa ng paghatol sa hinaharap, ngunit ang kanyang panawagan ay nakatuon sa indibiduwal. Ang indibiduwal na kalayaang ito ay dapat maunawaan sa loob ng tipan. Sa katunayan, ang kalayaan na walang anyo ay isang kawalan. Maaaring magpasya ang isang tao kung magpapakasal, ngunit sa sandaling sumang-ayon siyang magpakasal, siya ay nakatali sa mga limitasyon ng tipan ng pag-aasawa. Sa praktikal na kahulugan, ang kalayaang walang pagpipigil ay nauuwi sa pagkaalipin.

Sa wika ng Biblia, mahalagang tandaan na ang pagpapalaya mula sa pagkaalipin ay tinutukoy bilang pagtubos, hindi simpleng kalayaan. Nang nilisan ng Israel ang Ehipto, hindi lang ito tungkol sa kakayahang pumili kung maglilingkod sila o hindi, kundi sa kalayaang pumili kung kanino sila maglilingkod. Sa katunayan, “Ang hamon ni Josue ay nagpapatibay sa katotohanan na ang mga naging bahagi ng Israel ay yaong pinili at iniligtas ni Yahweh. Ang mga nananatiling bahagi ng Israel ay yaong pumili at naglingkod kay Yahweh.”—Mark Ziese, Joshua (Joplin, MO: College Press Publishing Company, 2008), p. 383. Sa ganitong diwa, “Ang kalayaan ay ang kalagayang lumilitaw matapos kumilos ang Diyos upang alisin ang lahat ng hadlang—panlipunan, espirituwal (kasalanan at kamatayan), pang-ekonomiya, at institusyonal—na humahadlang sa ating layunin bilang nilikha. Ang layuning ito ay upang makilala, mahalin, sambahin, at tamasahin ang Diyos magpakailanman.”—Esau McCaulley, “Freedom,” sa Douglas Mangum, ed., The Lexham Theological Wordbook, Logos Edition (Bellingham, WA: Lexham, 2014).

Ang kalayaan ay ang pinakamakapangyarihang kaloob na ibinigay ng Diyos sa Kanyang mga nilikha. Gayunpaman, tulad ng ipinakikita ng kasaysayan ng tao, ito rin ang pinakamapanganib sapagkat maaari itong magamit nang mali, na may matitinding kahihinatnan. Ang Diyos ay pag-ibig, at walang tunay na pag-ibig kung walang kalayaan. Samakatuwid, ang tanong ay hindi kung tayo ay may kalayaan, kundi kung paano natin gagamitin ang kahanga-hangang kaloob na ito. Ang tanong na ito ay tinatalakay sa katapusan ng aklat ni Josue.

### Ikatlong Bahagi: Aplikasyon sa Buhay

**Ang Hamon ng Kalayaan**

Hindi madaling maging malaya. Ipinakikita ito sa kasaysayan ng Israel, na inakay ng Diyos sa ilang upang matutunan ang tunay na kahulugan ng kalayaan. Bagaman ang panahong ito ay humaba, ang paaralan sa disyerto ay hindi dapat tumagal ng higit sa isang taon at kalahati—ito ang panahon mula sa Paglabas hanggang sa pagdating sa Kadesh Barnea. (Exodo19:1; Bilang 10:11; Deuteronomio 1:2).

Bakit kailangan nating matutunang gamitin ang kalayaan?

Kung ikaw ay isang magulang, pag-isipan kung paano mo maituturong gamitin ng iyong mga anak ang kanilang kalayaang magpasya. Talakayin ang iyong mga ideya.

Paano makatutulong ang mahihirap na sitwasyon sa ating pagkatuto?

**Pagsamba sa Diyus-diyosan Ngayon**

Pag-isipan ang sumusunod na kahulugan ng isang diyus-diyosan na iminungkahi ni Martin Luther sa kanyang paliwanag tungkol sa unang utos sa kanyang Large Catechism: “Ang pagtitiwala at pananampalataya ng puso ang siyang lumilikha ng tunay na Diyos o diyus-diyosan. . . . Anuman ang pinanghahawakan at pinagtitiwalaan ng iyong puso, iyon talaga ang iyong Diyos.”—Martin Luther, Luther’s Large Catechism, isinalin ni John Nicholas Lenker (Minneapolis, MN: Luther Press, 1908), p. 44. Ang pagsamba sa diyus-diyosan ay isang pangunahing katangian ng kultura noong panahon ng Biblia. Tunay nga, ito ay isang patuloy na panganib sa bayan ng Diyos, na sa huli ay humantong sa pagkabihag ng Israel at Juda.

Bagaman, bilang isang Seventh-day Adventist, hindi ka sumasamba sa mga estatwa ng mga diyos, paano pa rin maaaring maging banta sa iyong pananampalataya ang idolatriya?

**Ang Wakas**

Tulad ng Deuteronomio, nagtatapos ang aklat ng Josue sa isang pagtukoy sa mga lugar ng libingan. Tila kakaiba na tapusin ang isang aklat na pangunahing tungkol sa mga tagumpay gamit ang ganitong detalye.

1. Bakit sa tingin mo natapos ang aklat sa ganitong paraan?
2. Anong mensahe ang ipinahahayag ng Diyos tungkol sa katangian ng pamumuno at ang Kanyang patuloy na pamamahala sa kasaysayan?
3. Paano maaaring makaapekto ang mensaheng ito sa iyong pananaw sa pamumuno at sa paggabay ng Diyos sa iglesya?