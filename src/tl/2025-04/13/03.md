---
title:  Sa Katapatan at Katotohanan
date:  22/12/2025
---

`Ano ang pakiusap ni Josue sa mga Israelita na gawin? (Josue 24:14, 15). Ano ang kahulugan ng maglingkod sa Panginoon nang may katapatan at katotohanan?`

Malinaw na ipinapahayag ng apela ni Josue na ang Israel ay kailangang magpasya kung sila, sa pamamagitan ng katapatan sa kanilang Lumikha, ay panatilihin ang kanilang natatanging pagkakakilanlan at mamuhay sa lupain, o muling maging kapareho ng maraming mapagsamba sa diyos-diyosan na mga bayan, na walang malinaw na pagkakakilanlan, layunin, o misyon. Ang pagpili ay nasa kanila.

Ang apela ni Josue ay may dalawang bahagi: Dapat matakot ang Israel sa Panginoon at paglingkuran Siya “sa katapatan at katotohanan.” Ang pagkatakot sa Panginoon ay hindi nangangahulugang isang buhay ng patuloy na panginginig at emosyonal na kawalang-katiyakan. Sa halip, ito ay tumutukoy sa paggalang at paghanga na nagmumula sa pagkilala sa hindi masukat na kadakilaan, kabanalan, at kawalang-hanggan ng Diyos sa isang banda, at ang ating kaliitan, kasalanan, at limitasyon sa kabilang banda. Ang pagkatakot sa Diyos ay isang patuloy na kamalayan ng bigat ng Kanyang mga hinihiling, isang pagkilala na Siya ay hindi lamang ang ating makalangit na Ama kundi pati ang ating Banal na Hari. Ang ganitong kamalayan ay aakay sa isang buhay ng pagsunod sa Diyos (Levitico 19:14; Levitico 25:17; Deuteronomio 17:19; 2 Hari 17:34). Habang ang “takot” ay naglalarawan ng panloob na saloobin na dapat maglarawan sa isang Israelita, ang praktikal na resulta ng paggalang sa Diyos ay ang paglilingkod.

Ang paglilingkod na kailangan sa Israel ay inilalarawan ng dalawang Hebreong salita: “sa katapatan” at “sa katotohanan.” Ang unang salita (tamim) ay karaniwang ginagamit bilang pang-uri upang ilarawan ang pagiging perpekto ng alay na hayop. Ang ikalawang salita na naglalarawan sa paglilingkod ng Israel ay “katotohanan,” o “pagiging tapat” (Hebreo _’emet_). Ang salitang ito ay karaniwang nagpapahiwatig ng pagiging palagian at pagiging matatag. Madalas itong tumutukoy sa Diyos, na ang likas na katangian ay likas na may katapatan, na ipinakita sa Israel.

Ang isang tapat na tao ay yaong maaasahan at mapagkakatiwalaan. Ang totoo, hinihiling ni Josue sa Israel na ipakita ang parehong katapatan sa Diyos na ipinakita ng Diyos sa Kanyang bayan sa kabuuan ng kanilang kasaysayan. Hindi lamang ito panlabas na pagsunod sa mga hinihingi ng Diyos, kundi isang patunay ng buo at walang kahati na katapatan ng puso. Ang kanilang mga buhay ay dapat sumasalamin ng pasasalamat sa Diyos para sa lahat ng Kanyang ginawa para sa kanila. Ganito rin dapat tayo makipag-ugnayan kay Jesus sa ating panahon.

`Ano ang ibig sabihin para sa iyo ng paglilingkod sa Panginoon “sa katapatan” at “sa katotohanan”? Ano ang ilan sa mga bagay na nakakaabala sa iyong buhay na pumipigil sa iyong ganap na debosyon sa Diyos?`