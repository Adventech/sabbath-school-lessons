---
title:  Naroon Ka!
date:  21/12/2025
---

“Tinipon ni Josue ang lahat ng mga lipi ng Israel sa Shekem, at tinawag ang matatanda ng Israel at ang kanilang mga pinuno, mga hukom, mga tagapamahala; at sila’y humarap sa Diyos” (Josue 24:1).

Ang Shekem ay ang lugar kung saan nagtayo ng dambana si Abraham pagdating niya sa lupain, at kung saan unang ibinigay ng Diyos sa kanya ang pangako tungkol sa lupain (Genesis 12:7). Ngayon, nang matupad na ang mga pangakong ibinigay kay Abraham, muling pinagtibay ng Israel ang tipan nila sa Diyos sa mismong lugar kung saan unang ibinigay ang pangako. Ang pahayag ni Josue ay tumutukoy sa mga salita ni Jacob na “alisin ninyo ang ibang mga diyos na nasa gitna ninyo” (Josue 24:23; ihambing sa Genesis 35:2–4). Ang lokasyon mismo ng pangyayari ay nagpapahayag ng panawagan na ipakita ang lubos na katapatan sa Panginoon, na itakwil ang lahat ng ibang “diyos.”

`Basahin ang Josue 24:2–13. Ano ang pangunahing layunin ng mensahe ng Diyos sa Israel?`

Ang Diyos ang pangunahing tauhan sa muling pagbabalik-tanaw sa nakaraan: “Kinuha ko,” “ibinigay Ko,” “sinugo Ko,” “sinalot Ko,” “Aking ginawa,” “inilabas Ko,” “Gayon Ko kayo iniligtas,” at iba pa. Ang Israel ay hindi ang pangunahing tauhan ng kwento kundi ang layunin nito. Ang Diyos ang lumikha sa Israel. Kung hindi nakialam ang Diyos sa buhay ni Abraham, sila ay maglilingkod sa mga parehong diyos-diyosan. Ang pag-iral ng Israel bilang isang bansa ay hindi dahil sa mga ninuno nito kundi sa natatanging gawa ng biyaya ng Diyos. Ang katotohanan na ang mga Israelita ay naninirahan sa lupa ay hindi dahilan para magyabang kundi ito mismo ang dahilan kung bakit sila dapat maglingkod sa Diyos.

Ang pananalita ng Panginoon ay naglalaman ng limang beses na pagbabago sa pagitan ng “kayo” at “sila” (ang mga ninuno). Ang mga ninuno at ang henerasyong naroon sa Shekem ay itinuring bilang isa. Sinisikap ni Josue na ipakita na sinabi na ni Moises sa Deuteronomio 5:3, na hindi ginawa ng Panginoon ang tipan para lamang sa mga ninuno kundi para sa lahat ng naroon sa sandali ng talumpati ni Josue. Ang karamihan sa mga naroroon ay hindi nakaranas ng Exodo. Hindi “lahat” sa kanila ay naroon sa Horeb. Subalit sinasabi ni Josue na naroon silang lahat. Sa madaling salita, ang mga aral ng nakaraan ay dapat isabuhay ng bawat bagong henerasyon. Ang Diyos na kumilos para sa mga ninuno noon ay handang kumilos para sa kasalukuyang henerasyon.

`Ano ang mga paraan upang tayo, bilang isang iglesya, ay magkaroon ng mas malinaw na pagkaunawa sa ating sama-samang responsibilidad; ibig sabihin, maunawaan ang ideya na ang ating mga ginagawa ay may epekto sa bawat isa sa iglesya?`