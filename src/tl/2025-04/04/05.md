---
title:  Ipaglalaban Kayo ng Panginoon
date:  22/10/2025
---

`Ayon sa Exodo 14:13, 14, 25, ano ang orihinal at pinakamainam na plano ng Diyos ukol sa pagiging kasangkot ng mga Israelita sa digmaan?`

Sa sandaling iyon ng krisis, nang ang mga tao ng Israel ay napilitang humarap sa isang pisikal na balakid, “Sinabi ni Moises sa bayan, ‘Huwag kayong matakot, magpakatatag kayo, at masdan ninyo ang pagliligtas ng PANGINOON na Kanyang gagawin sa inyo ngayon; sapagkat ang mga Ehipcio na inyong nakikita ngayon ay hindi na ninyo muling makikita kailanman. Ipaglalaban kayo ng PANGINOON at ang dapat lamang ninyong gawin ay manahimik’ ” (Exodo 14:13, 14). Ayon sa salaysay ng Biblia, pati ang mga Ehipcio mismo ay naunawaan ang katotohanang iyon: “Kanyang nilagyan ng bara ang gulong ng kanilang mga karwahe kaya’t ang mga iyon ay hirap na hirap sa pag-ikot; kaya’t sinabi ng mga Ehipcio, ‘Takbuhan na natin ang Israel, sapagkat ipinaglalaban sila ng PANGINOON laban sa mga Ehipcio’ ” (Exodo 14:25).

Ang mahimalang pagkilos ng Diyos para sa mga walang kalaban-labang Israelita, na walang kasanayan sa pakikidigma, ay naging huwaran. Ang Exodo ang nagsilbing modelo, ang pamantayan ng pagkilos ng Diyos para sa kapakanan ng Israel. Dito, hindi lamang si Yahweh ang nakipaglaban, kundi inatasan pa ang Israel na huwag lumaban (Exodo 14:14). Ang Diyos ang mandirigma; sa Kanya ang pagkukusa. Siya ang nagtatakda ng estratehiya, nagtatakda ng mga paraan, at nangangasiwa sa kampanya. Kung hindi lalaban si Yahweh para sa Israel, wala silang posibilidad na magtagumpay.

Binibigyang-kahulugan ito ni Ellen G. White bilang pagpapahayag na ang Diyos ay “hindi naglayon na makamtan nila ang lupang pangako sa pamamagitan ng pakikidigma, kundi sa pamamagitan ng pagpapasakop at lubos na pagsunod sa Kanyang mga utos.”—Ellen G. White, The Signs of the Times, Setyembre 2, 1880. Tulad ng kanilang paglaya mula sa Ehipto, ang Diyos ang makikipaglaban para sa kanilang mga laban. Ang kailangan lamang nilang gawin ay manatiling tumindig at saksihan ang Kanyang makapangyarihang pagkilos.

Ang kasaysayan ay nagpapakita na kapag ang Israel ay may sapat na tiwala sa Diyos, hindi nila kinakailangang makipaglaban (tingnan ang 2 Hari 19; 2 Cronica 32; Isaias 37).

Sa pinakamainam na plano ng Diyos, hindi kailanman kinakailangang makipaglaban ang Israel para sa kanilang sarili. Kaya pinahintulutan ng Diyos na makilahok sila sa digmaan laban sa mga Cananeo ay dahil sa kanilang kawalang-paniniwala, na kanilang ipinakita pagkatapos ng Exodo. Kung paanong hindi nila kailangang humawak ng kahit isang espada laban sa mga Ehipcio sa panahon ng Exodo ay hindi rin nila kinakailangang makipaglaban sa pagsakop sa Canaan (Deuteronomio 7:17–19).

`“Kung hindi nagreklamo ang mga anak ni Israel laban sa Panginoon, hindi sana pinahintulutan ng Diyos na makipagdigma ang kanilang mga kaaway laban sa kanila.” —Ellen G. White, The Story of Redemption, p. 134. Paano maaaring makaapekto ang mga pagrereklamo sa ating mga buhay ngayon?`