---
title:  Komento ng Guro
date:  24/10/2025
---

### Unang Bahagi: Pangkalahatang-ideya

**Susing Talata:** Josue 10:14

**Pokus ng Pag-aaral:** Josue 5:13–15; Isaias 37:16; Apocalipsis 12:7–9; 5 Deuteronomio 32:17; Exodo 14:13, 14; Josue 6:15–20

**Panimula**

Walang duda na ang aklat ng Josue ay isang aklat ng digmaan. Gayunpaman, ang direktang pakikisangkot ng Diyos sa pananakop ng Canaan ay lubos na nakaapekto sa likas ng digmaang ito, na tinatawag ng ilan bilang isang “banal na digmaan.” Para sa mga nakaranas ng lupit ng digmaan, maaaring nakababahala ang pagsasama ng “digmaan” at “banal.” Para naman sa maraming Kristiyano, mas mahirap tanggapin ang paglalarawan sa Diyos bilang isang mandirigma na hindi lamang nag-utos sa Israel na lumusob laban sa mga Cananeo at iba pang mga bansa kundi nakipaglaban din para sa kanila. Sa linggong ito, susubukan nating pag-aralan ang sensitibo at kontrobersyal na paksang ito.

Ang ating pag-aaral sa paksang ito ay may dalawang bahagi. Ang unang bahagi ay may kinalaman sa pananaw, na nagsisilbing lente kung paano natin binibigyang-kahulugan ang mga datos sa Biblia. Ang ikalawang bahagi ay tumutukoy sa masusing pagsusuri ng mismong mga datos sa Biblia, kabilang ang tamang pag-unawa sa biblikal na wika, mga aspeto sa pampanitikan, at historikal na konteksto nito. Ang aralin sa linggong ito ay nakatuon sa unang bahagi ng paraang ito. Ang dakilang tunggalian sa pagitan ng kabutihan at kasamaan, na nagsimula sa paghihimagsik ni Lucifer sa langit, ay isang napakahalagang aspeto ng tamang pananaw sa daigdig upang maunawaan ang komplikadong paksang ito. Ang pakikilahok ng Diyos sa mga digmaan ni Josue ay mauunawaan lamang nang wasto kung isasaalang-alang ito sa mas malawak na konteksto ng dakilang tunggaliang ito. Ang tamang pag-unawa sa dakilang tunggalian ay may epekto sa lahat ng doktrina sa Biblia. Hindi isang pagmamalabis kung sasabihing ang dakilang tunggalian ang pinakaangkop na lente ng pananaw ng mga Adventista sa pag-unawa sa isyung ito at sa buong Kasulatan. Sa katunayan, hinihimok tayo ng Biblia na gamitin ang lenteng ito mula pa sa pasimula.

### Ikalawang Bahagi: Komentaryo

**Ang Dakilang Tunggalian bilang Teolohikal na Balangkas ng Kasulatan at Adventismo**

Ang hindi sapat na pagpapahalaga sa malawakang salaysay ng kosmikong tunggalian ay hindi maiiwasang maglimita sa kakayahan ng tagapagpaliwanag ng Biblia na maunawaan hindi lamang ang konsepto ng banal na digmaan ni Josue kundi pati na rin ang kabuuang larawan ng Kasulatan. Ang kakulangan sa pananaw na ito ay nakaaapekto sa halos bawat biblikal na doktrina. Sa katunayan, tanging “ang pag-unawa sa kosmikong tunggalian ang nagbibigay sa Kristiyano ng isang pananaw sa kasaysayan na parehong makatwiran at magkakaugnay.”—Frank Holbrook, “The Great Controversy” in Handbook of Seventh-Day Adventist Theology, ed. Raoul Dederen (Hagerstown, MD: Review and Herald, 2000), p. 995.

Ang kahalagahan ng pananaw na ito ay makikita sa kung paano hinuhubog ng dakilang tunggalian ang sistema ng paniniwala ng Seventh-day Day Adventist. Gaya ng ating makikita, ang 28 na doktrina ng iglesya ay maaaring hatiin sa anim na pangunahing katuruan. Sa ibaba, magbibigay tayo ng maikling buod kung paano nakakaapekto ang pananaw ng malaking tunggalian sa mga paniniwalang ito.

**Diyos**

Kapag hinaharap ng Diyos ang kasamaan, hindi lamang Niya tinutugunan ang suliranin ng sangkatauhan kundi ipinakikita rin Niya ang Kanyang katarungan sa buong sansinukob, kabilang ang mga daigdig na hindi naapektuhan ng kasalanan (1 Corinto 4:9). Sa sentro ng dakilang tunggalian ay ang “theodicy”—ang pagtatanggol sa katarungan ng Diyos. Sa isang pansamantalang limitasyon na Kanyang itinakda sa sarili, hinahayaan ng Diyos na umunlad ang kasamaan hanggang sa isang tiyak na hangganan upang maihayag ang tunay nitong katangian, upang makita ng Kanyang nilikha ang kasamaan sa totoong liwanag nito. Sa ganitong paraan, lubos nilang mauunawaan ang pag-ibig at katarungan ng Diyos sa Kanyang pagtugon sa anumang krisis sa loob ng dakilang tunggalian. Anumang pagbasa ng Kasulatan na walang ganitong pananaw ay maaaring humantong sa isang baluktot na pang-unawa sa karakter ng Diyos, maging sa Kanyang kakayahan, o kagustuhang wakasan ang kasamaan. Dahil dito, ang pahayag ng Diyos tungkol sa paglipol ng mga Cananeo, 400 taon bago dumating si Josue, ay kailangang maunawaan sa kontekstong ito (Genesis 15:13–15). Hinayaan ng Diyos na lumago ang kasamaan sa lupain hanggang sa itinakdang hangganan. Sa kontekstong ito, hindi lamang ibinibigay ng Diyos ang lupain sa Israel kundi hinahatulan din Niya ang patuloy na kasamaan ng mga bansang iyon sa pamamagitan ng pagpapalayas sa kanila mula sa lupain (Levitico 18:24, 25).

**Tao**

Nilikha ng Diyos ang tao ayon sa Kanyang wangis at anyo. Ang kawalang-kamatayan ay nakadepende sa kanilang katapatan, batay sa kanilang malayang pagpapasya na manatili sa kanilang papel bilang mga kasamang tagapamahala ng Manlilikha (Genesis 1:27; Genesis 2:15–17). Ang paghihimagsik na nagsimula sa langit ay nailipat sa mundong ito nang piliin ng unang mag-asawa na umanib kay Satanas sa pamamagitan ng pagsuway sa malinaw at direktang utos ng Diyos (Genesis 3). Dahil dito, pumasok ang kamatayan, pagkabulok, at pagdurusa sa dating perpektong kapaligiran ng mundong ito. Mula noon, ang mga tao ay isinilang na may hilig sa kasamaan (Roma 3:23), na kung hindi sa pakikialam ng Diyos ay magdadala sa mundong ito sa isang walang katapusang estado ng kaguluhan (Roma 8:22). Dahil sa banal at mapagmahal na likas ng Diyos, hindi Niya maaaring ipagwalang-bahala ang kasalanan at ang likas na kasamaan ng tao (Habakuk 1:13). Kaya naman, bilang isang matuwid na Hukom, Siya ay kumikilos upang sirain ang mapanirang siklo ng kasalanan (Apocalipsis 20:14). Ang pananakop sa Canaan at ang paglipol sa mga taong piniling kumapit sa mapanirang siklong ito ay nagpapakita ng banal na hangarin ng Diyos na lipulin ang kasamaan.

**Kaligtasan**

Ang pagbangon ng kosmikong tunggalian ay hindi gumulat sa Diyos. Isang plano ng pagliligtas ay naitakda na sa walang hanggang komunyon ng Trinidad (1 Pedro 1:20). Sa sentro ng planong ito ay ang nagbabayad-salang kamatayan ni Jesus at ang Kanyang ministeryo sa makalangit na santuwaryo (Hebreo 9:11–28). Kay Jesus, may bagong pagkakataon ang sangkatauhan, at sa Kanyang kapangyarihan, maaaring mapagtagumpayan ang kasalanan (Colosas 2:13). Sa krus, binayaran Niya ang halaga ng kamatayan bilang kahalili natin; sa Kanyang ministeryo sa langit, iniaalok Niya ang Kanyang mga merito sa lahat ng tao. Sa liwanag ng ginawa ni Jesus, walang sinuman ang hindi kayang ibalik ng Diyos, kahit pa nasa gitna ng Canaan, gaya ng ipinakita ng kuwento nina Rahab at ng mga Gibeonita.

**Ang Iglesya**

Sa bisa ng sakripisyo ni Jesus sa krus at ng Kanyang ministeryo sa makalangit na santuwaryo, lumitaw ang isang bagong nilikha. Ang bagong komunidad ng mga mananampalataya ay hinikayat na magtipon sa ilalim ng pamumuno ng nabuhay na mag-uling Tagapagligtas sa iglesya (ekklesia), na kilala rin bilang katawan ni Cristo (Mateo 16:18; 1 Corinto 12:27). Ang iglesya ay may misyong ipangaral ang walang hanggang ebanghelyo (Apocalipsis 14:6) sa konteksto ng buong layunin ng Diyos (Gawa 20:27) at dalhin ang mga tao mula sa lahat ng bansa sa kanyang pakikisama (Mateo 28:18–20). Sa pagtatapos ng dakilang tunggalian sa daigdig, may mahalagang papel ang iglesya sa plano ng Diyos. Dahil dito, mabagsik itong sinasalakay ni Satanas. Gayunman, palaging pinanatili ng Diyos ang isang tapat na nalabi, na sa huli ay bibigyan ng kapangyarihan ng Banal na Espiritu upang ipahayag ang huling paanyaya ng biyaya sa sangkatauhan. Kung paanong nagtagumpay ang militanteng Israel noon, ganoon din magtatagumpay sa wakas ang militanteng iglesya sa ilalim ng pamumuno ng bagong Josue—si Jesus.

**Pang-araw-araw na Pamumuhay**

Ang kosmikong labanan ay ang salaysay na humuhubog sa ating buhay, na nakakaapekto sa bawat aspeto, tulad ng kung paano natin pinamamahalaan ang ating pananalapi, pakikitungo sa iba, at paggawa ng personal na mga desisyon. Bilang mga kaanib ng katawan ni Cristo, hinihikayat tayong tularan si Jesus sa pamamagitan ng tapat na pagiging alagad, na ipinakikita sa pamamagitan ng lubos na pagsuko at pagsunod sa Diyos (Apocalipsis 14:12). Bagama’t ang kaligtasan ay hindi nakakamit sa pamamagitan ng pagsunod sa kautusan ng Diyos, ang pagkakatugma natin sa moral na mga prinsipyo ng Kanyang kautusan ay nagsisilbing patunay ng ating bagong karanasan ng kaligtasan kay Cristo. Ang pagsunod sa mga utos ng Diyos, lalo na ang pagpapahalaga sa ikapitong araw bilang Sabbath, bilang isang gawa ng pagsamba, ay magiging sentro ng kontrobersiya sa huling bahagi ng kosmikong digmaan sa lupa (Apocalipsis 12-13). Gayundin, sa Lupang Pangako, tinawag ang mga Israelita na mamuhay nang may kabanalan sa harapan ng Panginoon, upang maranasan ang positibong bunga ng pagsunod bilang isang bansa ng mga pari.

**Mga Pangyayari sa Huling Araw**

Sa huli, ang epekto ng pananaw tungkol sa dakilang tunggalian ay higit na makikita sa doktrina ng mga pangyayari sa huling araw. Ang katapusan ng panahon ay nagsisimula sa pagtatapos ng 2,300-araw na propetikong panahon at inihahanda ang daan para sa banal na paghuhukom sa tatlong yugto.

Ang unang yugto, na kilala rin bilang pre-Advent judgment, ay nagsimula noong Oktubre 22, 1844, nang magsimula ang pagpapanumbalik/paglilinis ng makalangit na santuwaryo (Daniel 8:14). Ito ay magpapatuloy hanggang sa ikalawang pagdating ni Jesus, na magbubukas ng ikalawang yugto ng paghuhukom, na kilala rin bilang evidentiary judgment, kung saan makikibahagi ang mga tinubos sa loob ng 1,000 taon ng kanilang pananatili sa langit (Apocalipsis 20:4–6). Sa pagtatapos ng panahong ito, ang executive judgment ang tatapos sa dakilang tunggalian sa pamamagitan ng ganap na pagwasak kay Satanas, sa kanyang mga anghel, at sa lahat ng hindi nagsisi na makasalanan (Apocalipsis 20:11–14).

Ano ang inaasahan sa bawat yugto? Ang theodicy. Ang theodicy ay ang layunin ng Diyos na ipakita ang Kanyang pag-ibig at katarungan sa paglipol ng kasamaan sa sansinukob. Sa pre-Advent judgment, ipinakikita Niya ang Kanyang katarungan at pag-ibig sa mga hindi nagkasalang mundo sa pamamagitan ng pagliligtas sa Kanyang bayan at paghatol sa maliit na sungay at sa mga tagasunod nito. Sa evidentiary judgment, ipinahahayag ng Diyos ang parehong katarungan sa mga tinubos habang kanilang nauunawaan mula sa makalangit na mga talaan kung bakit may mga naligtas at may mga nawala. Panghuli, sa executive judgment, sa pagtatapos ng milenyo, luluhod maging si Satanas, ang mga nahulog na anghel, at ang mga hindi naligtas bilang pagkilala na ang Diyos ay makatarungan (Roma 14:11). Kabilang sa grupong ito ang lahat ng mga Cananeo at iba pang tumangging tanggapin ang biyaya ng Diyos.

### Ikatlong Bahagi: Aplikasyon sa Buhay

**Ang Espirituwal na Labanan Ngayon**

Sa maraming pagkakataon, ang espirituwal na katangian ng mga labanan ng Israel ay nagiging malinaw dahil sa tuwirang pakikilahok ng Diyos. Pagbulay-bulayan nang mabuti ang mga sumusunod na pangyayari at pag-isipan kung paano nito matuturuan ang mga Kristiyano ngayon tungkol sa likas ng espirituwal na labanan at kung paano tayo maaaring magtagumpay. Bigyang-pansin ang ugnayan sa pagitan ng pagkilos ng tao at ng pagkilos ng Diyos.

**Hukom 7.** Tinalo ni Gideon ang mga Midianita gamit lamang ang 300 na mandirigma matapos niyang pauwiin ang 32,000 sundalo. Natalo ng natitirang hukbo ang malaking hukbo ng Midianita sa pamamagitan ng pagbasag ng mga tapayan at pagtunog ng mga trumpeta.

**2 Hari 6:24–7:20.** Habang ang nagugutom na mga taga-Samaria sa loob ng kanilang lunsod ay walang kamalay-malay na biglang bumaligtad ang sitwasyon sa kanilang pabor, apat na ketongin ang nagsiyasat sa walang lamang kampo ng napakalaking hukbo ng mga Arameo, na tumakas nang nagmamadali at iniwan ang lahat ng kanilang ari-arian sa gitna ng kalituhan.

**Isaias 36–38.** Sa gitna ng matinding panganib, humingi ng tulong si Haring Hezekias sa Panginoon at sa propetang Isaias. Ang hukbo ni Senakerib, hari ng Asiria, na may 185,000 sundalo, ay pinakamalaking banta na hinarap ng Jerusalem. Sa krisis na ito, mahimalang namagitan ang Diyos upang iligtas ang walang kalaban-labang lunsod.

1. Ngayon, ihambing ang mga pangyayaring ito sa itaas sa paglalarawan ng huling labanan sa kasaysayan ng tao na isinulat ni Juan sa Apocalipsis. Ano ang kanilang pagkakapareho?
2. Paano pinatitibay ng mga laban ng Israel ang iyong pananampalataya tungkol sa magiging kalalabasan ng kosmikong labanan sa Apocalipsis?
3. Basahin ang Apocalipsis 20:7–15. Sa huling sagupaan, binubuo ni Satanas ang isang malaking hukbo upang isagawa ang kanyang huling pag-atake laban sa Diyos at sa mga tinubos na nasa loob ng Bagong Jerusalem.
4. Paano tinatapos ng huling labanang ito ang digmaan sa likod ng lahat ng digmaan?