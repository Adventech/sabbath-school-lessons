---
title:  Pinuno ng Hukbo ng Panginoon
date:  19/10/2025
---

`Basahin ang Josue 5:13–15. Ano ang sinasabi ng talatang ito tungkol sa pinagmulan ng pananakop sa Canaan?`

Katatapos pa lamang tumawid ng Israel sa Jordan at tumapak sa teritoryo ng kaaway. Ang kuta ng Jerico ay nasa kanilang harapan, at ang mga pintuan nito ay mahigpit na nakasara (Josue 6:1). Sa puntong ito, walang kaalam-alam ang mga tao tungkol sa anumang estratehiya sa labanan. Ang lalo pang nakababahala ay tirador, sibat at palaso lamang ang mayroon ang Israel upang harapin ang isang lungsod na pinatibay upang makayanan ang isang mahabang pagkubkob.

Ang mga tanong ni Josue tungkol sa pagkakakilanlan ng kakaibang panauhin ay tumanggap ng medyo malabong sagot: “Hindi.” Ang sagot ng panauhin ay nagpapakita na Siya ay hindi handang pumasok sa mga kategoryang tinukoy ni Josue. Sa ibang salita, ang pangunahing tanong ay hindi kung Siya ay nasa panig ni Josue; sa halip, si Josue ba ay nasa panig Niya?

Ihambing ang Josue 5:14, 15 sa 2 Hari 6:8–17, Nehemias 9:6, at Isaias 37:16. Ano ang iyong matututunan tungkol sa pagkakakilanlan ng pinuno ng hukbo ng Panginoon?

Bagaman ang pananalitang “pinuno ng hukbo ng Panginoon” ay natatangi sa Hebreong Biblia, ang pagsasama ng mga salitang “pinuno” at “hukbo” ay palaging tumutukoy sa isang pinunong militar. Ang salitang “hukbo” sa Kasulatan ay maaaring tumukoy sa mga tropang militar, sa mga anghel, o sa mga bagay sa kalangitan.

Si Cristo, bago Siya nagkatawang-tao ay nagpakita kay Josue hindi lamang bilang isang kakampi, ni bilang tunay na Pinuno ng hukbo ng Israel, kundi bilang Pinuno ng di-nakikita ngunit totoong hukbo ng mga anghel na kasangkot sa isang mas malaking labanan kaysa ng kay Josue laban sa mga Cananeo. Ang sagot ni Josue ay malinaw na nagpapahiwatig ng kanyang pagkaunawa sa pagkakakilanlan ng Pinuno. Siya ay kapantay ng Diyos, at si Josue ay nangagpatirapa sa harapan Niya bilang tanda ng matinding paggalang at pagsamba (Josue 5:14; Genesis 17:3; 2 Samuel 9:6; 2 Cronica 20:18). Handa si Josue na tanggapin ang estratehiya sa labanan para sa isang kampanyang militar na bahagi ng mas malaking tunggalian kung saan mismo ang Diyos ng mga Hukbo ang kasangkot.

`Anong kapanatagan ang maaari at nararapat nating makuha mula sa kaalamang ang “Pinuno ng hukbo ng Panginoon” ay kumikilos upang ipagtanggol ang Kanyang bayan?`