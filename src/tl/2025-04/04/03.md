---
title:  Digmaan sa Langit
date:  20/10/2025
---

`Naunawaan ni Josue na ang labanan ay bahagi ng isang mas malaking tunggalian. Ano ang alam natin tungkol sa tunggalian kung saan mismo ang Diyos ay kasangkot? Basahin ang Apocalipsis 12:7–9; Isaias 14:12–14; Ezekiel 28:11–19; at Daniel 10:12–14.`

Pinuno ng Diyos ang sansinukob ng mga nilalang na may pananagutan, at binigyan Niya sila ng malayang kalooban, isang kinakailangang sangkap upang sila ay makapagmahal. Maaari silang pumili na kumilos ayon o laban sa kalooban ng Diyos. Isa sa pinakamakapangyarihang mga anghel, si Lucifer, ay naghimagsik laban sa Diyos at nagdala ng maraming mga anghel kasama niya.

Tinukoy nina Isaias at Ezekiel ang tunggalian, bagaman may ilang mga komentarista na sinisikap limitahan ang kahulugan ng Isaias 14 at Ezekiel 28 sa hari ng Babilonia at isang pinuno sa Tiro. Gayunman, mayroong malinaw na mga palatandaan sa mga talata sa Biblia na tumutukoy sa isang higit na mataas na reyalidad. Ang hari ng Babilonia ay inilarawan na nasa langit sa trono ng Diyos (Isaias 14:12, 13), at ang hari ng Tiro ay sinasabing nanirahan sa Eden bilang isang kerubing nagsasanggalang sa banal na bundok ng Diyos (Ezekiel 28:12–15). Wala sa mga ito ang totoo tungkol sa mga hari ng Babilonia at Tiro.

Hindi rin maaaring sabihin tungkol sa mga hari sa lupa na sila ay walang kapintasan at “tatak ng kasakdalan.” Dahil dito, ang mga karakter na ito ay tumutukoy sa higit pa sa literal na mga kaharian ng Babilonia at Tiro.

Naghahayag si Isaias ng isang “talinghaga” (Heb. mashal), na ang kahulugan ay higit pa sa historikal na konteksto nito. Sa kasong ito, ang hari ng Babilonia ay naging isang halimbawa ng paghihimagsik, pagdepende sa sarili, at kayabangan. Sa katulad na paraan, gumawa si Ezekiel ng pagkakaiba sa pagitan ng prinsipe ng Tiro (Ezekiel 28:2) at ng hari ng Tiro (Ezekiel 28:11, 12), kung saan ang prinsipe, na aktibo sa makalupang kaharian, ay naging simbolo ng isang hari na kumikilos sa makalangit na kaharian. Ayon sa Daniel 10:12–14, hinahadlangan ng mga mapaghimagsik na makalangit na nilalang ang katuparan ng mga layunin ng Diyos sa lupa. Sa liwanag ng ugnayang ito sa pagitan ng langit at lupa na dapat nating unawain ang mga digmaan ng Israel na pinahintulutan ng Diyos. Kailangan nating kilalanin ang mga ito bilang makalupang pagpapakita ng dakilang tunggalian sa pagitan ng Diyos at ni Satanas, at sa pagitan ng mabuti at masama—lahat na may pangunahing layuning maibalik ang katarungan at pag-ibig ng Diyos sa isang nagkasalang mundo.

`Sa anong mga paraan natin nakikita, sa mundong nakapaligid sa atin at sa ating sariling buhay, ang reyalidad ng labanang pansansinukob sa pagitan ng mabuti at masama?`