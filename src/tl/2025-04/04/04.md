---
title:  Ang Panginoon ay Isang Mandirigma
date:  21/10/2025
---

`Basahin ang Exodo 2:23–25; Exodo 12:12, 13; at Exodo 15:3–11. Ano ang ibig sabihin na ang Diyos ay isang mandirigma?`

Sa kanilang mahabang paninirahan sa Ehipto, nakalimutan ng mga Israelita ang tunay na Diyos ng kanilang mga ninuno. Tulad ng ipinakita ng maraming bahagi ng kanilang paglalakbay sa ilang, naglaho ang kanilang kaalaman tungkol sa Diyos ni Abraham, Isaac, at Jacob, at hinalo nila ang mga paganong elemento sa kanilang mga relihiyosong gawain (ihambing sa Exodo 32:1–4). Sa ilalim ng pang-aapi ng mga Ehipcio, sila ay dumaing sa Panginoon (Exodo 2:23–25), at sa tamang panahon, kumilos ang Panginoon para sa kanilang kapakanan.

Subalit, ang tunggalian na inilarawan sa unang labindalawang kapitulo ng Exodo ay higit pa sa isang simpleng labanan ng kapangyarihan sa pagitan ni Moises at ng Faraon. Ayon sa sinaunang ideolohiya sa digmaan ng Malapit na Silangan, ang mga tunggalian sa pagitan ng mga bayan ay karaniwang itinuturing na mga tunggalian sa pagitan ng kani-kanilang diyos o mga diyos. Sinasabi ng Exodo 12:12 na ang Panginoon ay nagbigay ng hatol, hindi lamang sa Faraon, kundi pati na rin sa mga diyos ng Ehipto, ang mga makapangyarihang demonyo (Levitico 17:7; Deuteronomio 32:17) na nasa likod ng mapang-aping kapangyarihan at di-makatarungang sistemang panlipunan ng Ehipto.

Higit sa lahat, ang Diyos ay nakikipagdigma laban sa kasalanan at hindi Niya pahihintulutan ang tunggaliang ito magpakailanman (Awit 24:8; Apocalipsis 19:11; Apocalipsis 20:1–4, 14). Ang lahat ng nahulog na mga anghel, pati na rin ang mga tao na tiyak at tuluyang nakipag-isa sa kasalanan, ay wawasakin. Sa liwanag nito, ang mga labanan sa mga naninirahan sa lupain ay kailangang tingnan bilang naunang yugto ng tunggaliang ito, na aabot sa rurok sa krus, at sa katuparan nito sa huling paghuhukom, kung saan maipapakita ang katarungan ng Diyos at ang Kanyang likas na pag-ibig.

Ang konsepto ng ganap na paglipol sa mga Cananeo ay kailangang maunawaan batay sa pananaw ng Biblia, kung saan ang Diyos ay kasangkot sa isang pangsansinukob na tunggalian laban sa mga tagapagtaguyod ng kasamaan sa sansinukob. Ang nakataya sa huli ay ang reputasyon ng Diyos at ang Kanyang likas (Roma 3:4; Apocalipsis 15:3).

Simula nang pumasok ang kasalanan sa buhay ng tao, wala nang sinuman ang maaaring manatili na walang pinapanigan. Ang bawat isa ay kailangang pumili kung sa panig ng Diyos o sa panig ng kasamaan. Kaya, sa ganitong konteksto, ang paglipol sa mga Cananeo ay dapat tingnan bilang isang patikim ng huling paghuhukom.

`Ang reyalidad ng dakilang tunggalian ay nagpapahintulot lamang sa isa sa dalawang panig. Paano mo malalaman kung aling panig ka talaga?`