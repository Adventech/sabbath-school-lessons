---
title:  Karagdagang Kaisipan
date:  24/10/2025
---

Basahin ang “The Fall of Jericho,” pp. 487–493, sa Patriarchs and Prophets ni Ellen G. White.

Nang bumangon ang paghihimagsik laban sa awtoridad ng Diyos sa sansinukob, maaaring ang Diyos ay tumigil na maging kung ano Siya, hindi nagbabago, at walang hanggan, at ibigay ang pamumuno ng buong sansinukob sa isa sa Kanyang mga mapanghimagsik na nilalang, o Siya ay maging banal, matuwid, mapagmahal, at maawaing Ama ng lahat ng nabubuhay. Ipinakikita ng Biblia ang pangalawang larawan, at sa kasong ito, ang tunggalian sa pagitan ng mga puwersa ng kasamaan at ng Kanyang kapangyarihan ay hindi maiiwasan.

Kapag ang mga pulitikal o sosyo-historikal na kapangyarihan na nauugnay sa magulo at mapaghimagsik na mga kosmikong puwersa ay nagpakita ng parehong mapaghimagsik na saloobin laban kay Yahweh, Siya, bilang Kataas-taasang Panginoon ng sansinukob, ay kumilos. Ang larawan ni Yahweh bilang mandirigma ay nagiging paunang paglalarawan ng pangwakas na tagumpay, na sa huli ay tatapos sa kasalukuyang kosmikong tunggalian sa pagitan ng mabuti at masama (Apocalipsis 20:8–10). Bukod diyan, ang mga banal na digmaan ng Israel ay hindi lamang nagbibigay ng sulyap sa kosmikong tunggalian na parang sa isang salamin kundi bahagi rin ng parehong tunggalian, na nag-aasam ng paghuhukom ng Diyos sa katapusan ng panahon sa larangan ng kasalukuyang kasaysayan.

“Ginawa ng Diyos na kanilang pribilehiyo at tungkulin ang pumasok sa lupain sa Kanyang itinakdang panahon, ngunit dahil sa kanilang sadyang pagpapabaya kung kaya’t ang pahintulot na iyon ay binawi. . . . Hindi Niya layunin na makamtan nila ang lupain sa pamamagitan ng pakikidigma, kundi sa pamamagitan ng lubos na pagsunod sa Kanyang mga utos.”—Ellen G. White, Patriarchs and Prophets, p. 392.

**Mga Tanong Para sa Talakayan:**

`Paano nakatutulong ang konteksto ng kosmikong tunggalian sa iyong pag-unawa sa utos ng Panginoon sa Israel na makipagdigma?`

`Sa klase, talakayin ang inyong mga sagot sa tanong noong Lunes tungkol sa reyalidad ng malaking tunggalian at kung paano ito nangyayari sa mundong nasa palibot natin. Ano ang ating papel sa tunggaliang ito, at paano natin sinisikap na gawin ito?`

`Paano natin maiaangkop ang prinsipyo ng pagtayo nang matatag at paghihintay sa Panginoon na makipaglaban para sa atin sa ating espirituwal na buhay?`

`Maraming beses, sa ating mga talakayan at paminsang di-pagkakasundo sa loob ng iglesya, nais nating makita kung sino ang nasa ating panig. Paano natin dapat baguhin ang ating saloobin sa liwanag ng Josue 5:13–15?`