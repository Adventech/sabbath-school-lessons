---
title:  Pagkalimot
date:  15/10/2025
---

`Basahin ang Joshua 4:20–24 sa liwanag ng mga sumusunod na talata: Hukom 3:7; Hukom 8:34; Awit 78:11; Deuteronomio 8:2, 18; Awit 45:17. Bakit napakahalagang alalahanin ang mga makapangyarihang gawa ng Panginoon?`

Pansinin ang pagbabago ng panauhan sa Josue 4:23. Ang tubig ng Jordan ay tinukoy na natuyo sa harap “ninyo,” na tumutukoy sa lahat ng mga Israelita na katatapos lang tumawid sa Jordan. Sa kabaligtaran, ang Dagat na Pula ay sinasabing natuyo sa harap “namin,” yaong mga kabilang pa sa unang henerasyon na nakaranas ng Exodo. Ang dalawang pangyayaring naranasan ng dalawang magkaibang henerasyon ay may magkaparehong kahalagahan, na nagbigay-daan sa ikalawang henerasyon, sa pamamagitan ng patotoo ng kanilang mga magulang, na muling matuklasan ang parehong kahulugan ng pagtawid sa Jordan para sa kanila.

Karaniwan nating itinuturing ang pagkalimot bilang isang normal na katangian ng lahat ng tao. Subalit, ang pagkalimot sa espirituwal na aspeto ay maaaring humantong sa mga malubhang kahihinatnan.

Kahit sa panahon ngayon, kung nais nating mapanatili ang ating pagkakakilanlan bilang isang bayan na may natatanging pagkatawag at misyon, kinakailangan nating lumikha ng mga pagkakataon upang sariwain ang ating personal at sama-samang espirituwal na alaala. Ito ay upang patuloy nating maituon ang ating pansin sa kung saan tayo nagmula, kung sino tayo, at kung ano ang ating layunin dito.

`Basahin ang 1 Corinto 11:24, 25 at Juan 14:26. Bakit kailangang palagi nating alalahanin ang ginawa ni Cristo para sa atin? Ano pa ba ang mahalaga kung wala ito?`

Malinaw na naunawaan ni Ellen G. White na kung hindi natin patuloy na gagabayan ang ating mga sarili sa liwanag ng mga nakaraang gawa ng Diyos at ng Kanyang mga kapahayagan, tiyak na mawawala ang ating sigasig na ipagpatuloy ang ating misyon sa hinaharap: “Wala tayong dapat ikatakot para sa hinaharap, maliban kung ating malimutan ang paraan kung paano tayo pinangunahan ng Panginoon, at ang Kanyang mga turo sa ating nakaraang kasaysayan.”—Ellen G. White, Life Sketches, p. 196.

`Bagaman mahalaga ang pag-alala sa nakaraan at kung paano kumilos ang Panginoon sa iyong buhay, bakit kailangan mong maranasan Siya at ang reyalidad ng Kanyang pag-ibig at presensya araw-araw?`