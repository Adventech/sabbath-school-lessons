---
title:  Pagtawid sa Jordan
date:  12/10/2025
---

`Basahin ang Josue 3:1–5 at Bilang 14:41–44. Bakit hiniling ng Diyos sa mga Israelita na espesyal na paghandaan ang malapit nang mangyari?`

Ito ang unang pagkakataon na nabanggit ang kaban ng tipan sa aklat ng Josue. Hanggang sa puntong ito sa salaysay ng Lumang Tipan, ang kaban ay lumitaw sa konteksto ng santuwaryo (Exodo 40:21); sa paglalakbay ng Israel mula sa Sinai (Bilang 10:33–36); at sa hindi matagumpay na pagtatangka na simulan ang pananakop sa Canaan (Bilang 14:44). Ito ang pinakabanal na bagay sa santuwaryo ng mga Israelita at naglalaman ng tatlong bagay, na bawat isa ay nagpapahayag ng natatanging ugnayan ng Israel sa Diyos: (1) ang mga tapyas na naglalaman ng Sampung Utos; (2) ang tungkod ni Aaron, ang pinakapunong pari; at (3) isang palayok na naglalaman ng manna (Exodo 16:33; Hebreo 9:4).

Ang kaban at ang paghahanda para tumawid sa Jordan ay nagpapaalala sa Israel na hindi sila papasok sa Canaan ayon sa kanilang sariling paraan at panahon. Magiging matagumpay lamang ang pananakop kung susundin nila ang paraan at takdang panahon ng Diyos. Ang Diyos—na inilarawan bilang nakaluklok sa ibabaw ng mga kerubin na tumatakip sa kaban ng tipan (Exodo 25:22; Bilang 7:89), at ang mga pagkilos Niya ay iniuugnay sa mga pagkilos ng kaban—ang unang pumasok sa Canaan sa harap ng mga Israelita bilang Siya na nangunguna sa pananakop.

Ang salitang isinalin bilang “magpakabanal” (Josue 3:5) o “italaga” ay tumutukoy sa isang proseso ng paglilinis na katulad ng sinusunod ng mga pari bago magsimula ang kanilang paglilingkod sa santuwaryo (Exodo 28:41; Exodo 29:1) at ang ginawa ng mga Israelita bago ang paghahayag ng Diyos sa Sinai (Exodo 19:10, 14). Kasama sa pagtatalagang ito ang pag-aalis ng kasalanan at ang pagtatanggal ng lahat ng mga ritwal na karumihan. Ang parehong utos ay makikita sa Bilang 11:18, na may kaugnayan sa nalalapit na himala ng Diyos. Ang ganitong paghahanda ay kinakailangan din bago sumabak sa mga labanan sa digmaan (Deuteronomio 23:14). Bago ipaglaban ng Diyos ang Israel sa digmaan, kailangan nilang ipakita ang kanilang katapatan sa Kanya at magtiwala sa Kanya bilang kanilang Pinuno.

Ang himala ng pagtawid sa Jordan ay magpapatunay sa mga Israelita na ang pangako ng Panginoon na paalisin ang mga taong ito sa lupain ay maaasahan. Siya na nakapagbigay ng tuyong daan sa pagtawid sa Jordan ay siya ring makapagbibigay ng kaloob na lupain sa kanila.

`Hindi laging hinahati ng Diyos ang Jordan. Ang Kanyang mga pagkilos ay hindi laging kapansin-pansin. Sa palagay mo, paano natin mapapaunlad ang espirituwal na kahandaan na maranasan at matukoy ang mga pagkilos ng Diyos para sa atin?`