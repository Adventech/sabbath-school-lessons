---
title:  Ang Buhay na Diyos ng mga Himala
date:  13/10/2025
---

`Basahin ang Josue 3:6–17. Ano ang ipinakikita ng mahimalang pagtawid sa Jordan tungkol sa likas ng Diyos na ating pinaglilingkuran?`

Ang pagtawid sa Ilog Jordan ay inilarawan sa Josue 3:5 gamit ang salitang Hebreo na _niphla’ot_, na nangangahulugang “mga himala, kababalaghan,” na karaniwang tumutukoy sa mga makapangyarihan at supernatural na mga gawa ng Diyos at nagpapakita ng Kanyang pagiging natatangi (Awit 72:18; Awit 86:10). Kalaunan, pinagnilayan ng mga Israelita ang mga gawaing ito at, bilang resulta, pinuri nila ang Panginoon (Awit 9:1) at ipinahayag Siya sa gitna ng mga bansa (Awit 96:3). Ang mga salot sa Ehipto (Exodo 3:20; Mikas 7:15), ang pagtawid sa Dagat na Pula, gayundin ang patnubay ng Diyos sa ilang (Awit 78:12–16) ay itinuring na mga kababalaghan.

Alam at pinatotohanan ng mga may-akda ng Biblia ang katotohanan na ang Diyos na lumikha ng mundo ay hindi kailanman nalilimitahan o napigilan ng Kanyang nilikha. Walang bagay na imposible (Hebreo: “lubhang kagila-gilalas”) para sa Kanya na maisakatuparan (Jeremias 32:17). Ang Kanyang pangalan at likas ay kahanga-hanga (Hukom 13:18), at Siya ay higit kaysa sa ating pang-unawa.

Hindi tulad sa mga diyos ng ibang mga bansa, na hindi makapagliligtas (Awit 96:5; Isaias 44:8), ang Diyos ng Biblia ay isang “buhay na Diyos,” na aktibo at buhay, na ang mga tagasunod ay maaaring magtiwala sa Kanya na umaasa sa Kanyang mga pagkilos para sa kanilang kapakanan.

Ginamit ng propetang si Zacarias ang parehong salita (mula sa parehong ugat na niphla’ot) habang tinutukoy niya ang hinaharap ng Israel pagkatapos ng pagkakabihag sa Babilonia. Nakikita niya na ang Jerusalem ay ganap na maitatayo muli, na may mga matatanda na nakaupo sa mga lansangan ng lungsod, at mga batang lalaki at babae na naglalaro roon. Sa mga tila hindi makapaniwalang mga naninirahan sa kabisera na ipinakikita pa rin ang mga palatandaan ng pagkawasak nito, ipinahayag ni Zacarias: “Ganito ang sabi ng PANGINOON ng mga hukbo: Kung ito ay kagila-gilalas sa paningin ng mga nalabi sa bayang ito sa mga araw na ito, dapat din ba itong maging kagila-gilalas sa Aking paningin? sabi ng PANGINOON ng mga hukbo. Ganito ang sabi ng PANGINOON ng mga hukbo: Narito, Aking ililigtas ang Aking bayan mula sa lupaing silangan at mula sa lupain kanluran; at dadalhin Ko sila upang manirahan sa gitna ng Jerusalem; at sila’y magiging Aking bayan, at Ako’y magiging kanilang Diyos, sa katapatan at katuwiran” (Zacarias 8:6–8).

`Basahin ang Lucas 18:18–27. Paano ka hinihikayat ng sagot ni Jesus sa Kanyang mga alagad na magtiwala sa Diyos sa mga bagay na tila imposible?`