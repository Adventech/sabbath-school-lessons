---
title:  Pagpasok sa Kanyang Kapahingahan
date:  26/01/2022
---

`Basahin ang Hebreo 3:11 at Hebreo 4:1, 3, 5, 10. Paano inilarawan ng Diyos ang kapahingahang Kanya tayong inanyayahang pasukin?`

Parehong ang utos ng Sabbath sa Exodo 20:8-11 at ang muling pagbanggit nito ni Moises sa Deuteronomio 5:12–15 ay nag-aanyaya sa atin na alalahanin kung anong ginawa ng Diyos para sa atin. Gaya ng ating nakita, ang sinulat ng Diyos sa mga tapyas ng bato ay itinuturo tayo sa pagtatapos ng Kanyang gawain ng paglalang (Exodo 31:18; Exodo 34:28). Sa Deuteronomio, ang Israel ay inutusan na ipangilin ang Sabbath sa liwanag ng natapos na gawaing pagtubos ng Diyos mula sa pagkaalipin sa Ehipto. Ang Pag-alis mula sa Ehipto ay patiunang tumutukoy sa pangwakas na gawaing pagliligtas mula sa kasalanan na gaganapin ni Cristo sa krus nang Kanyang sabihin, “Natupad na!” (Juan 19:30). Kaya’t ang Sabbath ay dalawang beses pinagpala, at, sa katunayan, ay tiyak na makahulugan sa mga Cristiano.

`Basahin ang Hebreo 4:9–11, 16. Ano ang panawagan sa atin na gawin?`

Ipinagdiriwang ng pamamahingang Sabbath ang katotohanan na tinapos ng Diyos, o natapos ang kanyang gawa ng Paglalang (Genesis 2:1-3; Exodo 20:8-11) o ang Pagtubos (Deuteronomio 5:12–15). Kapareho nito, ang pagkaluklok ni Jesus sa templo sa langit ay ipinagdiwang nang matapos Niyang maghandog ng isang sakdal na sakripisyo para sa ating kaligtasan (Hebreo 10:12-14).

Pansinin, nagpahinga lamang ang Diyos nang Kanyang matiyak ang ating kapakanan. Sa Paglalang, nagpahinga ang Diyos nang natapos Niya ang Paglalang ng mundo. Kalaunan, nagpahinga lamang ang Diyos sa templo matapos ang pananakop sa lupain na Kanyang ipinangako kay Abraham at natapos sa pamamagitan ng mga tagumpay ni David, at ang Israel ay “nabuhay nang ligtas” (1 Hari 4:21-25; ihambing sa Exodo 15:18-21; Deuteronomio 11:24: 2 Samuel 8:1-14). Nagkaroon lamang ang Diyos ng tahanang itinayo para sa Kanyang sarili matapos na magkaroon ng tahanan ang Israel at ang hari para sa kanilang sarili.

`Paano tayo makapapasok sa Kanyang kapahingahan kahit na ngayon? Iyon ay, paano tayo, sa pamamagitan ng pananampalataya, makapagpapahinga sa katiyakan ng kaligtasan natin kay Cristo, at hindi dahil sa ating mga sarili?`