---
title:  Ngayon, Kung Marinig Ninyo ang Kanyang Tinig
date:  25/01/2022
---

`Basahin ang Hebreo 4:4–8. Ano ang kahulugan ng pagpasok sa kapahingahan “ngayon” na may kinalaman sa pangingilin ng Sabbath? `

Ang kawalang-paniniwala ng henerasyong nasa disyerto ay humadlang sa kanila na makapasok sa kapahingahang ipinangako ng Diyos. Ngunit patuloy na hinihimok ng Diyos ang Kanyang bayan na pumasok sa kapahingahang ito at huwag papagmatigasin ang kanilang puso. Inulit ni Pablo nang ilang beses na “nananatili” ang pangako ng Diyos (Hebreo 4:1, 6, 9). Ginamit niya ang mga pandiwang Griyego na kataleipō at apoleipō, na idinidiing “nananatiling bukas ang pangakong makapasok sa kanyang [Diyos] kapahingahan” (Hebreo 4:1). Ang katotohanan na ang imbitasyon para pumasok ay inulit noong panahon ni David (Hebreo 4:6, 7, na tumutukoy sa Awit 95) ay nagpapahiwatig na ang pangako ay hindi pa naaangkin at ito ay puwede pang matamo. Sa katunayan, iminumungkahi niya na ang karanasan ng tunay na pamamahingang Sabbath ay naroon na simula pa noong panahon ng Paglalang (Hebreo 4:3, 4).

Inaanyayahan tayo ng Diyos “ngayon” na pumasok sa Kanyang kapahingahan. Ang “ngayon” ay isang mahalagang konsepto sa buong Kasulatan. Nang muling pinanibago ni Moises ang tipan ng Israel sa Diyos sa hangganan ng Lupang Pangako, idiniin niya ang kahalagahan ng “ngayon” (Deuteronomio 5:3; ihambing sa Deuteronomio 4:8; Deuteronomio 6:6). Ito’y isang sandali ng pagbubulay-bulay upang kilalanin ang katapatan ng Diyos (Deuteronomio 11:2–7) at isang panahon ng pagpapasya na sundin ang Panginoon (Deuteronomio 5:1-3). Sa katulad na paraan, tumawag si Josue sa bayan nang panahon niya na “piliin ninyo sa araw na ito kung sino ang inyong paglilingkuran” (Josue 24:15).

Gayunman, ang “ngayon” ay isang panahon ng pagpapasya para sa atin, isang panahon ng oportunidad, pati na rin ng panganib, na gaya rin palagi sa bayan ng Diyos (Tingnan ang 2 Corinto 6:2). Ang “ngayon” ay lumitaw ng limang beses sa Hebreo 3 at 4. Idinidiin nito ang kahalagahan ng pagtalima sa tinig ng Diyos (Hebreo 3:7, 15; Hebreo 4:7) dahil ang kabiguang tumalima at manampalataya ay hahantong sa pagsuway at pagmamatigas ng ating puso. Maaari rin nitong maantala ang ating pagpasok sa makalangit na Canaan, gaya ng pagpigil nito sa henerasyon sa ilang mula sa pagpasok sa makalupang Canaan.

Ngunit ginapi ni Jesus ang ating mga kaaway (Hebreo 2:14-16) at pinasinayaan ang isang bagong tipan (Hebreo 8-10). Kaya’t, puwede tayong lumapit na may katapangan sa trono ng biyaya (Hebreo 4:14-16). Ang panawagan “ngayon,” tayo’y inaanyayahang kilalanin na ang Diyos ay naging tapat sa atin at ibinigay sa atin ang lahat ng dahilan para agad na tanggapin ang Kanyang paanyaya nang walang pagpapaliban.

`Anong mga espirituwal na desisyon ang kailangan mong gawin “ngayon,” iyon ay, huwag ipagpaliban ito para sa ibang panahon? Ano ang iyong mga nakaraang karanasan nang iyong ipagpaliban na gawin ang alam mong ipinagagawa kaagad sa iyo ng Diyos?`