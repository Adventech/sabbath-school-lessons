---
title:  Isang Patikim ng Bagong Paglalang
date:  27/01/2022
---

`Paghambingin ang Exodo 20:8–11; Deuteronomio 5:12–15; at Hebreo 4:8–11. Anong mga pagkakaiba ang masumpungan mo patungkol sa kahulugan ng pamamahingang Sabbath?`

Gaya ng ating nakita, ang mga talatang ito sa Exodo at sa Deuteronomio ay nag-aanyaya sa atin na tumingin sa nakaraan. Hinihikayat nila tayo na magpahinga sa Sabbath upang ipagdiwang ang mga nagawa ng Diyos sa Paglalang at sa Pagtubos. Gayunman, inaanyayahan tayo ng Hebreo 4:9–11 na tumingin sa hinaharap. Sinasabi nito sa atin na naghanda ang Diyos ng pamamahingang Sabbath sa hinaharap. Iminumungkahi nito ang isang bagong dimensyon para sa pangingilin ng Sabbath. Hindi lamang ipinaaalala ng pamamahingang Sabbath ang mga tagumpay ng Diyos sa nakaraan, kundi ipinagdiriwang din ang mga pangako ng Diyos para sa hinaharap.

Ang panghinaharap na dimensyon ng pangingilin ng Sabbath ay laging naroon, ngunit madalas itong nakaliligtaan. Matapos ang Pagbagsak, ito ay naging pahiwatig ng pangako ng Diyos na balang araw ay panunumbalikin ang nilikha sa orihinal nitong kaluwalhatian sa pamamagitan ng Mesiyas. Iniutos ng Diyos sa atin na ipagdiwang ang Kanyang mga gawa ng pagtubos sa pamamagitan ng pangingilin ng araw ng Sabbath dahil itinuturo ng Sabbath ang katapusan ng Pagtubos sa isang bagong paglikha. Ang pangingilin ng Sabbath ay isang pag-asam ng langit dito sa isang di-perpektong mundo.

Ito ay laging malinaw sa tradisyon ng mga Judio. Ang Life of Adam and Eve, (sa isinulat ni James H. Charlesworth, ed., THE OLD TESTAMENT PSEUDEPIGRAPHA, vol. 2, [New Haven, CT; London: Yale University Press, 1985], p. 18), isang likhang sinulat sa pagitan ng 100 B.C. at A.D. 200 ay nagsabi: “Ang ikapitong araw ay isang tanda ng pagkabuhay na mag-uli, ang kapahingahan ng darating na panahon.” Isa pang matandang sulat ng mga Judio ay nagsabi: Ang darating na panahon ay “ang araw na lubos na kapahingahang Sabbath para sa walang hanggan.”—Jacob Neusner. THE MISHNAH, A New TRANSLATION (New Haven: Yale University Press, 1988), p. 873. Ang THE OTHIOT OF RABBI AKIBA, isang mas bagong reperensya, ay nagsabi: “ ‘Sinabi ng Israel sa Banal na Isa, Pagpalain nawa Siya, “Panginoon ng Mundo, kung aming sundin ang mga kautusan, ano ang aming mga gantimpala?” Sinabi Niya sa kanila: “Ang darating na mundo.” Sinabi nila sa Kanya: “Ipakita mo sa amin ang hitsura nito.” Ipinakita Niya sa kanila ang Sabbath.’ ” — Theodore Friedman, “The Sabbath Anticipation of Redemption,” JUDAISM: A QUARTERLY JOURNAL, vol. 16, pp. 443, 444.

Ang Sabbath ay para sa pagdiriwang, para sa kagalakan, at para sa pasasalamat. Kapag ating ipinangilin ang Sabbath, ating ipinakikita na nagtitiwala tayo sa mga pangako ng Diyos, na ating tinatanggap ang Kanyang kaloob na biyaya. Ang Sabbath ay nagpapakitang buhay at masigla ang pananampalataya. Basta’t patungkol sa pagkilos, ang pangingilin ng Sabbath marahil ay ang lubusang pagpapahayag ng ating paniniwala na tayo ay ligtas sa biyaya sa pamamagitan ng pananampalataya sa Kanya.

`Paano natin matututunan na ingatan ang Sabbath sa isang paraang maipapakita na ating nauunawaan kung ano ang kahulugan ng kaligtasan sa pamamagitan ng pananampalataya, na hiwalay sa mga gawa ng kautusan? Paanong ang pamamahinga sa Sabbath ay isang pagpapahayag ng kaligtasan sa pamamagitan ng biyaya?`