---
title:  Karagdagang Kaisipan
date:  28/01/2022
---

Kapansin-pansin na ginamit ni Pablo ang pamamahingang Sabbath sa Hebreo, at hindi Linggo, bilang simbolo ng kaligtasan sa pamamagitan ng biyaya na iniaalok ng Diyos sa atin. Ang paggamit ng pamamahingang Sabbath sa ganitong paraan ay nagpapahiwatig na pinapahalagahan at ipinangingilin ng mga mananampalataya ang Sabbath. Subalit, mula nang ikalawang siglo A.D. at patuloy, makikita natin ang maraming katibayan ng isang desididong pagbabago sa iglesya. Ang pangingilin ng Sabbath ay humintong ituring na simbolo ng kaligtasan at sa halip, itinuring itong simbolo ng pagpanig sa Judaismo at sa lumang tipan, isa na dapat na iwasan. Ang pangingilin sa Sabbath ay naging kahalintulad sa “pag-anib sa Judaismo.” Halimbawa, nagsabi si Ignatius ng Antioch (noong A.D. 110): “Yaong mga nabubuhay ayon sa lumang kaayusan ay nakatagpo ng bagong pag-asa. Hindi na nila ipinangingilin ang Sabbath kundi ang araw ng Panginoon—ang araw na ang buhay natin ay nabuhay na mag-uli kasama ni Cristo at sa pamamagitan ng Kanyang kamatayan.” —Jacques B. Doukhan, ISRAEL AND THE CHURCH: VOICES FOR THE SAME GOD (Peabody, MA: Hendrickson Publishers, 2002), p. 42. Sa katulad na paraan, inutusan ni Marcion ang kanyang mga tagasunod na mag-ayuno sa Sabbath bilang pagtanggi sa mga Judio at sa kanilang Diyos, at ayaw ni Victorinus na ipakita na ipinangingilin niya ang Sabbath ng mga Judio” (Tingnan ang ISRAEL AND THE CHURCH, pp. 41-45). Ang kawalan ng pang-unawa sa pangingilin ng Sabbath bilang simbolo ng kaligtasan sa pamamagitan ng biyaya ang nagdala sa kamatayan nito sa iglesya ng mga Cristiano.

“Ang Sabbath ay isang tanda ng kapangyarihan ni Cristo na gawin tayong banal. At ito'y ibinigay sa lahat ng ginawang banal ni Cristo. Bilang tanda ng Kanyang nagpapabanal na kapangyarihan, ang Sabbath ay ibinigay sa lahat ng naging bahagi ng Israel ng Diyos sa pamamagitan ni Cristo….

“Itinuturo sila ng Sabbath sa mga gawa ng paglalang bilang katibayan ng Kanyang dakilang kapangyarihan sa pagtubos. Habang ito’y nagpapaalala sa atin ng nawalang kapayapaan ng Eden, nagpapahayag ito ng napanumbalik na kapayapaan sa pamamagitan ng Tagapagligtas. At bawat bagay sa kalikasan ay inuulit ang Kanyang paanyaya, ‘Lumapit kayo sa akin, kayong lahat na nanlulupaypay at lubhang nabibigatan at kayo’y bibigyan ko ng kapahingahan.’ Mateo 11:28.”—Ellen G. White, THE DESIRE OF AGES, pp. 288, 289.

**Mga Tanong Para sa Talakayan**:

`Ano ang relasyon ng pangingilin ng Sabbath at ng pag-aaring ganap sa pamamagitan ng pananampalataya?`

`Ano ang pagkakaiba ng tunay na pangingilin ng Sabbath at ng isang legalistikong pangingilin ng Sabbath? Paano na hindi lamang natin malaman kundi maranasan din natin ang pagkakaibang ito sa ating personal na pangingilin ng Sabbath?`