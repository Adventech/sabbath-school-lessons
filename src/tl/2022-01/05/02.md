---
title:  Ang Lupain Bilang Isang Lugar ng Kapahingahan
date:  23/01/2022
---

`Basahin ang Genesis 15:13–21. Ano ang ipinangako ng Diyos kay Abraham?`

Nang iniligtas ng Diyos ang Israel mula sa pagkaalipin sa Ehipto, ang Kanyang layunin ay dalhin ang Israel patungo sa lupain ng Canaan, kung saan sila maaaring maglingkod at sumunod sa Kanya nang malaya (Exodo 8:1; Awit 105:43-45), kabilang ang pagtamasa ng pamamahingang Sabbath na ipinagbawal ni Faraon (Exodo 5:5). Ang lupain ng Canaan ang siyang mana na ipinangako ng Diyos sa kanilang amang si Abraham dahil sumunod siya sa tinig ng Diyos at umalis sa kanyang bayan upang magtungo sa Lupang Pangako (Genesis 11:31–12:4).

Ang layunin ng Diyos sa pagbibigay ng lupain sa Israel ay hindi lamang para mapasakanila ito. Dinadala sila ng Diyos sa Kanyang sarili (Exodo 19:4). Nais ng Diyos na tumira sila sa isang lupain kung saan maaari nilang maranasan ang isang malapit na relasyon sa Kanya, na walang hadlang, at maging isa ring saksi sa mundo kung sino ang tunay na Diyos at kung ano ang inihandog Niya sa Kanyang bayan. Tulad sa Sabbath ng Paglalang, ang lupain ng Canaan ay isang balangkas na ginawang posible ang isang malapit na relasyon sa kanilang Manunubos at ang pagtamasa ng Kanyang kabutihan.

Sa Deuteronomio 12:1-14, sinabi ng Diyos sa bayan na sila ay papasok sa kapahingahan, hindi lamang nang pumasok sila sa lupain, kundi nang kanilang nilinis ang lupain mula sa mga diyus-diyosan. Pagkatapos, ipakikita ng Diyos sa kanila, ang hinirang, ang isang lugar kung saan maninirahan Siya na kasama nila.

`Basahin ang Exodo 20:8-11 at Deuteronomio 5:12-15. Anong dalawang mga bagay ang ginugunita ng Sabbath, at paano sila magkaugnay?`

Iniugnay ng Diyos ang Sabbath ng Paglalang sa pagliligtas mula sa Ehipto, Kanyang tinuruan ang Israel na ipangilin ang Sabbath bilang isang ala-ala ng Paglalang at bilang isang ala-ala ng kanilang pagkatubos mula sa Ehipto. Ang Paglalang at Pagtubos ay parehas na idinambana sa kautusan ng Sabbath. Kung paanong hindi natin nilikha ang ating mga sarili, hindi rin natin kayang tubusin ang ating mga sarili. Ito ay isang gawain na tanging ang Diyos ang makagagawa, at sa pamamagitan ng pagpapahinga ay ating kinikilala ang ating pagdedepende sa Kanya, hindi lamang para sa ating pag-iral kundi pati sa ating kaligtasan. Ang pangingilin ng Sabbath ay isang makapangyarihang pagpapahayag ng kaligtasan sa pamamagitan ng pananampalataya lamang.

`Paano nakatutulong ang pangingilin ng Sabbath para maunawaan ang lubos na pagdedepende sa Diyos, hindi lamang para sa pag-iral kundi pati na rin sa kaligtasan?`