---
title:  Dahil sa Kawalan ng Pagtitiwala
date:  24/01/2022
---

`Basahin ang Hebreo 3:12–19. Bakit hindi nakapasok ang Israel sa ipinangakong kapahingahan?`

Ang malungkot na kuwento ay yaong mga iniligtas mula sa Ehipto ay hindi nakapasok sa kapahingahan na ipinangako sa kanila ng Diyos. Nang dumating ang Israel sa Kadesh-barnea, sa hangganan ng Lupang Pangako, nagkulang sila ng kinakailangan nilang pananampalataya. Ipinaliwanag ng Bilang 13 at 14 na ang mga espiyang Israelita ay “nagdala ng masamang balita tungkol sa lupaing kanilang siniyasat” (Bilang 13:32). Tiniyak nila na mabuti ang lupain, ngunit nagbabala sila na malakas ang mga naninirahan at nakukutaan ang mga lunsod, at hindi nila kayang sakupin ito.

Nagkasundo sina Josue at Caleb na mabuti ang lupain at hindi nakipagtalo na ang mga tao roon ay malakas at may kuta ang mga lunsod. Ngunit sinabi nila na kasama nila ang Diyos at Kanyang dadalhin sila sa lupain (Bilang 14:7–9). Ngunit, ang bayan na nakakita nang winasak ng Diyos ang Ehipto sa pamamagitan ng mga salot (Exodo 7–12), nilipol ang hukbo ni Faraon sa Dagat na Pula (Exodo 14), nagbigay ng tinapay mula sa langit (Exodo 16) at tubig mula sa bato (Exodo 17), pati na rin ang pagpapakita ng Kanyang patuloy na presensya at pamamatnubay sa pamamagitan ng ulap (Exodo 40:36–38)—ay nabigo ngayon na magtiwala sa Kanya. Isa itong nakatatakot na pangyayari na ang henerasyon na nakita ang ganitong makapangyarihang pagpapakita ng Kanyang kapangyarihan ay naging simbolo ng kakulangan ng pananampalataya (Nehemias 9:15–17; Awit 106:24-26; 1 Corinto 10:5-10).

Ipinangako ng Diyos sa Kanyang mga anak ang mga regalo na hindi kayang makamit ng tao. Ito ang dahilan kung bakit nakabase ito sa biyaya at matatanggap lamang sa pamamagitan ng pananampalataya. Ipinaliwanag ng Hebreo 4:2 na ang pangako na tinanggap ng Israel ay “hindi nila pinakinabangan ang pangangaral na narinig nila, sapagkat hindi sila naging kalakip sa pamamagitan ng pananampalataya ng mga taong nakarinig” (Hebreo 4:2).

Naglakbay ang Israel sa mga hangganan ng Lupang Pangako bilang isang bayan. Nang humarap ang bayan sa mga magkakasalungat na ulat, nakiisa sila roon sa mga kulang sa pananampalataya. Ang pananampalataya, o kakulangan nito, ay nakahahawa. Ito ang dahilan kung bakit hinihikayat ng Hebreo ang mga mambabasa nito na “magpayuhan sa isa’t isa” (Hebreo 3:13), na “gigisingin ang isa’t isa sa pag-ibig at mabuting gawa” (Hebreo 10:24), at “pakaingatan ninyo na baka ang sinuma’y mahulog mula sa biyaya ng Diyos” (Hebreo 12:15).

`Sa anong mga paraan ka makatutulong na patibayin ang pananampalataya ng mga kapwa mananampalataya? Paano ka makatitiyak na hindi ka kailanman magsasabi o gagawa ng anumang bagay na makapagpapahina ng pananampalataya ng iba?`