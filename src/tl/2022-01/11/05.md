---
title:  Sa Pananampalataya, si Rahab at ang Iba Pa ...
date:  09/03/2022
---

`Basahin ang Hebreo 11:31 at Josue 2:9-11. Bakit si Rahab, isang paganong upahang babae, ay kasama sa talatang ito ng mga banal na tauhan sa Biblia?`

Marahil si Rahab ang pinakadi-inaasahang karakter na matatagpuan natin sa Hebreo 11. Si Rahab ay isa sa dalawang babae na binanggit sa pangalan. Siya ang ikasampu sa listahan, ang una ay ang mga ama noon at mga patriyarka ng Israel, at bawat isa ay itinuturing na matuwid. Nang dumating tayo sa kanya, makikita natin na hindi lamang siya isang babae, kundi isang Hentil at upahang babae.

Ang pinakanakagugulat na bagay ay siya rin ang sentrong tema at katapusan ng kapitulo. Ang listahan ay isinaayos sa isang kakaibang paraan. Ang bawat nakalista ay nagsimula sa paulit-ulit na paggamit ng mga salitang “sa pananampalataya.” Ang pangunahing parisan ay “Sa pananampalataya, si ito-at-ito ay gumawa ng ganito at ganyan” o “Sa pananampalataya, ganito at ganyan ang nangyari kay ito-at-ito.” Ang ganitong paulit-ulit na parisan ay nagpapataas sa inaasahan ng mambabasa na marinig ang pinakahuling patotoo na “sa pananampalataya, pinangunahan ni Josue ang bayan patungo sa lupang pangako.”

Ngunit hindi ito ang sinasabi ng talata. Sa halip, si Josue ay nilampasan at ang upahang babae ang kumuha ng kanyang lugar. Matapos na banggitin si Rahab, biglang nagtapos ang paulit-ulit na parisan sa “at ano pa ang dapat kong sabihin?” (Hebreo 11:32). Pagkatapos, mabilis na inilista ni Pablo ang ilang mga pangalan at mga pangyayari na hindi niya detalyadong ipinaliwanag.

Ang gawang pananampalataya ni Rahab ay siya’y nakinig, naniwala, at sumunod, kahit na hindi niya ito nakita. Hindi niya nakita ang mga salot sa Ehipto, o ang pagliligtas sa Dagat na Pula, o ang pag-agos ng tubig mula sa bato, o ang tinapay na bumaba mula sa langit ngunit, naniwala siya. Siya ay isang mabuting halimbawa para sa mga mambabasa ng Hebreo, na hindi nakarinig sa pangangaral ni Jesus o nakita man siya na gumawa ng himala, at para rin sa atin na hindi nakakita man sa alinmang mga bagay na ito.

“Si Rahab ay isang upahang babae na nakatira sa pader ng Jerico. Itinago niya ang dalawang Israelitang espiya para tingnan ang depensa ng lunsod na iyon. Dahil sa kanyang kabutihan sa kanila, at sa kanyang pagpapahayag ng paniniwala sa Diyos, nangako ang mga espiya na ang buhay ni Rahab at ng kanyang pamilya ay maiingatan mula sa pag-atake na darating sa Jerico.” —Paunang salita kay Rahab na matatagpuan sa DAUGHTERS OF GOD, p. 35.

Pagkatapos ay nagpatuloy si Pablo (Hebreo 11:35-38) ng listahan ng mga kahirapan na haharapin ng marami. Ang mga salitang “tumangging tumanggap ng paglaya” (Hebreo 11:35) ay nagpapahiwatig na mayroon silang pagkakataon na tumakas ngunit pinili na huwag gawin, dahil ang kanilang pananaw ay nasa gantimpala ng Diyos.

`Bagaman hindi natin nakita na naganap ang mga bagay na ito (ang anim na araw na Paglalang, ang Pag-alis mula Ehipto, ang krus ni Cristo), bakit mayroon tayong maraming mga mabubuting dahilan para maniwala na nangyari ang mga ito?`