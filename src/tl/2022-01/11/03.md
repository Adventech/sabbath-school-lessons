---
title:  Sa Pananampalataya, si Abraham...
date:  07/03/2022
---

Binigyang kahulugan ng Hebreo ang pananampalataya bilang “katiyakan ng mga bagay na inaasahan, ang paninindigan sa mga bagay na hindi nakikita” (Hebreo 11:1). Pagkatapos ay nagkaloob ito ng listahan ng mga tao mula sa kasaysayan ng Israel na nagbibigay halimbawa kung ano ang pananampalataya, at ipinahayag nito kung paano ipinakita ang pananampalataya sa pamamagitan ng kanilang mga gawa.

`Basahin ang Hebreo 11:1-19. Ano ang ginawa ng mga “bayaning” ito ng pananampalataya na nagpakita ng kanilang pananampalataya? Paano nauugnay ang kanilang mga ikinilos sa pag-asa sa mga bagay na hindi nakikita?`

Si Abraham marahil ang pinakamahalagang karakter sa kapitulong ito. Ang huling gawang pananampalataya ni Abraham ay higit na nagbibigay kaalaman tungkol sa tunay na likas ng pananampalataya.

Binanggit ng Hebreo ang tagubilin ng Diyos kay Abraham na inihandog niya si Isaac bilang isang sakripisyo, na parang nagpapahiwatig na salungat ito sa bahagi ng Diyos (Hebreo 11:17, 18). Hindi lamang si Isaac ang nag-iisang anak na lalaki ni Abraham. Si Ismael ang panganay ni Abraham, ngunit sinabi ng Diyos kay Abraham na tanggapin niya ang mungkahi ni Sarah at palayasin si Ismael at ang kanyang ina dahil iingatan sila ng Diyos, at dahil din na ang binhi ni Abraham ay papangalanan sa pamamagitan ni Isaac (Genesis 21:12, 13). Gayunman, sa sunod na kapitulo, inutusan ng Diyos si Abraham na ihandog si Isaac bilang handog na susunugin. Ang tagubilin ng Diyos sa Genesis 22 ay parang tahasang salungat sa mga pangako ng Diyos sa Genesis 12 -21.

Nagtapos ang Hebreo sa kahanga-hangang paglutas ni Abraham sa palaisipan sa konklusyon na muling bubuhayin ng Diyos si Isaac matapos niya siyang ihandog. Ito ay kahanga-hanga dahil wala pang muling binuhay noon. Subalit, parang ang nakaraang karanasan ni Abraham sa Diyos ay nagdala sa kanya sa ganitong konklusyon. Binanggit ng Hebreo 11:12 na ipinaglihi si Isaac dahil sa kapangyarihan ng Diyos mula sa isang tao na “parang patay na.” Pinansin din ni Pablo na, sa kabila ng pagiging “parang patay na” ni Abraham at pagkabaog ni Sarah, nanampalataya si Abraham at “umaasa kahit wala nang pag-asa, siya’y sumampalataya na siya’y magiging ama ng maraming bansa” sapagkat siya’y naniwala na ang Diyos ang nagbibigay-buhay sa mga patay, at ang mga bagay na hindi buhay noon ay binubuhay niya ngayon” (Roma 4:17-20). Kaya’t, marahil ay inakala ni Abraham na sa isang banda ay nabigyan na ng Diyos ng buhay si Isaac mula sa patay, kaya Niya muli itong gawin. Sa pamamatnubay ng Diyos noong nakaraang panahon, nakita ni Abraham kung ano ang magagawa Niya sa hinaharap.

`Bakit mahalaga ang pagbubulay-bulay kung paano pinatnubayan ng Diyos ang ating buhay upang mapanatili ang ating pananampalataya at pagtitiwala sa kanya ngayon?`