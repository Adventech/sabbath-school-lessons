---
title:  Karagdagang Kaisipan
date:  11/03/2022
---

“Sa pananampalataya ikaw ay naging kay Cristo, at dahil sa pananampalataya ikaw ay lalago sa Kanya—sa pamamagitan ng pagbibigay at pagtanggap. Kailangan mong ibigay ang lahat, —ang puso, ang iyong kalooban, ang iyong paglilingkod—ibigay mo ang iyong sarili sa Kanya upang sumunod sa Kanyang mga alituntunin; at kailangan mong kunin lahat, —Si Cristo, ang kabuuan ng lahat ng pagpapala, ang manatili sa iyong puso, maging iyong kalakasan, iyong katuwiran, iyong katulong magpakailanman, —na bigyan ka ng kapangyarihan na sumunod.” —Ellen G. White, STEPS TO CHRIST. p. 70.

“Hindi kailanman humiling sa atin ang Diyos na maniwala, na hindi magbibigay ng sapat na katibayan kung saan ibabase ang ating pananampalataya. Ang Kanyang pagkabuhay, ang kanyang karakter, ang katotohanan ng Kanyang salita, ang lahat ay natatag sa patotoong namamanhik sa ating kaisipan; at masagana ang patotoong ito. Ngunit kailanman ay hindi inalis ng Diyos ang posibilidad ng pag-aalinlangan. Ang ating pananampalataya ay nakasalalay sa katibayan, hindi sa demonstrasyon. Sila na gustong magduda ay magkakaroon ng pagkakataon; habang yaong may gusto na malaman ang katotohanan ay makatatagpo ng maraming katibayan kung saan isasalig ang kanilang pananampalataya.

“Imposible para sa isipan ng tao na lubos na maunawaan ang karakter o ang mga gawa ng Walang Hanggan. Sa pinakamatalas na isipan, ang pinakamataas na nalinang na isipan, ang banal na Persona ay dapat na kailangang manatiling nadadamitan ng misteryo. ‘Matatagpuan mo ba ang malalalim na bagay ng Diyos? Matatagpuan mo ba ang hangganan ng Makapangyarihan sa lahat? Ito ay mataas kaysa langit; anong iyong magagawa? Malalim kaysa Sheol—anong iyong malalaman?’ Job 11:7, 8.”—Ellen G. White, STEPS TO CHRIST, p. 105.

**Mga Tanong Para sa Talakayan**:

`Ang isang Cristianong iskolar noon ay sumulat minsan: “Credo ut intelligam,” ang Latin para sa “Naniwala ako upang aking maunawaan.” Sinabi ng Hebreo 11:3 na “sa pamamagitan ng pananampalataya ay mauunawaan natin.” Ano ang relasyon ng pananampalataya at pang-unawa? Bakit madalas na nauunang dumarating ang pananampalataya bago ang pagkaunawa? Iyon ay, bakit minsan ay kailangan nating kumilos sa pananampalataya, kahit man lang sa simula, sa hindi natin nauunawaan, at pagkatapos ay higit na pagkaunawa ay darating?`

`Ang salitang Griyego na pistis ay parehong nangangahulugan na “pananampalataya” at “katapatan.” Bakit mahalaga ang dalawang kahulugan sa pagnanais na maunawaan kung ano ang ibig sabihin ng mabuhay “sa pananampalataya”? Paano ipinakita ng mga tao sa Hebreo 11, sa pamamagitan ng kanilang katapatan, ang katotohanan ng kanilang pananampalataya? Paano natin magagawa ang kaparehong bagay?`

`Bagaman ating nauunawaan na kaloob ng Diyos ang pananampalataya (Roma 12:3), kung mayroon man, anong papel ang ating ginagampanan sa pagtanggap at pagpapanatili ng kaloob na iyon?`