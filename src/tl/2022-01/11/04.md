---
title:  'Si Moises: Paniniwala sa Hindi Nakikita'
date:  08/03/2022
---

`Basahin ang Hebreo 11:20-28. Ano ang ginawa ng mga taong ito ng pananampalataya? Paano nakaugnay ang kanilang mga ikinilos sa pag-asa at sa mga bagay na hindi nakikita?`

Si Moises ang ikalawang pangunahing halimbawa sa kapitulong ito ng pananampalataya. Ang buhay ni Moises ay ipinakilala at tinapos sa pamamagitan ng dalawang pagkilos ng pagsalungat sa hari. Itinago si Moises ng kanyang mga magulang nang ipanganak siya, dahil “hindi sila natakot sa utos ng hari” (Hebreo 11:23), at lumisan si Moises sa Ehipto, “dahil hindi natakot sa poot ng hari” (Hebreo 11:27). Gayunman, ang pinakamahalagang ginawa ni Moises ay ang “tumangging siya’y tawaging anak ng anak na babae ni Faraon” (Hebreo 11:24). Ang pagtukoy sa kumupkop na ina kay Moises bilang “anak na babae ni Faraon” ay nagmumungkahi na si Moises ang kandidato bilang kasunod na Faraon. Gayunman, si Moises ay handang iwanan ang lahat ng pagnanasa na maging pinuno ng pinakamakapangyarihang bansa sa panahong iyon at sa halip, ay maging pinuno ng mga bagong laya na mga alipin—sa katunayan, mga takas.

`Paghambingin ang Hebreo 11:24-27 at Hebreo 10:32-35. Ano ang mga pagkakapareho sa pangyayari sa pagitan ng orihinal na mga mambabasa ng Hebreo at ng karanasan ni Moises?`

Ang kadakilaan ni Moises ay dahil may kakayahan siyang makita sa kabila ng mga pangako ng hari ng Ehipto at tumingin sa hindi nakikita, ito ay, ang mga pangako ng Diyos. Sinabi ng Hebreo na ang susi ay nakatuon ang pananaw ni Moises sa “gantimpala,” hindi sa kayamanan ng Ehipto. Ang gantimpalang ito ay kapareho ng gantimpala na binanggit sa Hebreo 10:35, na ipinangako ng Diyos sa lahat ng mga nananampalataya sa kanya.

Ang mga salita ni Pablo tungkol sa desisyon ni Moises ay maaaring makapangyarihang inulit sa mga puso ng orihinal niyang mga mambabasa. Sila ay nagtitiis sa mga kahihiyan at mga insulto dahil sa kanilang pananampalataya kay Cristo. Sila rin ay nakaranas ng pagdurusa at pagkawala ng mga ari-arian (Hebreo 10:32–34). Ang iba ay nasa bilangguan (Hebreo 13:3). Kapareho nito, pinili ni Moises na magdusa kasama ng bayan ng Diyos, na ipinagpalit ang kayamanan ng Ehipto sa pagpasan ng mga insulto na kaugnay kay Cristo dahil naniniwala siya na ang gantimpala ni Cristo ay mas dakila kaysa anumang maihahandog ng Ehipto.

`Ano ang ilan sa mga pagpupunyagi na iyong hinarap dahil sa pananampalataya? Ano ang kinailangan mong bitawan para rito? Sa katapusan, bakit ang gantimpala ay mahalaga, kahit hindi mo ito nakikita ngayon?`