---
title:  Si Jesus, ang Nagtatag at Nagpasakdal ng Ating Pananampalataya
date:  10/03/2022
---

`Basahin ang Hebreo 12:1-3. Ano ang hinihiling ng mga talatang ito na gawin natin?`

Ang pinakamataas na paglalahad ng pananampalataya ay tunay na nagtapos kay Jesus sa Hebreo 12. Nagsimula si Pablo sa liham ni Jesus, na siyang “dumarating” at “hindi maaantala” (Hebreo 10:37), at tinapos ito ni Pablo kay Jesus na siyang “nagpasakdal” ng ating pananampalataya (Hebreo 12:2). Si Jesus ang “nagtatag at nagpasakdal ng pananampalataya.” Nangangahulugan ito na si Jesus ang Isang gumawa upang gawing posible ang pananampalataya at ang Halimbawa na sakdal na kumakatawan kung paano ang mabuhay sa pananampalataya. Kay Jesus, naabot ng pananampalataya ang ganap na kapahayagan nito.

Si Jesus ang “nagtatag” (Hebreo 12:2) o ang may-akda, o ang nanguna sa ating pananampalataya sa tatlong diwa.

Una, Siya lamang ang natatanging Isa na natapos ang takbuhin sa buong diwa nito. Ang ibang binanggit sa nagdaang kapitulo ay hindi naabot ang kanilang mithiin (Hebreo 11:39, 40). Gayunman, pumasok si Jesus sa kapahingahan ng Diyos sa langit at umupo sa kanan ng Diyos. Tayo, kasama ng iba, ay maghahari kasama ni Jesus sa hinaharap (Apocalipsis 20:4).

Pangalawa, sa katunayan, ang sakdal na buhay ni Jesus ang naging daan upan maging posible para sa iba na tumakbo sa kanilang takbuhin (Hebreo 10:5-14). Kung hindi dumating si Jesus, ang takbuhin ng bawat isa ay walang kabuluhan

Panghuli, si Jesus ang dahilan na tayo ay mayroong pananampalataya. Bilang kaisa ng Diyos, Kanyang ipinahayag ang katapatan ng Diyos sa atin. Hindi kailanman tumigil ang Diyos para iligtas tayo, at kaya ito ang dahilan kung bakit makakamtan natin ang gantimpala sa katapusan kung hindi tayo susuko. Tumakbo si Jesus na may pagtitiyaga at nanatiling tapat, kahit na tayo ay hindi tapat (2 Timoteo 2:13). Ang ating pananampalataya ay tugon lamang sa Kanyang katapatan.

Sa katapusan, si Jesus ang “nagtatag” ng pananampalataya dahil sakdal Niyang inihalimbawa kung paano tumakbo sa takbuhin ng pananampalataya. Paano Siya tumakbo? Kanyang isinantabi ang bawat pabigat sa pamamagitan ng pag-iwan ng lahat para sa atin (Filipos 2:5-8). Kailanman ay hindi siya nagkasala. Itinuong matatag ni Jesus ang kanyang paningin sa gantimpala, na siyang kaligayahan na inilagay sa harapan Niya, ang makita ang lahi ng mga tao at matubos sa pamamagitan ng kanyang biyaya. Kaya’t, Kanyang tiniis ang di-pagkakaunawaan at pagpapahirap; Kanyang pinawalang-halaga ang kahihiyan ng krus (Hebreo 12:2, 3).

Ngayon naman ang ating pagkakataon na tumakbo. Bagaman hindi natin kailanman mararating ang ginawa ni Jesus sa pamamagitan ng ating sariling lakas, mayroon tayo ng Kanyang sakdal na halimbawa sa harap natin, kaya’t sa pananampalataya sa Kanya, at pagpapanatili ng ating paningin sa Kanya (gaya ng iba na nasa harap natin), tayo ay nagpapatuloy na tumakbo sa pananampalataya, na nagtitiwala sa kanyang mga pangako ng isang dakilang gantimpala.