---
title:  Bago at Buhay na Daan sa Pamamagitan ng Tabing
date:  02/03/2022
---

`Basahin ang Hebreo 10:19–22. Anong imbitasyon ang mayroon tayo sa talatang ito?`

Sinasabi ng aklat ng Hebreo na si Jesus ay pumasok sa makalangit na santuwaryo at inaanyayahan tayo na sumunod sa Kanyang pangunguna. Ang ideyang ito ay sumasang-ayon sa kaisipan na ipinakilala nang una na si Jesus ay isang “kapitan” at “tagapagpauna” ng mga mananampalataya (Hebreo 2:10; Hebreo 6:19, 20; Hebreo 12:2). Ang “bago at buhay na daan” ay ang bagong tipan na pinasinayaan ni Jesus sa Kanyang handog at pag-akyat sa langit. Ang pahayag na “bago at buhay” ay kabaligtaran ng paglalarawan sa dating tipan bilang “lipas at tumatanda” (Hebreo 8:13). Ito ang bagong tipan, na nagkaloob ng kapatawaran ng kasalanan at naglagay ng kautusan sa ating mga puso, na ginawang posible para sa atin na lumapit sa Diyos na may pagtitiwala, hindi dahil sa ating mga sarili o anumang nagawa natin, kundi dahil lamang sa ginawa ni Jesus para sa atin sa pamamagitan ng pagtupad sa lahat ng mga obligasyon ng tipan.

Binanggit ng Hebreo na ang pagpapasinaya ng lumang tipan ay kasama ang pagpapasinaya ng santuwaryo at ang pagtatalaga ng mga pari (Hebreo 9:18–21; ihambing sa Exodo 40; Levitico 8: Levitico 9). Ang layunin ng tipan ay para lumikha ng isang malapit na relasyon sa pagitan ng Diyos ng Kanyang bayan (Exodo 19:4–6). Nang tanggapin ng Israel ang relasyong ito, agad iniutos ng Diyos na magtayo ng santuwaryo upang makapanila sa gitna nila. Ang pagpapasinaya ng santuwaryo at ang presensya sa kalagitnaan ng Kanyang bayan ay nagmamarka ng sandaling ang pagitan ng Diyos at ng Israel ay maganap.

Ganito rin sa bagong tipan. Ipinahihiwatig din ng bagong pagpapasinaya sa paglilingkod ni Jesus bilang pari para sa ating kapakanan (Hebreo 5:1-10; Hebreo 7:1–8:13).

Ang pag-akyat ni Jesus sa harap ng Diyos ay pinasinayaan ang bagong panahon para sa bayan ng Diyos. Binanggit ng Zacarias 3 na nasa harap ng Diyos si Satanas para akusahan ang bayan ng Diyos, na kinakatawanan ng punong pari na si Josue. Ang tagapagparatang ay ang parehong nagtanong tungkol sa katapatan ni Job sa Diyos (Job 1; Job 2). Gayunman, dahil sa sakripisyo ni Jesus, si Satanas ay napatalsik sa langit (Apocalipsis 12:7-12; ihambing sa Juan 12:31; Juan 16:11). Ngayon si Jesus ang namamagitan para sa atin at sa pamamagitan ng Kanyang handog at katapatan ay inangkin ang kaligtasan para sa atin!

`Anong mga paratang ang maaaring gawin ni Satanas laban sa iyo sa harap ng Diyos, kung pahihintulutan siya? Bagaman siya ay isang sinungaling, gaano karami ang kailangan niyang pagsisinungaling tungkol sa iyo upang ikaw ay hatulan? Ano lamang ang iyong pag-asa?`