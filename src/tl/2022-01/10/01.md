---
title:  Binuksan ni Jesus ang Daan Papasok sa Tabing
date:  26/02/2022
---

### Basahin Para sa Pag-aaral sa Linggong Ito
Hebreo 9:24: Exodo 19:3, 4; Hebreo 12:18–21; Levitico 16:1, 2; Hebreo 10:19–22; Colosas 3:1.

> <p>Talatang Sauluhin</p>
> “Sapagkat si Cristo ay hindi pumasok sa santuwaryo na ginawa ng mga kamay ng tao na kahalintulad lamang ng mga tunay na bagay, kundi sa mismong langit, upang dumulog ngayon sa harapan ng Diyos para sa atin” (Hebreo 9:24).

Nang bumalik ang mga alagad mula sa Bundok ng mga Olibo, agad pagkatapos umakyat si Jesus sa langit, napuno sila ng ligaya at tagumpay. Ang kanilang Panginoon at Kaibigan ay umakyat sa isang posisyon ng kapangyarihan sa buong sanlibutan at iniimbitahan sila la lumapit sa Diyos sa Kanyang pangalan na may lubos na pagtitiwala na may kabutihang-loob na tutugon ang Diyos sa kanilang mga panalangin (Juan 14:13, 14). Kahit na nagpatuloy sila sa mundo, na sinasalakay ng mga hukbo ng kasamaan, ang kanilang pag-asa ay matibay. Alam nila na umakyat si Jesus upang maghanda ng lugar para sa kanila (Juan 14:1–3). Alam nila na si Jesus  ang Kapitan ng kanilang kaligtasan, at Kanyang binuksan ang daan patungo sa kanilang tahanan sa langit sa pamamagitan ng Kanyang dugo.

Ang pag-akyat ni Jesus sa langit ay mahalaga sa teolohiya ng Hebreo. Minamarkahan nito ang pasimula ng pamumuno ni Jesus at ang pasimula ng Kanyang ministeryo bilang Pinakapunong Pari para sa ating kapakanan. At higit na mahalaga, minarkahan ng pag-akyat ni Jesus ang sandali na ang bagong tipan, na nagbigay ng paraan kung saan maaari nating lapitan ang Diyos na may pagtitiwala sa pamamagitan ng pananampalataya, ay pinasinayaan. Pribilehiyo natin ngayon na lumapit sa Diyos na may pagtitiwala sa pamamagitan ni Jesus at sa bisa ng Kanyang katuwiran.