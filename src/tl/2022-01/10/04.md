---
title:  Ang Pangangailangan ng Isang Tabing
date:  01/03/2022
---

Ang mga tabing ay may dalawang tungkulin. Ang salitang Hebreo na ginagamit para sa tabing (katepetasma) ay maaaring tumukoy sa kurtina sa korte (Exodo 38:18), ang kurtina sa pasukan ng labas na silid ng santuwaryo (Exodo 36:37), o ang panloob na tabing na naghihiwalay ng Dakong Banal mula sa Dakong Kabanal-banalan (Exodo 26:31-35). Ang tatlong tabing na ito ay kapwa pasukan at hangganan na ilang tao lamang ang maaaring tumawid.

`Basahin ang Levitico 16:1, 2 at Levitico 10:1–3. Anong mga babala para sa atin ang nasa mga talatang ito?`

Ang tabing ay isang proteksyon para sa mga pari habang sila ay naglilingkod sa harap ng isang banal na Diyos. Matapos magkasala dahil sa ginintuang guya, sinabi ng Diyos kay Moises na hindi Niya sila sasamahan sa daang patungo sa Lupang Pangako baka maubos sila dahil sila ay isang “ ‘matigas ang ulong bayan’ ” (Exodo 33:3). Kaya’t, inilipat ni Moises ang tolda ng pagpupulong at itinayo ito sa malayo, sa labas ng kampamento (Exodo 33:7). Gayunman, matapos na mamagitan si Moises, pumayag ang Diyos na sumama sa kanila sa kanilang kalagitnaan (Exodo 33:12–20), ngunit nagtatag Siya ng ilang mga panuntunan para ingatan ang bayan habang naninirahan Siyang kasama nila.

Halimbawa, ang Israel ay nagkampo sa isang eksaktong magkasunod-sunod na kaayusan na lumikha ng isang guwang na parisukat sa gitna kung saan itinayo ang tabernakulo. Bilang karagdagan, ang mga Levita ay nagtayo ng tolda sa paligid ng tabernakulo upang maingatan ang santuwaryo at ang mga kagamitan nito mula sa pagpasok ng mga dayuhan (Bilang 1:51; Bilang 3:10). Sa katunayan, sila ay isang uri ng tabing na tao na nag-iingat sa bayan ng Israel: “ ‘Subalit ang mga Levita ay magkakampo sa palibot ng tolda ng patotoo, upang huwag magkaroon ng poot sa sambayanan ng mga anak ni Israel. Ang mga Levita ang mangangasiwa sa tolda ng patotoo’ ” (Bilang 1:53).

Si Jesus, bilang ating Pari, ay naging ating tabing din. Sa pamamagitan ng Kanyang pagkakatawang-tao, itinayo ng Diyos ang kanyang tolda sa ating kalagitnaan at ginawang posible para sa atin na pagnilayan ang kanyang kaluwalhatian (Juan 1:14-18). Ginawa Niyang posible para sa isang banal na Diyos na manirahan sa gitna ng isang di-sakdal na bayan.

`Pag-isipan kung ano ang kahulugan na ang isang Diyos na Manlilikha, ang Isa na gumawa ng sansinukob, ay maninirahang kasama ng Kanyang bayan, na sa panahong iyon ay isang bansa ng mga tumakas na alipin. Ano ang itinuturo nito sa atin kung gaano maaaring maging malapit ang Diyos sa atin?`