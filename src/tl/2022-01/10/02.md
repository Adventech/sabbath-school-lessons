---
title:  Si Jesus sa Harap ng Ama
date:  27/02/2022
---

`Basahin ang Hebreo 9:24. Ayon sa talatang ito, ano ang layunin ng pag-akyat ni Jesus sa langit? `

Nagtagubilin ang Diyos sa Israel na ang mga lalaki nila ay dapat na magpunta sa Jerusalem bawat taon upang “humarap sa Panginoon” na may handog. Ang itinakdang mga panahon ay ang pista ng Paskuwa (Tinapay na Walang Pampaalsa), ang Pista ng mga Linggo (Pentecostes), at ang Pista ng mga Tolda (Exodo 23:14 17; Deuteronomio 16:16). Ang Paskuwa ay ipinagdiriwang dahil sa pagliligtas sa Israel mula sa Ehipto, ipinagdiriwang ang Pentecostes dahil sa pag-aani ng sebada at, sa panahon ng Bagong Tipan, ito ay kaugnay sa pagbibigay ng kautusan sa Sinai. Ang Pista ng mga Tolda ay ipinagdiriwang dahil sa pangangalaga ng Diyos sa Israel sa kanilang paninirahan sa disyerto. Batay sa Bagong Tipan, ang mga pista sa Lumang Tipan ay may propetikong kahulugan.

Inilarawan ng Hebreo 9:24 ang pag-akyat ni Jesus tungo sa presensya ng Ama. Dumating Siya sa santuwaryo sa langit, “ang tunay,” upang “humarap” sa Diyos na may dalang mas mabuting handog (Hebreo 9:23, 24)—ang Kanyang sariling dugo.

Tinupad ni Jesus ang propetikong kahulugan ng mga pista ng paglalakbay na may kahanga-hangang katumpakan. Namatay Siya sa araw para sa paghahanda ng Paskuwa sa ikasiyam na oras, ang sandali na ang mga kordero ng Paskuwa ay inihahandog (Juan 19:14; Mateo 27:45–50). Nabuhay muli si Jesus sa ikatlong araw at umakyat sa langit upang tanggapin ang katiyakan na ang kanyang handog ay tinanggap (Juan 20:17; 1 Corinto 15:20), nang iwagayway ng mga pari ang hinog na sebada bilang mga unang bunga (Levitico 23:10–12). Pagkatapos, umakyat Siya matapos ang 40 araw upang umupo sa kanan ng Diyos at pasinayaan ang bagong tipan sa Araw ng Pentecostes (Gawa l; Gawa 2).

Ang layunin ng paglalakbay sa matandang Israel ay upang “makita ang mukha ng Diyos” (Awit 42:2). Nangangahulugan ito na maranasan ang pabor ng Diyos (Awit 17:15). Gayundin naman, ang Hebreong pahayag na “hanapin ang mukha ng Diyos” ay nangangahulugan na humingi ng tulong sa Diyos (2 Cronica 7:14; Awit 27:8; Awit 105:4). Sa Hebreo, ito ang diwa ng pag-akyat ni Jesus. Umakyat si Jesus patungo sa Diyos na may sakdal na handog. Umakyat din si Jesus sa langit sa presensya ng Diyos bilang nanguna para sa atin (Hebreo 6:19, 20). Tinupad Niya ang pangako sa mga mananampalataya na naglakbay, na “naghahanap ng sariling bayan,” na naghahangad ng isang mas mabuting lupain” na “tumitingin sa isang lunsod... na ang nagplano at nagtayo ay ang Diyos” (Hebreo 11:10, 13–16).

`Muli, bakit ang katotohanan ng ginawa ni Jesus, hindi lamang sa krus kundi kung ano ang ginagawa Niya ngayon sa langit, ay nagbibigay sa atin ng katiyakan ng kaligtasan?`