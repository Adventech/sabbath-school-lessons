---
title:  Ang Paanyaya ng Diyos
date:  28/02/2022
---

`Basahin ang Hebreo 12:18-21. Ano ang karanasan ng Israel sa Bundok ng Sinai?`

Nang tawagin ng Diyos ang Israel mula sa Ehipto, ang kanyang panukala ay lumikha ng isang personal, at malapit na relasyon sa kanila. Sinabi Niya, “ ‘ “Inyong nakita ang aking ginawa sa mga Ehipcio, at kung paanong dinala ko kayo sa mga pakpak ng agila, at kayo’y inilapit ko sa akin” ’ ” (Exodo 19:3, 4).

Kaya’t, sa pamamagitan ni Moises ay ibinigay ng Diyos ang mga mahahalagang tagubilin upang ihanda ang bayan na katagpuin Siya. Kailangan muna ng bayan na italaga ang kanilang mga sarili (Exodo 19:10–15). Yaong mga umakyat sa paanan ng bundok na walang paghahanda ay mamamatay. Gayunpaman, kapag naghanda ng kanilang mga sarili ang bayan sa loob ng dalawang araw, kung ganon “ ‘ang tunog ng trumpeta ay napakalakas’ ” sa ikatlong araw, itinagubilin ng Diyos na “ ‘aakyat sila sa bundok’ ” (Exodo 19:13). Gusto Niya na maranasan nila ang naranasan ni Moises at ng mga pinuno ng mga tao nang umakyat sila sa bundok at “kanilang nakita ang Diyos, at sila’y kumain at uminom” sa Kanyang presensya (Exodo 24:9-11). Kinalaunan, nabatid ng mga tao na nakita nila ang kaluwalhatian ng Diyos at posible na makipag-usap ang Diyos “ ‘ “sa tao, at ang tao ay nabubuhay pa” ’ ” (Deuteronomio 5:24). Ngunit nang dumating ang takdang oras, nagkulang sila sa pananampalataya. Ipinaliwanag ni Moises, maraming taon ang lumipas: “ ‘kayo ay natatakot dahil sa apoy, at hindi kayo umakyat sa bundok’ ” (Deuteronomio 5:5). Sa halip, ay kanilang hiniling kay Moises na siya ay maging tagapamagitan nila (Deuteronomio 5:25-27; ihambing sa Exodo 20:18–21).

Ang pagpapakita ng Diyos ng Kanyang kabanalan sa Bundok ng Sinai ay para turuan ang bayan na matutong “matakot” o gumalang sa Kanya. Ang “pagkatakot sa Diyos” ay magdadala sa buhay, karunungan, at karangalan (Deuteronomio 4:10; ihambing sa Awit 111:10; Kawikaan 1:7; Kawikaan 9:10; Kawikaan 10:27)—at para rin malaman na Siya ay maawain at mapagbiyaya (Exodo 34:4–8). Kaya’t, habang gusto ng Diyos na lumapit ang Israel sa Kanya, ang mga tao ay natakot at hinilingan si Moises na maging tagapamagitan nila. Ang paglalarawan ng Hebreo ng mga kaganapan sa Sinai ay sumusunod muna sa pagpapaalala ni Moises sa mga tao tungkol sa kanilang kakulangan sa pananampalataya at sa kanilang pagtalikod dahil sa guyang ginto, at kung paano sila takot na tagpuin ang Diyos dahil sa kanilang kasalanan (Deuteronomio 9:19). Ang reaksyon ng mga tao ay hindi panukala ng Diyos para sa kanila; sa halip ito ay bunga ng kanilang kawalan ng pananampalataya.

`Dahil kay Jesus, bakit hindi tayo kailangang matakot na lumapit sa banal na Diyos? Gayunman, ano ang mga kondisyon para tayo ay makalapit?`