---
title:  Kanilang Masisilayan ang Kanyang Mukha
date:  03/03/2022
---

`Basahin ang Hebreo 12:22–24. Sa anong diwa tayo makararating sa makalangit na Jerusalem sa presensya ng Diyos? `

Sinasabi na ang mga mananampalataya “ay dumating” sa Bundok ng Zion, ang makalangit na Jerusalem, sa pamamagitan ng pananampalataya. Sa diwang ito, inaasam ng kanilang karanasan ang hinaharap. Kaya’t ang makalangit na Jerusalem ay kabilang sa mga bagay na “inaasahan” at “hindi pa nakikita” ngunit tinitiyak sa atin sa pamamagitan ng pananampalataya (Hebreo 11:1).

Bagaman totoo, hindi ito ang kabuuang kahulugan ng talata. Tayo rin ay nakarating sa Bundok ng Zion, sa mismong presensya ng Diyos, sa pamamagitan ng ating kinatawan na si Jesus (Efeso 2:5, 6; Colosas 3:1). Ang pag-akyat ni Jesus ay hindi isang bagay na pananampalataya, kundi isang katotohanan. Ang makasaysayang dimensyon ng pag-akyat ni Jesus ang nagbigay ng nakahihikayat na puwersa sa pangaral ng Hebreo upang panghawakan ang ating ipinahahayag (Hebreo 4:14; Hebreo 10:23). Sinabi ni Pablo: “Yamang tayo’y mayroong isang marangal na Pinakapunong Pari na pumasok sa kalangitan, ... Kaya’t ... lumapit tayong may katapangan” (Hebreo 4:14, 16).

Kaya naman, tayo ay nakarating na sa pamamagitan ng ating Kinatawan at dahil dito, ay kailangan kumilos nang naaayon. Sa pamamagitan Niya, tayo’y “nakalasap ng kaloob ng kalangitan ... at nakalasap ng kabutihan ng salita ng Diyos at ng mga kapangyarihan ng panahong darating” (Hebreo 6:4, 5). Ang katotohanan ng pag-akyat at ministeryo ni Jesus sa makalangit na santuwaryo ay isang tiyak at matibay na angkla ng kaluluwa” (Hebreo 6:19), ang garantiya na ang mga pangako ay mahalaga at karapat-dapat pagkatiwalaan (Hebreo 7:22). Para sa atin, ang pananampalataya ay may katibayan sa kasaysayan.

Gayunman, ang layunin ng Diyos ay matutupad hindi lamang kay Jesus kundi sa atin din. Ating sinasabi na ang pag-akyat ni Jesus ay katuparan ng anino ng unang dalawang taon ng paglalakbay ng Israel, ang Paskuwa at Pentecostes. Ayon sa aklat ng Hebreo at aklat ng Apocalipsis, ang huling paglalakbay, ang Kapistahan ng mga Kubol, ay matutupad pa lamang. Ating ipagdiriwang ito kasama ni Jesus, kapag tayo ay nasa loob na ng “lunsod…..na ang nagplano at nagtayo ay ang Diyos,” sa isang makalangit na tahanan (Hebreo 11:10; tingnan din ang mga talatang 13-16). Hindi tayo magtatayo ng mga kubol, kundi ang kubol ng Diyos, o tolda sa langit, at tayo ay maninirahang kasama Niya magpakailanman (Apocalipsis 7:15-17; Apocalipsis 21:1-4; Apocalipsis 22:1-5; Bilang 6:24-26).

`Paano natin matututunang gawing totoo sa atin ngayon ang pangako ng buhay na walang hanggan, sa kalagitnaan ng mundong puno ng pasakit at pagdurusa? Anong sagot ang iyong maibibigay sa mga tao na nagsasabi na ang lahat ng ito ay isang kathang-isip lamang para matulungan tayong mas mapabuti ang ating pakiramdam sa buhay rito at ngayon?`