---
title:  Ang Paghuhukom at ang Karakter ng Diyos
date:  24/02/2022
---

`Basahin ang Roma 3:21-26; Roma 1:16, 17; at Roma 5:8. Ano ang inihahayag ng Pagtubos sa Krus para sa kapatawaran ng ating mga kasalanan patungkol sa Diyos? `

Ipinahihiwatig ng kapatawaran ng ating mga kasalanan ang dalawang yugto sa pamamagitan ni Jesus sa dalawang bahagi ng santuwaryo sa langit. Una, inalis ni Jesus ang ating mga kasalanan at dinala Niya mismo ang mga ito sa krus upang magbigay ng kapatawaran sa bawat isa na nanampalataya sa Kanya (Gawa 2:38; Gawa 5:31). Naipanalo ni Jesus sa krus ang karapatan na magpatawad sa sinuman na maniwala sa Kanya dahil pinasan Niya ang kanilang kasalanan. Pinasinayaan din Niya ang isang bagong tipan, na nagpapahintulot sa Kanya na ilagay ang kautusan ng Diyos sa puso ng mga mananampalataya sa pamamagitan ng Banal na Espiritu (Hebreo 8:10–12; Ezekiel 36:25–27).

Ang ikalawang yugto ng ministeryo ni Jesus ay binubuo ng paghuhukom, ang paghuhukom bago [Siya] dumating, na panghinaharap pa batay sa pananaw ng Hebreo (Hebreo 2:1-4: Hebreo 6:2; Hebreo 9:27, 28; Hebreo 10:25). Nagsimula ang paghuhukom na ito sa bayan ng Diyos at inilarawan sa Daniel 7:9–27; Mateo 22:1-14; at Apocalipsis 14:7. Ang layunin nito ay upang ipakita ang katuwiran ng Diyos sa pagpapatawad ng Kanyang bayan. Sa paghuhukom na ito, ang mga tala ng kanilang buhay ay mabubuksan para makita ng sansinukob. Ipakikita ng Diyos kung ano ang nangyari sa puso ng mga mananampalataya at kung paano nila niyakap si Jesus bilang kanilang Tagapagligtas at tinanggap ang Kanyang Espiritu sa kanilang buhay.

Patungkol sa paghuhukom na ito, isinulat ni Ellen G. White: “Hindi kayang tugunan ng tao ang mga bintang na ito sa kanyang sarili [lamang]. Sa kanyang mga damit na narumihan ng kasalanan, [kanyang] ipinahahayag ang kanyang kasalanan, siya ay nakatayo sa harap ng Diyos. Ngunit si Jesus na ating Tagapagtanggol ay iniharap ang isang epektibong pakiusap para sa kapakanan ng lahat na sa pamamagitan ng pagsisisi at pananampalataya ay itinalaga ang pag-iingat ng kanilang mga kaluluwa sa Kanya. Nakiusap Siya para sa kanilang kapakanan at tinalo ang tagapagsumbong sa pamamagitan ng mga malalakas na argumento ng Kalbaryo. Ang Kanyang sakdal na pagsunod sa kautusan ng Diyos, kahit na hanggang kamatayan sa krus, ang nagbigay sa Kanya ng lahat ng kapangyarihan sa langit at sa lupa, at Kanyang inangkin ang awa ng Kanyang Ama at ang pagkakasundo para sa nagkasalang tao. ... Ngunit habang kailangan nating maunawaan ang ating makasalanang katayuan, kailangan nating umasa kay Cristo bilang ating katuwiran, ating kabanalan, at ating katubusan. Hindi natin kayang sagutin ang mga bintang ni Satanas laban sa atin. Si Cristo lamang ang makagagawa ng epektibong pakiusap para sa ating kapakanan. Kaya rin Niyang patahimikin ang tagaparatang sa pamamagitan ng mga argumento na natatag hindi sa ating merito, kundi sa Kanya.”—TESTIMONIES FOR THE CHURCH, vol. 5, pp. 471, 472.

`Bakit iminumungkahi ng krus at ng ministeryo ni Jesus para sa ating kapakanan na kailangan nating tumingin na may pagtitiwala, ngunit nang may kapakumbabaan at pagsisisi, tungo sa paghuhukom?`