---
title:  Iba’t ibang Uri ng mga Handog
date:  21/02/2022
---

Nagbibigay ng kapatawaran para sa ating mga kasalanan ang kamatayan ni Jesus. Subalit, ang pagpapatawad sa ating mga kasalanan ay kasama ang higit pa kaysa sa pagbubura sa parusa para sa ating pagsuway ng tipan. Kasama rito ang ibang elemento na kasing halaga. Ito ang dahilan kung bakit ang sistema ng paghahandog ng mga Israelita ay mayroong limang magkakaibang uri ng handog. Bawat isa ay mahalaga para ihayag ang kayamanan ng kahulugan ng krus ni Cristo.

`Basahin ang Efeso 3:14–19. Ano ang kahilingan ni Pablo sa panalangin sa kapakanan ng mga mananampalataya?`

Ang susunuging handog (o handog na susunugin) ay kailangan na ang buong hayop ay maubos sa altar (Levitico 1). Kumakatawan ito kay Jesus, na ang buhay ay naubos para sa atin. Ang kabayaran ay nangangailangan ng lubos na pagtatalaga ni Jesus sa atin. Kahit na Siya ay kapantay ng Diyos, “ay hinubaran niya ang kanyang sarili, at kinuha ang anyong alipin” (Filipos 2:5-8).

Ang handog ng mga butil ay isang kaloob ng pasasalamat sa Diyos sa probisyon para sa panustos ng Kanyang bayan (Levitico 2). Kumakatawan din ito kay Jesus bilang, “ ‘ang tinapay ng buhay’ ” (Juan 6:35, 48), na sa pamamagitan Niya ay mayroon tayong buhay na walang hanggan.

Ang handog pangkapayapaan o pagsasama-sama ay ipinahihiwatig ang isang salu-salong pagkain kasama ng mga kaibigan at pamilya upang ipagdiwang ang kabutihang ibinigay ng Diyos (Levitico 3). Kinakatawanan nito si Cristo, na ang handog ay nagbibigay sa atin ng kapayapaan (Isaias 53:5; Roma 5:1; Efeso 2:14). Idinidiin din nito na kailangan nating makibahagi sa handog ni Jesus sa pamamagitan ng pagkain ng Kanyang laman at pag-inom sa Kanyang dugo (Juan 6:51–56).

Ang handog para sa kasalanan o paglilinis ay nagbibigay ng kapatawaran sa mga kasalanan (Levitico 4:1–5:13). Idinidiin ng handog na ito ang katungkulan ng dugo ng hayop—na kumakatawan sa buhay nito—upang magkaloob ng katubusan mula sa mga kasalanan (Levitico 17:11) at itinuturo sa hinaharap ang dugo ni Jesus na tumubos sa atin mula sa ating mga kasalanan (Mateo 26:28; Roma 3:25; Hebreo 9:14).

Ang handog ukol sa pagkakasala o bayad-pinsala ay nagbibigay ng kapatawaran sa mga pagkakataong posible ang bayad-pinsala o pagsasauli. Sinasabi nito sa atin na ang kapatawaran ng Diyos ay hindi nagpapalaya sa atin mula sa responsibilidad na magkaloob ng pagsasauli o pagbabalik, kung posible, roon sa mga taong ginawan natin ng mali.

Itinuturo sa atin ng mga handog sa santuwaryo na ang karanasan ng kaligtasan ay higit pa kaysa pagtanggap lamang kay Jesus bilang ating Kahalili. Kailangan din nating “kumain” sa Kanya, ibahagi ang kanyang kabutihan sa iba, at makipag-ayos doon sa mga ginawan natin ng kamalian.