---
title:  Ang Krus at ang Halaga ng Kapatawaran
date:  23/02/2022
---

`Basahin ang Hebreo 9:22–28. Ano ang sinasabi ng mga talatang ito tungkol sa gawain ni Jesus sa santuwaryo sa langit?`

May kabuluhan lamang ang ideya na kailangan ng santuwaryo sa langit ang paglilinis ayon sa konteksto ng santuwaryo sa Lumang Tipan. Ang santuwaryo ay simbolo ng pamahalaan ng Diyos (1 Samuel 4:4; 2 Samuel 6:2), at nakaaapekto sa pananaw ng bayan ng Diyos tungkol sa katuwiran ng Kanyang pamahalaan ang paraan ng pakikitungo ng Diyos sa kasalanan ng Kanyang bayan (Awit 97:2). Bilang pinuno, ang Diyos ang Hukom ng Kanyang bayan, at inaasahan na magiging patas Siya, na pinawawalang-sala ang inosente at hinahatulan ang nagkasala. Kaya’t nang patawarin ng Diyos ang makasalanan, dinala Niya ang responsibilidad ng paghatol. Ang santuwaryo, na kinakatawanan ng karakter at pamamahala ng Diyos, ay narumihan. Ipinaliliwanag nito kung bakit pinapasan ng Diyos ang ating mga kasalanan kapag nagpapatawad Siya (Exodo Bilang 14:17-19, ang orihinal na Hebreo para sa “pagpapatawad” [nōśē] sa mga talatang ito ay nangangahulugang “pagbuhat, pagpasan”).

Ang sistema ng paghahandog sa santuwaryo ng mga Israelita ay naglalarawan ng puntong ito. Kapag ang isang tao ay humanap ng kapatawaran, nagdadala siya ng isang hayop bilang isang handog para sa kanyang kapakanan, ikinukumpisal ang kanyang mga kasalanan dito, at pinapatay ito. Ang dugo ng hayop ay ipinapahid sa mga sungay sa altar o iwiniwisik sa tabing ng templo. Kaya’t ang kasalanan ay simbolikong inililipat sa santuwaryo sa unang bahagi. Kinuha ng Diyos ang mga kasalanan ng mga tao at pinasan Niya ito mismo.

Sa sistema ng mga Israelita, ang paglilinis mula sa o paglilinis para sa kasalanan ay nagaganap sa dalawang yugto. Sa loob ng taon na iyon, nagdadala ng handog ang mga nagsisising makasalanan sa santuwaryo, na naglilinis sa kanila mula sa kanilang kasalanan ngunit inililipat ang kasalanan sa santuwaryo, sa Diyos mismo. Sa katapusan ng taong iyon, sa Araw ng Pagtubos, na siyang araw ng paghuhukom, lilinisin ng Diyos ang santuwaryo, at lilinisin ang Kanyang responsibilidad ng paghatol sa pamamagitan ng paglilipat ng mga kasalanan mula sa santuwaryo tungo sa kambing na pakakawalan, ang Azazel, na kumakatawan kay Satanas (Levitico 16:15–22).

Ang dalawang yugtong sistemang ito, na kinatawanan ng dalawang bahagi ng makalupang santuwaryo, na siyang modelo ng santuwaryo sa langit (Exodo 25:9; Hebreo 8:5), ay ipinakita nang magkasabay ang awa at katarungan ng Diyos. Yaong mga nagpahayag ng kanilang mga kasalanan sa taon na iyon ay nagpakita ng katapatan sa Diyos sa pamamagitan ng pangingilin ng isang banal na pahinga at nagdalamhati sa kanilang sarili sa Araw ng Pagtubos (Levitico 16:29–31). Yaong mga hindi nagpakita ng katapatan ay “ihihiwalay” (Levitico 23:27–32).

`Isipin kung ano ang iyong haharapin na angkop na parusa para sa iyong mga kasalanan. Paanong ang katotohanang ito ay tutulong sa iyo na maunawaan kung ano ang ginawa ni Cristo para sa iyo?`