---
title:  Si Jesus, ang Perpektong Handog
date:  19/02/2022
---

### Basahin Para sa Pag-aaral sa Linggong Ito
Hebreo 9:15; Genesis 15:6–21; Jeremias 34:8–22; Efeso 3:14–19; Hebreo 7:27; Hebreo 10:10; Hebreo 9:22–28.

> <p>Talatang Sauluhin</p>
> “Sapagkat sa pamamagitan ng isang pag-aalay ay kanyang pinasakdal para sa lahat ng panahon ang mga pinababanal” (Hebreo 10:14).

Ang ideya na ang isang tao na nasumpungang nagkasala at pinatay sa isang krus ay dapat na sambahin bilang isang Diyos ay nakasusuklam sa sinaunang isipan. Ang kakaunting reperensya sa krus mula sa panitikan ng Roma ay nagpapakita ng pagkamuhi sa gayong ideya. Para sa mga Judio, ipinahayag ng kautusan na ang isang tao na ipinako sa krus ay isinumpa ng Diyos (Deuteronomio 21:23).

Kaya’t ang unang simbolo na makikita natin sa mga iginuhit na Cristianong larawan sa mga libingan ay ang paboreal (na itinuturing na simbolo ng kawalang-kamatayan), isang kalapati, ang dahon ng palma na nagpapakita ng tagumpay ng isang atleta, at isang isda. Kinalaunan, lumabas ang ibang mga tema: ang daong ni Noe; si Abraham na naghahandog ng tupa sa halip na si Isaac; si Daniel sa yungib ng mga leon; si Jonas na iniluwa ng isda; isang pastol na may bitbit na isang tupa; o ang pagpapakita ng mga milagro tulad ng pagpapagaling sa isang paralitiko at ang pagbuhay kay Lazaro. Ito ay mga simbolo ng kaligtasan, tagumpay, at pangangalaga. Sa kanilang banda, ang krus ay nagsasaad ng diwa ng pagkatalo at kahihiyan. Ngunit, ang krus ang naging sagisag ng Cristianismo. Sa katunayan, tinawag ni Pablo ang ebanghelyo na “ang salita ng krus” (1 Corinto 1:18).

Sa linggong ito ating titingnan ang krus gaya ng makikita natin sa Hebreo.