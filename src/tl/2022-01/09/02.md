---
title:  Bakit Kinailangan ang mga Handog?
date:  20/02/2022
---

Ipinaliliwanag ng Hebreo 9:15 na ang kamatayan ni Jesus bilang isang handog ay mayroong layunin na magkaloob ng “tumutubos ... mula sa pagsalangsang na ginawa sa ilalim ng unang tipan” upang ang bayan ng Diyos ay maaaring tanggapin ang pangako na pamanang buhay na walang hanggan.”

Sa sinaunang Malapit na Silangan, ang tipan sa pagitan ng dalawang tao o bansa ay isang seryosong bagay. Kasama nito ang pagpapalitan ng mga pangako sa ilalim ng panata. Ipinahihiwatig dito ang pag-aakalang paparusahan ng mga diyos ang mga tao na sumira sa panata. Madalas, ang mga tipang ito ay pinagtibay sa pamamagitan ng paghahandog ng isang hayop.

Halimbawa, nang nakipagtipan ang Diyos kay Abraham, kasama sa seremonya ang paghiwa sa kalahati sa mga hayop (Genesis 15:6–21). Lalakad ang mga kasangkot [sa tipan] sa gitna ng mga nahating bahagi bilang pagkilala na ang mga hayop na iyon ay kumakatawan sa kapalaran ng partido na sumira sa tipan. Kapansin-pansin, ang Diyos lamang ang lumakad sa pagitan ng mga hayop, para sa layunin na ipaalam kay Abraham na hindi Niya sisirain ang Kanyang pangako.

`Paghambingin ang Genesis 15:6–21 at Jeremias 34:8–22. Ano ang itinuturo ng mga talatang ito tungkol sa tipan?`

Ang tipan ng Diyos ay nagbigay-daan sa Israel para pumasok sa Lupang Pangako bilang kanilang mana. Gayunman, kasama rito ang isang listahan ng mga kautusan at ang pagwiwisik ng dugo sa altar. Ipinahihiwatig ng pagwiwisik na ito ang kapalaran ng partido na sisira sa tipan. Ito ang dahilan kung bakit sinabi ng Hebreo na “kung walang pagdanak ng dugo ay walang kapatawaran [ng mga kasalanan]” (Hebreo 9:22, literal na salin).

Nang sinira ng Israel ang tipan, humarap ang Diyos sa isang mapait na alanganing kalagayan. Hinihiling ng tipan ang kamatayan ng nagkasala, ngunit mahal ng Diyos ang kanyang bayan. Kung simpleng tumingin ang Diyos sa ibang panig o tumangging parusahan ang mga nagkasala, ang Kanyang kautusan ay hindi maisasakatuparan, at ang mundong ito ay mahuhulog sa kaguluhan.

Gayunman, inihandog ng Anak ng Diyos ang Kanyang sarili bilang Kahalili. Namatay Siya para sa atin upang tayo ay “maaaring tumanggap ng ipinangakong walang hanggang mana” (Hebreo 9:15, 26; Roma 3:21-26). Iyon ay, Kanyang itataguyod ang kabanalan ng Kanyang kautusan habang kasabay nito ay ililigtas yaong mga sumira ng kautusan. At magagawa lamang Niya ito sa pamamagitan ng krus.

`Paano natin makikita rito kung bakit ang kautusan ay napakahalaga sa mensahe ng ebanghelyo?`