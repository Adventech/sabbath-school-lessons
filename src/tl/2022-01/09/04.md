---
title:  Ang Sakdal na Sakripisyo ni Jesus
date:  22/02/2022
---

`Basahin ang Hebreo 7:27 at Hebreo 10:10. Paano inilarawan sa mga talatang ito ang sakripisyo ni Jesus?`

Ang mga paring Levita—na “marami sa bilang, sapagkat sila'y hinadlangan ng kamatayan upang makapagpatuloy sa panunungkulan” (Hebreo 7:23)— ay inihambing kay Jesus, na nabuhay magpakailanman at mayroong walang-hanggang pagkapari (Hebreo 7:24, 25). Ang mga paring Levita ay naghahandog “araw-araw” (Hebreo 7:27) at “bawat taon” (Hebreo 9:25) ng mga regalo at handog “na hindi makapagpapasakdal sa budhi ng mananamba” (Hebreo 9:9; Hebreo 10:1–4).

Gayunman, inihandog ni Jesus ang Kanyang sarili “minsan at magpakailanman” na “isang handog” (Hebreo 9:14; Hebreo 10:1–10) na nag-aalis ng kasalanan (Hebreo 1:26). Ang handog ni Jesus ay nakahihigit sa mga handog na hayop dahil si Jesus ay Anak ng Diyos (Hebreo 7:26–28), na sakdal na tinupad ang kalooban ng Diyos (Hebreo 10:5-10).

May ilang mahahalagang implikasyon ang paglalarawan sa handog ni Jesus na naganap “minsan at magpakailanman.”

Una, ganap na epektibo ang handog ni Jesus at hindi kailanman malalampasan. Ang mga handog ng mga paring Levita ay inuulit dahil hindi epektibo ang mga ito; kung di-gayon, “hindi ba sana ay itinigil nang ihandog ang mga iyon, kung ang sumasamba ay nilinis nang minsan, sana ay hindi na sila nagkaroon ng kamalayan sa kasalanan?” (Hebreo 10:2).

Pangalawa, ang lahat ng iba’t ibang uri ng handog sa Lumang Tipan ay natagpuan ang kanilang katuparan sa krus. Kaya’t hindi lamang tayo nilinis ni Jesus mula sa ating kasalanan (Hebreo 9:14), nagkaloob din Siya ng kabanalan (Hebreo 10:10–14) sa pamamagitan ng pag-aalis ng kasalanan mula sa ating buhay (Hebreo 9:26). Bago makalapit ang pari sa Diyos sa santuwaryo at maglingkod para sa kapakanan ng kanilang mga kapwa tao, kinakailangan na sila ay malinis at pakabanalin, o italaga (Levitico 8; Levitico 9). Ang handog ni Jesus ay naglilinis at nagtatalaga sa atin (Hebreo 10:10–14) upang tayo ay makalapit na may katiyakan sa Diyos (Hebreo 10:19–23) at maglingkod sa Kanya bilang “isang maharlikang pagkapari” (Hebreo 9:14; 1 Pedro 2:9).

Panghuli, nagbibigay rin ng pagkain sa ating espirituwal na buhay ang handog ni Jesus. Nagbibigay ito ng halimbawa na kailangan nating gawin at sundin. Kaya't inanyayahan tayo ng Hebreo na ituon ang ating mga mata kay Jesus, lalo na ang mga pangyayari sa krus, at sumunod sa Kanya (Hebreo 12:1–4; Hebreo 13:12, 13).

`Ang krus ang batayan ng lahat ng mga benepisyo na ibinigay sa atin. Nagbibigay ito ng paglilinis mula sa kasalanan, kabanalan para maglingkod, at pagkain para lumago. Paano natin higit na mararanasan kung ano ang mga ibinigay sa atin kay Jesus?`