---
title:  Karagdagang Kaisipan
date:  31/12/2021
---

Malinaw na ipinaliwanag ni David A. de Silva kung bakit ang mga Cristiano ay nagdusa ng pag-uusig: “Tinanggap ng mga Cristiano ang pamumuhay na ... maaaring ituring na antisosyal at mapaghimagsik. Ang katapatan sa mga diyus-diyosan, na ipinakikita sa relihiyosong pagdalo sa mga paghahandog at tulad nito, ay nakikita bilang simbolo ng katapatan sa estado, mga namamahala, kaibigan, at pamilya. Ang pagsamba sa mga diyus-diyosan ay isang bagay na simbolo ng dedikasyon sa mga relasyon na nagpapanatili sa katatagan at kasaganaan ng lipunan. Sa pamamagitan ng pag-iwas sa ganito, ang mga Cristiano (tulad ng mga Judio) ay pinaghihinalaang masuwayin sa mga utos at mapaghimagsik na elemento sa imperyo.” —PERSEVERANCE IN GRATITUDE (Grand Rapids, MI: Eerdmans Publishing Company, 2000), p. 12.

“Para sa mga pinanghihinaan ng loob ay mayroong tiyak na kagamutan—pananampalataya, panalangin, at gawain. Ang pananampalataya at pagkilos ay magdudulot ng katiyakan at kasiyahan na lalago sa araw-araw. Natutukso ka ba na sumuko sa mga damdamin ng pangamba o lubos na kawalan ng pag-asa? Sa panahong napakadilim, kung ang nakikita ay parang lubhang nakababalisa, huwag matakot. Manampalataya sa Diyos. Alam Niya ang iyong kailangan. Nasa Kanya ang lahat ng kapangyarihan. Hindi kailanman nagmamaliw ang Kanyang walang-hanggang pag-ibig at awa. Huwag matakot na mabibigo Siyang tuparin ang Kanyang pangako. Siya ang walang-hanggang katotohanan. Kailanman ay hindi Niya babaguhin ang Tipan na ginawa Niya para roon sa mga nagmamahal sa Kanya. At ipagkakaloob Niya sa Kanyang mga tapat na alipin ang sukat ng kahusayan na hinihiling ng kanilang mga pangangailangan. Sumaksi si apostol Pablo: ‘Ang aking biyaya ay sapat na sa iyo, sapagkat ang aking kapangyarihan ay nagiging sakdal sa kahinaan.... Kaya, alang-alang kay Cristo, ako'y nasisiyahan sa mga kahinaan, paglait, kahirapan, pag-uusig, at mga sakuna, sapagkat kapag ako'y mahina, ako nga'y malakas.’ 2 Corinto 12:9, 10.”—Ellen G. White, PROPHETS AND KINGs, pp. 164, 165.

**Mga Tanong Para sa Talakayan**:

`Posible ba na maging “kakaiba” dahil sa ating pagtatalaga bilang Cristiano, at kasabay nito ay hindi pagbintangan ng “paghiwalay” mula sa at balewalain ang iba? Kung oo, paano?`

`Ang salitang “pangaral” sa Biblia ay maaaring tumukoy sa pagsansala o pagpapalakas ng loob. Anong pag-iingat ang dapat nating gawin sa pagsansala sa isang taong nanghihina ang loob?`

`Anong pagkakapareho ang matatagpuan mo sa pagitan ng karanasan ng mga mambabasa ng Hebreo at ng iglesya ng Laodicea sa Apocalipsis 3:14-22? Sa anong mga paraan na ang ating karanasan ngayon, dalawang libong taon ang lumipas, ay kagaya ng sa kanila, at ano ang matututunan natin mula sa mga pagkakapareho?`