---
title:  Ang Liham Para sa mga Hebreo at sa Atin
date:  25/12/2021
---

### Basahin Para sa Pag-aaral sa Linggong Ito
Hebreo 2:3, 4; 1 Pedro 4:14, 16; Hebreo 13:1–9, 13; 1 Hari 19:1–18; Hebreo 3:12–14; Bilang 13.

> <p>Talatang Sauluhin</p>
> “Sapagkat kailangan ninyo ng pagtitiis, upang kapag inyong nagampanan ang kalooban ng Diyos ay tanggapin ninyo ang pangako” (Hebreo 10:36).

Inyo na bang naisip kung ano ang pakiramdam na marinig si Jesus, o isa sa mga apostol na mangaral? Mayroon tayong mga ilang nakasulat na mga halaw at buod ng ilan sa kanilang mga sermon, ngunit nagbibigay lamang ito ng mga limitadong ideya kung ano ang pakiramdam na marinig sila. Gayunman, iningatan ng Diyos sa Kasulatan ang isa sa mga kumpletong sermon para sa atin: ang liham ni Pablo para sa mga Hebreo.

Si Pablo, ang may-akda ng Hebreo, ay tinukoy ang kanyang sariling gawa bilang isang “salita ng pangaral” (Hebreo 13:22). Ginamit ang salitang ito para tukuyin ang sermon, parehong sa sinagoga (Gawa 13:15) at sa pagsambang Cristiano (1 Timoteo 4:13). Kaya't, sinasabi na ang Hebreo ang pinakaunang “kumpletong Cristianong sermon” na mayroon tayo. Iniukol ang Hebreo para sa mga mananampalataya na tumanggap kay Jesus ngunit pagkatapos ay nakaranas ng paghihirap. Ang ilan ay ipinahiya at inusig sa publiko (Hebreo 10:32–34). Ang iba ay nakaranas ng kahirapan sa pananalapi (Hebreo 13:5, 6). Marami ang napagod at nagsimulang pagdudahan ang kanilang pananampalataya (Hebreo 3:12, 13). Makauugnay ba ang sinuman sa atin ngayon?

Gayunman, ang apostol sa isang nakaaantig na sermon ay hinamon sila (at, kung palalawakin, ay tayo rin) na magtiyaga sa pananampalataya kay Jesus at ituon ang kanilang mga mata kay Jesus, na ngayon ay nasa santuwaryo sa langit.