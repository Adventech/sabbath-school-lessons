---
title:  Isang Maluwalhating Pasimula
date:  26/12/2021
---

Upang maunawaan ang sermon at maikapit ang mensahe nito sa ating mga sarili, kailangan nating maunawaan ang kasaysayan ng kongregasyon at ang kanilang sitwasyon nang kanilang tanggapin ang liham mula sa apostol.

`Basahin ang Hebreo 2:3, 4. Ano ang karanasan ng mga mambabasa ng Hebreo nang una silang mahikayat?`

Ang talatang ito ay nagpapahiwatig na ang mga mambabasa ng Hebreo ay hindi pa mismong narinig na mangaral si Jesus; sa halip, kanilang tinanggap ang ebanghelyo mula sa ibang mga mangangaral na nagpahayag sa kanila ng balita ng “kaligtasan.”

Sinabi rin ni Pablo na “pinatunayan” ng mga mangangaral ang mensahe sa kanila at ang Diyos mismo ang nagbigay patotoo “sa pamamagitan ng mga tanda at mga kababalaghan” (Hebreo 2:3). Nangangahulugan ito na nagbigay ang Diyos ng naranasang patotoo tungkol sa ebanghelyo sa pamamagitan ng mga tanda at iba pang mga makapangyarihang gawa—kasama sa mga ito ang pamamahagi ng “mga kaloob ng Banal na Espiritu” (Hebreo 2:3). Sinasabi ng Bagong Tipan na ang mga tandang ito, tulad ng mga makahimalang pagpapagaling, pagpapalayas ng demonyo, at ang pagbuhos ng mga espirituwal na kaloob ay madalas na sinasamahan ang pangangaral ng ebanghelyo sa mga bagong lugar.

Sa pasimula ng Cristianong iglesya, ibinuhos ng Diyos ang Kanyang Espiritu sa mga apostol sa Jerusalem upang magkaroon sila ng kakayahang ipahayag ang ebanghelyo sa mga salitang sa simula ay hindi nila alam at kakayahang gumawa ng mga himala (Gawa 2; Gawa 3). Nagsagawa si Felipe ng kaparehong himala sa Samaria (Gawa 8), si Pedro sa Joppa at Cesarea (Gawa 1; Gawa 10), at si Pablo sa kabuuan ng kanyang ministeryo sa Asia Minor at sa Europa (Gawa 13-28). Ang mga makapangyarihang gawaing ito ay mga naranasang katibayan na nagpatotoo sa mensahe ng “kaligtasan”—ang pagtatatag ng kaharian ng Diyos at kaligtasan mula sa hatol at kalayaan mula sa mga kapangyarihan ng kasamaan (Hebreo 12:25–29).

Nagbigay ang Espiritu sa mga naunang Cristianong mananampalataya ng katiyakan na pinatawad na ang kanilang mga kasalanan; kaya't, hindi sila natatakot sa hatol, at bilang resulta nito ang kanilang mga panalangin ay may katapangan at kompiyansa, at ang kanilang relihiyosong karanasan ay may kagalakan (Gawa 2:37-47). Iniligtas din ng Espiritu yaong mga naging alipin ng kapangyarihan ng kasamaan, na isang nakakukumbinsing katibayan ng pagiging nakatataas ng kapangyarihan ng Diyos laban sa kapangyarihan ng kasamaan at inihayag na ang kaharian ng Diyos ay itinatag sa kanilang mga buhay.

`Ano ang kuwento ng iyong pagkahikayat? Sa anong mga paraan na ikaw ay napagtibay sa iyong pananampalataya at paniniwala kay Jesu-Cristo bilang iyong Tagapagligtas at Panginoon? Bakit mabuti paminsan-minsan na alalahanin kung paano unang kumilos ang Diyos sa iyong buhay para dalhin ka sa Kanya?`