---
title:  Pananamlay
date:  28/12/2021
---

Ang mga mambabasa ng Hebreo ay nagtagumpay na panatilihin ang kanilang pananampalataya at pagtatalaga kay Cristo, sa kabila ng pagtatakwil at paguusig. Gayunman, sa pagdaan ng panahon, ang tunggalian ay nakaapekto [sa kanila). Nakipaglaban sila ng mabuting pakikipaglaban at lumabas na nagtagumpay ngunit nanghihina.

`Basahin ang Hebreo 2:18; Hebreo 3:12, 13; Hebreo 4:15; Hebreo 10:25; Hebreo 12:3, 12, 13; at Hebreo 13:1-9, 13. Ano ang ilan sa mga hamon na hinaharap ng mga mananampalataya?`

Sinasabi ng Hebreo sa atin na ang mga mambabasa ay nagpatuloy na maranasan ang paghihirap. Nagpatuloy ang pagtuligsa sa pananalita at marahil iba pang mga uri ng pag-atake sa kanilang karangalan (Hebreo 13:13). Ang ilan sa mga mananampalataya ay nasa kulungan pa (Hebreo 13:3)—isang bagay marahil na umubos sa pananalapi at nagpahina sa isipan ng iglesya. Pagod na sila (Hebreo 12:12, 13) at marahil madaling “manlupaypay” (Hebreo 12:3).

Karaniwan sa mga tao at komunidad na pagkalipas ng katuwaan sa pagtatagumpay, nagiging panatag ang isipan at iba pang uri ng depensa, at sila ay higit na nagiging mahina sa ganting-salakay ng kanilang mga kaaway. Ang lakas ng isang tao o komunidad na nagamit para harapin ang nagbabantang panganib ay higit na mas mahirap tawagin sa ikalawang pagkakataon.

`Basahin ang 1 Hari 19:1-4. Ano ang nangyari kay Elias? `

“Ngunit ang reaksyon na karaniwang sumusunod sa mataas na pananampalataya at maluwalhating tagumpay ay nagpapabigat kay Elias. Natakot siya na ang repormasyon na sinimulan sa Carmel ay maaaring hindi pangmatagalan; at kanyang naranasan ang depresyon. Siya ay itinaas sa tuktok ng Pisga; ngayon siya ay nasa libis. Habang siya ay nasa ilalim ng pagkasi ng Makapangyarihan, napagtagumpayan niya ang pinakamabigat na pagsubok sa pananampalataya; ngunit dito sa panahon ng panghihina ng loob, na ang banta ni Jezebel ay umalingawngaw sa kanyang mga tainga, at waring nagtatagumpay si Satanas sa pagpapanukala ng masamang babaing ito, nabitawan niya ang paghawak niya sa Diyos. Siya ay itinaas nang hindi masukat, at ang reaksyon ay napakatindi. Dahil sa paglimot sa Diyos, tumakas nang tumakas si Elias, hanggang sa matagpuan niya ang kanyang sarili na nag-iisa sa isang mapanglaw na ilang.”—Ellen G. White, PROPHETS AND KINGS, pp. 161, 162.

`Pag-isipan ang mga panahon kung saan nabigo ka sa iyong Cristianong buhay at subukang unawain ang mga pangyayari at salik na nagdulot ng pagbagsak. Ano ang maaari mo sanang nagawang kakaiba?`