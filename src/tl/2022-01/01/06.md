---
title:  Sa mga Huling Araw na Ito
date:  30/12/2021
---

`Basahin ang Hebreo 1:2; Hebreo 9:26–28; Hebreo 10:25, 36–38; at Hebreo 12:25–28. Anong punto ang idinidiin ni Pablo rito, lalo na patungkol sa panahon?`

Mayroong isang napakahalagang elemento na idiniin ng apostol na nagdagdag ng pagkaapurahan sa kanyang pangangaral: ang mga mambabasa ay nabubuhay na sa mismong “huling panahon” (Hebreo 1:2) at ang mga pangako ay matutupad na (Hebreo 10:36–38). Gaya ng ating makikita, kapansin-pansin sa buong dokumento na inihalintulad ni Pablo ang kanyang tagapakinig sa henerasyon na nasa disyerto na nakatayo sa harapan mismo ng hangganan ng Canaan, na nakahandang pumasok sa Lupang Pangako. Pinaalalahanan niya sila, “Sapagkat ‘sa sandaling panahon ang siyang dumarating ay darating at hindi maaantala’ ” (Hebreo 10:37). At pagkatapos ay hinikayat niya sila: “Ngunit hindi tayo kasama sa mga umuurong kundi kabilang sa mga may pananampalataya kaya't naliligtas” (Hebreo 10:39). Ang huling panghihikayat na ito ay nagpapaalala sa mga mambabasa at sa atin tungkol sa panganib na naranasan ng bayan ng Diyos sa kasaysayan bago ang katuparan ng mga pangako ng Diyos.

Ang aklat ng Bilang ay nangungusap tungkol sa mismong bagay na ito. Ang tala ng Biblia ay nagsasabi na dalawang beses, mismong bago pumasok sa Lupang Pangako, na nakaranas ang Israel ng mga mahahalagang pagkatalo. Ang unang pagkakataon, nakatala sa Bilang 13 at 14, ay nagsasabi sa atin ng tungkol sa pagdududa na ikinalat ng ilang mga pinuno sa buong kongregasyon at nagbunga ng kabiguan sa pananampalataya ng Israel. Bunga nito, nagdesisyon ang kongregasyon na italaga ang isang bagong pinuno at bumalik sa Ehipto, sa mismong sandali na sila'y papasok na sa Canaan.

Ang ikalawang pagkakataon, nasangkot ang mga Israelita sa kahalayan at huwad na pagsamba sa Baal Peor (Bilang 24; Bilang 25). Habang hindi nagawa ni Balaam na sumpain ang mga Israelita, ginamit ni Satanas ang mga tukso ng laman para dalhin ang Israel sa huwad na pagsamba at kasalanan, at magbunga ng galit ng Diyos sa kanila.

Nagbabala ang apostol sa mga mambabasa ng Hebreo laban sa dalawang panganib. Una, pinayuhan niya sila na panghawakang mahigpit ang katapatan sa kanilang pananampalataya at ituon ang kanilang mga mata kay Jesus (Hebreo 4:14; Hebreo 10:23; Hebreo 12:1–4). Ikalawa, pinangaralan niya sila laban sa imoralidad at pag-iimbot (Hebreo 13:4-6). Sa huli, tinagubilinan niya sila na igalang at sundin ang kanilang mga pinuno (Hebreo 13:7, 17).

`Kung isasaalang-alang ang ating pagkaunawa sa kalagayan ng mga patay—at sa oras na ipikit natin ang ating mga mata sa kamatayan, ang kasunod na bagay na ating malalaman ay ang Ikalawang pagdating—bakit masasabi natin na lahat ng tao ay nabuhay sa “mga huling araw”?`