---
title:  Magpatuloy na Magkakasama
date:  29/12/2021
---

Ano ang ipinayo ng apostol sa mga mambabasa na gawin dahil sa kanilang katayuan? Ano ang matututunan natin mula sa Hebreo para sa ating sariling kabutihan? Ating suriin kung paano tinulungan ng Diyos si Elias para makabawi mula sa kanyang panghihina ng loob.

`Basahin ang 1 Hari 19:5-18. Ano ang ginawa ng Diyos para mapanumbalik ang pananampalataya ni Elias, ang Kanyang alipin?`

Kahanga-hanga ang kuwento ng pakikitungo ng Diyos kay Elias matapos ang Carmel dahil nagpapakita ito ng malumanay na pagkalinga at karunungan na kung saan nagmiministeryo ang Diyos doon sa mga dumaranas ng hapis at nakikipagpunyagi para mapanumbalik ang pananampalataya. Ginawa ng Diyos kay Elias ang ilang mga bagay. Una, ipinagkaloob Niya ang mga pisikal niyang pangangailangan. Binigyan Niya siya ng pagkain at hinayaan siyang magpahinga. Pagkatapos, sa loob ng kweba, may kabaitan Niyang sinaway siya—“Ano ang ginagawa mo rito Elias? (1 Hari 19:9)—at tinulungan siyang magkaroon ng mas malalim na pagkaunawa kung paano siya kumikilos at isinasakatuparan ang kanyang mga layunin. Wala ang Diyos sa hangin, sa lindol, o sa apoy—ngunit sa banayad at munting tinig. Pagkatapos, binigyan ng Diyos si Elias ng isang tungkulin na gagawin at pinalakas ang loob.

`Basahin ang Hebreo 2:1; Hebreo 3:12-14; Hebreo 5:11-6:3; at Hebreo 10:19-25. Ano ang iminumungkahi ni Pablo na gawin ng mga mananampalataya?`

Sa buong Hebreo ay makatatagpo tayo ng ilang mga alituntunin na ibinigay ng apostol sa kanyang mga mambabasa upang tulungan sila na makuhang muli ang orihinal na lakas at pananampalataya. Isang aspekto na idiniin ng manunulat ay ang pagmamalasakit sa mga pisikal na pangangailangan ng kanilang mga kapwa mananampalataya. Iminungkahi niya na magsagawa sila ng kabutihang-loob at dalawin ang mga nasa bilangguan, na nagpapahiwatig ng paglalaan para sa kanilang mga pangangailangan. Hinihikayat ng apostol ang mga mambabasa na maging mapagbigay, at alalahaning hindi sila pababayaan ng Diyos (Hebreo 13:1-6). Sinaway rin sila ni Pablo at pinalakas ang loob nila. Binalaan niya sila na huwag dahan-dahang “matangay na papalayo” (Hebreo 2:1) at huwag magkaroon ng “pusong masama at walang pananampalataya” (Hebreo 3:12), at hinikayat niya sila na lumago sa pagkaunawa sa pananampalataya (Hebreo 5:11–6:3). Sinabi rin niya ang kahalagahan ng patuloy na pagdalo sa mga pagpupulong sa iglesya (Hebreo 10:25). Sa kabuuan, iminungkahi niya na sila ay magpatuloy na magkakasama, na palakasin ang kalooban ng bawat isa, at gisingin ang pag-ibig at mga mabuting gawa, ngunit kanya ring itinaas si Jesus at ang Kanyang ministeryo sa makalangit na santuwaryo para sa kanilang kapakanan (Hebreo 8:1, 2; Hebreo 12:1-4).