---
title:  Ang Pagpupunyagi
date:  27/12/2021
---

Kapag ipinahayag ng mga mananampalataya ang kanilang pananampalataya kay Cristo at umanib sa iglesya, naglalagay sila ng isang tanda ng hangganan na nagbubukod sa kanila mula sa ibang kaanib ng lipunan. Sa kasamaang palad, ito ay naging isang pinagmumulan ng away sapagkat nagpapahiwatig ito ng isang negatibong paghatol sa kanilang komunidad at sa mga pamantayan nito.

`Basahin ang Hebreo 10:32–34 at Hebreo 13:3. Ano ang karanasan ng mga mambabasa ng Hebreo matapos ang kanilang pagkahikayat?`

Malamang na ang mga mambabasa ng Hebreo ay pinagmalabisan sa pananalita at sa pisikal sa kamay ng mga masasamang tao na kinilos ng mga kalaban (hal., Gawa 16:19–22; Gawa 17:1–9). Sila rin ay ikinulong, at posible rin na sila ay binugbog sapagkat ang mga opisyal ay may kapangyarihan para magsagawa ng pagpaparusa at pagkakabilanggo, na madalas ay hindi sinusunod ang kalakaran ng hustisya, habang sila ay lumilikom ng ebidensya (hal., Gawa 16:22, 23).

`Basahin ang Hebreo 11:24–26 at 1 Pedro 4:14, 16. Paanong ang mga karanasan ni Moises at ng mga mambabasa ng 1 Pedro ay matutulungan tayo na maunawaan kung bakit inusig ang mga Cristianong mananampalataya?`

Ang “magdusa alang-alang kay Cristo” ay simpleng nangangahulugan na ipakilala ang kanyang sarili bilang kaisa kay Cristo at tiisin ang kahihiyan at pang-aabuso na inaasahang kalakip sa ugnayang ito. Ang galit ng mga tao laban sa mga Cristiano ay bunga ng mga naiibang pangrelihiyong pagtatalaga. Maaaring masaktan ang damdamin ng mga tao sa pamamagitan ng relihiyosong kaugalian na hindi nila nauunawaan o ng mga tao na ang pamumuhay at moralidad ay nagiging dahilan upang madama ng iba ang kanilang kasalanan o kahihiyan. Sa kalagitnaan ng unang siglo A.D., itinuring ni Tacitus ang mga Cristiano na nagkasala ng pagkapoot sa sangkatauhan.” —Alfred J. Church and William J. Brodribb, trans., THE COMPLETE WORKS OF TACITUS, (New York: The Modern Library, 1942), ANNALS 15.44.1. Anuman ang eksaktong dahilan para sa bintang na iyon, tiyak naman na mali, maraming naunang Cristiano, gaya ng mambabasa ni Pablo sa liham na ito, ay nagdusa dahil sa kanilang pananampalataya.

`Lahat, Cristiano o hindi, ay nagdurusa. Gayunman, ano ang kahulugan ng magdusa alang-alang kay Cristo? Gaano karaming pagdurusa ang hinarap natin alang-alang kay Cristo, at gaano naman karami ang bunga ng ating sariling pagpili?`