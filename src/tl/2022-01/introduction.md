### Sa mga Huling Araw na ito: Ang Mensahe ng Hebreo

Sa loob ng simbahan nang una niya siyang makita. Siya ay may ginagawa, nag-iisip nang malalim noong nabigla siya sa kanyang nakita. Ang larawang iginuhit ay halos dalawang metro ang taas at tatlong metro ang lapad, ngunit ang babaing iginuhit doon ay nagbigay ng isang kakaibang mapang-akit na puwersa sa kabataang lalaki. Bakit hindi niya maalis ang kanyang mga mata sa kanya? Ano kaya ito? Matapos ang ilang sandali ng pagbubulay-bulay, nabatid niya na ito ay dahil sa kanyang mga mata. Ang naiguhit sa larawan ay kanyang mukha lamang, at siya ay masidhing nakatingin sa isang bagay. Ngunit ano, at bakit lubhang napukaw ang kanyang pansin dito? Pagkatapos nito, hindi niya maalis ang larawan mula sa kanyang isipan sa loob ng matagal na panahon.

Matapos ang ilang mga taon, ang pintor, si Arnold Jiménez, ay nagpahayag sa kanya ng ilan sa mga lihim nito. Ang larawan ay iginuhit upang maakit ang mga manonood sa kanyang mga mata, ngunit ang tunay na sekreto ay nasa balintataw ng kanyang mga mata. Kung malapitan mo itong titingnan, matutuklasan mo na inaaninag ng mga ito kung ano ang kanilang pinagmamasdan. Nakatuon ang kanyang mga mata kay Jesus na nakapako sa krus.

Ang larawan ni Jesus sa Liham Para sa mga Hebreo ay may kakayahang maglabas ng kaparehong nakaaakit na puwersa sa atin. Una sa lahat, inilarawan si Jesus bilang Tagapamahala ng sansinukob, na nakaluklok sa kanan ng Diyos. Ipinagdiwang, sinamba, at pinaglingkuran Siya ng hindi mabilang na mga anghel (Hebreo 1:5–14; Hebreo 12:22–24). Napanalunan Niya ang karapatan na mamuno sapagkat sa pamamagitan ng Kanyang sariling kamatayan ay tiniyak Niya ang pagkawasak ng diyablo (Hebreo 2:14–16). Si Jesus din ang itinanghal na Pinakapunong Pari. Walang kasalanan, at ganap na banal, nabubuhay Siya magpakailanman upang maglingkod alang-alang sa atin sa santuwaryo sa langit (Hebreo 7:26–8:5). Natamo Niya ang karapatan na gawin ito dahil inihandog Niya ang kanyang sarili bilang isang sakdal, minsan at pangwalang- hanggang handog, na epektibo para sa lahat at magpakailanman (Hebreo 10:1-14). Namagitan din si Jesus sa isang bagong tipan sa pagitan ng Diyos at ng Kanyang bayan na mananatili magpakailanman (Hebreo 8:6-13).

Gayunman, ang nakaakit sa mga mambabasa tungkol sa larawan ni Jesus ay hindi lamang sa ginawa ni Jesus kundi sa kung sino Siya. Siya ay ipinanganak ng isang babae, na tulad natin, at Siya ay tinukso at kinutya, na tulad natin. Subalit, nananatiling Siya ay nakaupo sa sentro ng kapangyarihan ng sansinukob. Kapag ating pinagmasdan ang makalangit na tanawin, na kasama nito ang magkakaiba at kahanga-hangang mga nilikha sa langit, maaakit ang ating mga mata sa Isa na nasa gitna ng lahat ng mga ito, na, lubos na kamangha-mangha, ay makikitang kagaya natin sapagkat naging kagaya natin Siya. Si Jesus, ang ating Kapatid, ay naroon, sa langit, na kumakatawan sa atin sa kabila ng kahihiyan ng ating kasalanan at pagkamakasalanan.

Sa katauhan ni Jesus, tatlong dimensyon ng kuwento ng pagtubos ang nagtatagpo. Ang una ay ang lokal, personal na dimensyon. Para sa mga mambabasang pagod sa mga kahihiyan at paghihirap ng buhay Cristiano (Hebreo 10:32–34), si Jesus ang nagtatag at nagpasakdal ng pananampalataya. Kailangan nilang tumingin sa Kanya na nagdusa rin mula sa mga makasalanan (Hebreo 12:1–4). Ang pangalawa ay ang pangkalahatan, pambansang dimensyon. Para sa bayan ng Diyos, na naglalakbay patungo sa lupang ipinangako ng Diyos, si Jesus ang bagong Josue. Kailangan nilang sumunod sa Kanyang pangunguna (Hebreo 3; Hebreo 4; Hebreo 11; Hebreo 12). Ang pangatlo ay ang pansansinukob na dimensyon. Si Jesus ang bagong Adan, ang Anak ng Tao na kung saan matutupad ang mga layunin ng Diyos para sa sangkatauhan (Hebreo 2:5-10; Hebreo 12:22–28).

Ang larawan ni Jesus, na nakuha ang lawak at haba at taas at lalim ng pag-ibig ng Diyos para sa atin, ay ang ating paksa para sa tremestreng ito. At kung paanong ang larawan ni Jesus sa mga mata ng iginuhit na larawan ay bumihag sa paningin ng kabataang lalaki, nawa'y ang larawan ni Jesus na inilarawan sa Hebreo ay bumihag hindi lamang ng ating paningin, kundi ng ating pag-ibig at paghanga para, oo, kay Jesus, ang ating Kapatid sa langit.

_Si Felix H. Cortez ay associate professor ng New Testament Literature sa Seventh-day Adventist Theological Seminary sa Andrews University. Siya ay ikinasal kay Alma Gloria Alvarez at mayroong dalawang mga anak, si Hadid, isang pastor sa New Jersey, at Alma, isang archaeology major sa Andrews University._