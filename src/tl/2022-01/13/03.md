---
title:  Pag-iimbot at Sekswal na Imoralidad
date:  21/03/2022
---

`Basahin ang Hebreo 13:4, 5; Lucas 16:10-18; 1 Corinto 5:1; Efeso 5:38; Colosas 3:5. Anong dalawang kasamaan ang magkaugnay sa mga talatang ito?`

Nagbabala si Pablo sa mga mambabasa laban sa sekswal na imoralidad at kasakiman dahil ang mga ito ang dalawang matinding banta sa pag-iibigang magkakapatid. Sa katunayan, binigyang-pansin ng mga manunulat ng Bagong Tipan at mga sinaunang moralista ang koneksyon sa pagitan nila.

Ang panawagan ni Pablo na igalang ang kasal ay nagpapahiwatig ng pag-iwas sa anumang bagay na magpapababa nito. Kasama sa pag-iwas dito ang pag-iwas sa pagsuway sa panunumpa ng kasal at mula sa hindi makatuwirang paghihiwalay (ihambing sa Mateo 19:9). Ang tagubilin na ingatang malinis ang higaan ng mag-asawa ay tumutukoy sa pag-iwas sa paglapastangan sa kasal sa pamamagitan ng mga relasyong sekswal sa di-kasal. Ang salitang “mga mapakiapid” sa Bagong Tipan ay tumutukoy sa lahat ng uri ng sekswal na imoralidad (1 Corinto 5:9-11:1 Corinto 6:9, 10; Efeso 5:5; 1 Timoteo 1:9, 10; Apocalipsis 21:8: Apocalipsis 22:15). Dagdag pa rito, ang lipunan ng mga Griyego at Romano ay maluwag patungkol sa etika sa seks. Karaniwan ang dobleng pamantayan: nagbibigay ito ng lisensya sa mga lalaki sa kanilang relasyong sekswal basta hindi sila hayag na gumagawa. Gayunman, nagbabala si Pablo na hahatulan ng Diyos ang mga nangangalunya. Huwag pahintulutan ng mga mananampalataya na ang panlipunang kaugalian ang magtatatag ng kanilang etikal na pamantayan.

“Ang pagmamahal sa salapi” ay isa sa mga pangunahing kategorya ng bisyo sa mundo ng mga Griyego at Romano. Sa katunayan, tinukoy sa isa pang sulat ni Pablo ang “pag-ibig sa salapi” bilang pinagmumulan ng lahat ng kasamaan (1 Timoteo 6:10).

Ang depensa laban sa ganitong gawain ay ang saloobin na itinataguyod ni Pablo sa ilang mga liham. Una, dapat na sila ay “maging kontento” sa mga bagay na nasa kanila (2 Corinto 9:8; Filipos 4:11, 12). Dagdag pa rito, dapat na maniwala at yakapin ng mga Cristiano ang pangako ng Diyos na hindi Niya sila “iwan o pababayaan man” (Hebreo 13:5). Ibinigay ang pangakong ito sa kanyang bayan sa iba't ibang lugar at pagkakataon at makakamit din natin ngayon (Genesis 28:15; Deuteronomio 31:6, 8; Josue 1:5; 1 Cronica 28:20). Kung gayon, inanyayahan ang mga mananampalataya na tumugon sa Kanyang pangako sa pamamagitan ng mga salita sa Awit 118:6: “Nasa ating panig ang Diyos, hindi ako matatakot. Ano ang magagawa sa akin ng tao?” Ang pagtukoy na ito sa Awit 118 ay angkop dahil ipinahayag doon ng mang-aawit ang kanyang pagtitiwala, sa kabila ng pagdurusa na idinulot sa kanya ng mga hindi mananampalataya.

`Ano ang mga paraan na ang kasalukuyang lipunan ay pinawawalang-halaga ang sekswal na kadalisayan at kasabay nito, ay nagpapalago sa pag-ibig ng tao sa salapi? Sa anong mga praktikal na paraan na mapapalakas natin ang ating depensa laban sa dalawang mapanganib na gawaing ito?`