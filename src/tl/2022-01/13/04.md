---
title:  Alalahanin Ninyo ang Inyong mga Pinuno
date:  22/03/2022
---

`Basahin ang Hebreo 13:7–17. Ano ang dapat na relasyon natin sa ating mga pinuno?`

Naglalaman ang Hebreo 13:7-17 ng pangaral sa paggalang at pagsunod sa mga namumuno ng kapulungan. Nagsimula ito sa isang imbitasyong “alalahanin” ang mga pinuno sa nakaraan na nagpahayag ng salita ng Diyos sa kanila, at nagtapos ito sa panawagang “sundin” ang mga namumuno sa kasalukuyan (Hebreo 13:17). Ang mga pinuno noon ay marahil ang unang nangaral ng salita at nagtatag ng kongregasyon. Ang panawagan na “alalahanin” sila ay hindi simpleng tumutukoy sa isang mental na ehersisyo ng pag-alala o isang panlabas na paglalaan ng papuri sa kanila. Ipinaliwanag ni Pablo na “alalahanin” nila sila sa pamamagitan ng pagkilala sa bunga ng kanilang pamumuhay at sa paggaya sa kanilang pananampalataya.

Para kay Pablo, ang dakilang gawa ng pag-alala at papuri ay nararapat gawin. Sa paraang ito, idinagdag ni Pablo ang mga namumunong nagtatag ng kongregasyon sa listahan ng mga tapat na bayani na dapat maingat na kilalanin ng mga mananampalataya. Kasama sa listahang ito ang mga bayani ng pananampalataya sa Hebreo 11, at si Jesus, ang ganap na Halimbawa ng Pananampalataya sa Hebreo 12. Binigyang-pansin din ng manunulat na si Jesus ang “siya ring kahapon, ngayon, at magpakailanman” (Hebreo 73.8). Siya’y ibang-iba sa mga huwad na guro na nagbago sa paglipas ng panahon at may mga aral na naging “sari-sari” at “kakaiba” (Hebreo 13:9).

Ang panawagan na alalahanin ang mga namumuno sa Hebreo 13:7 ay inulit sa mas malakas na mga salita sa huling bahagi. Hinikayat ang mga mananampalataya na sumunod sa mga namumuno, dahil sila ang nagbabantay sa kanilang mga kaluluwa. Inilarawan dito ang mga namumuno bilang mga pastol na nangangasiwa sa espirituwal na kabutihan ng kapulungan, ang kanilang kawan, na magbibigay-sulit sa Diyos para sa kanilang kalagayang espirituwal (tingnan din ang 1 Pedro 5:1-4; 1 Corinto 3:10-15). Tiyak di na ang ideya ay umaangkop sa lahat ng ating mga namumuno sa iglesya, at pati na rin sa lahat ng antas ng denominasyon ngayon.

Iminumungkahi rin ng konteksto na ang mga namumunong ito ay mga katulong na pastol na naglilingkod sa ilalim ni Jesus, “ang dakilang pastol ng mga tupa” (Hebreo 13:20). Ang pagsasama ng pangangalaga at katapatan mula sa mga namumuno at pagsunod o pagtitiwala mula sa mga miyembro ay magdudulot ng kagalakan. Maaari itong mangahulugan na ang mga namumuno ay may kakayahang maglingkod sa kapulungan na may “galak,” o magbigay-sulit sa Diyos tungkol sa kapulungan na may galak at hindi kalungkutan.

`Ano ang magagawa mo para mapatibay o mapaunlad ang relasyon ng namumuno at miyembro sa iyong kapulungan, pati na ang mga namumuno sa buong mundo?`