---
title:  “Ipagpatuloy ang Pag-iibigang Magkakapatid”
date:  19/03/2022
---

### Basahin Para sa Pag-aaral sa Linggong Ito
Hebreo 13; Roma 12:13; Efeso 5:3-5; 1 Pedro 5:1-4; Hebreo 2:9; Hebreo 4:16; Galacia 2:20.

> <p>Talatang Sauluhin</p>
> “Ipagpatuloy ninyo ang pag-iibigang magkakapatid” (Hebreo 13:1).

Ipinakikita ng Hebreo 13 ang nagtatapos na pangaral ng apostol: “Ipagpatuloy ninyo ang pag-iibigang magkakapatid” (Hebreo 13:1). Pinagtibay niya sa buong sulat na tayo ay kasama sa sambahayan ng Hari-Pinakapunong Pari, si Jesus, bilang kanyang mga kapatid na lalaki at babae. Hindi inisip ng may-akda na ang kanyang mga mambabasa ay isang grupo lamang ng mga tao na gumagawa para sa kanilang kaligtasan sa isahang relasyon kay Jesus, kundi bilang isang pamilya, o isang sambahayan, na iniligtas na magkakasama. Itinuring ni Pablo ang gawain ni Jesus para sa atin bilang “pag-iibigang magkakapatid”: “hindi Siya nahihiya na tawagin silang mga kapatid” (Hebreo 2:11). Kaya’t, dapat gawin ng mga mananampala sa isa’t isa kung ano ang ginawa para sa kanila ni Jesus.

Sa buong liham, kasama sa pag-iibigang magkakapatid ang “magpalakasan sa isa’t isa” upang walang sinuman ang mahulog mula sa biyaya (Hebreo 3:13: Hebreo 10:24. 25; Hebreo 12:15-17). Kasama sa kapitulo 13 ang ilang mga elemento: mapagpatuloy (Hebreo 13:2), pagdalaw at pag-alala sa mga bilanggo at inaapi (Hebreo 13:3), pag-iingat ng kasal (Hebreo 13:4), pag-iwas sa pag-iimbot (Hebreo 13:5, 6), pag-alala at pagsunod sa mga namumuno sa iglesya (Hebreo 13:7-17), at pananalangin para sa may-akda (Hebreo 13:18, 19).