---
title:  Magtungo kay Jesus sa Labas ng Kampo
date:  24/03/2022
---

`Paghambingin ang Hebreo 13:10–14; Marcos 8:34; Mateo 10:38; Lucas 14:27; at Galacia 2:20. Ano ang kahulugan ng magtungo kay Jesus sa labas ng kampo?`

Ang lugar sa labas ng pintuan ang pinakamarumi sa buong kampo. Ang mga bangkay ng mga inihandog na hayop ay sinusunog doon (Levitico 4:12). Ang mga may ketong ay inihihiwalay sa kampo (Levitico 13:46), at ang mga namumusong at iba pang mga kriminal ay pinapatay roon (Levitico 24:10-16, 23; 1 Hari 21:13; Gawa 7:58). Ang mga alituntuning ito ay nagpapalagay sa presensya ng Diyos sa loob ng kampo. Ang anumang bagay na marumi ay matapon sa labas dahil ayaw ng Diyos na makita ang anumang “karumaldumal” o “mahalay” na bagay roon (Bilang 5:3; Deuteronomio 23:14).

Nagdusa si Jesus sa krus sa labas ng Jerusalem (Juan 19:17–20). Idinidiin nito ang kahihiyan na ipinaratang sa Kanya (Hebreo 12:2). Siya ay opisyal na hinatulan bilang isa na “lumapastangan sa Pangalan” at, kung ganon, ay itinakwil ng Israel at pinatay sa labas ng pader (Marcos 14:63, 64; tingnan ang Levitico 24:11, 16). Si Jesus ay itinaboy sa labas ng kampo bilang isang “nakakahiya,” “marumi,” o “mahalay” na bagay (Hebreo 12:2). Gayunman, hinikayat ni Pablo ang mga mananampalataya na sumunod kay Jesus sa labas ng pintuan, na tiisin ang kahihiyan na Kanyang tiniis (Hebreo 12:2: tingnan ang Hebreo 13:13). Ito rin ang landas na tinahak ni Moises, na piniling pasanin “ang kahihiyan ni Cristo” sa halip ng mga kayamanan ng Ehipto (Hebreo 11:26).

Gayunman, sa kabaligtaran nito, iminungkahi ng Hebreo na ang ng Diyos ngayon ay nasa labas ng kampo. Ang pagsunod kay Jesus sa labas ng kampo ay nangangahulugang hindi lamang ang “pagpasan ng Kanyang kasiraan,” o kahihiyan, kundi ang “pagpunta sa Kanya” (Hebreo 13:13) gaya ng mga Israelita na “naghanap sa Panginoon” ay nagtungo “sa labas ng kampo” sa disyerto nang alisin ni Moises ang tolda ng Diyos mula sa kampo matapos ang kaguluhan tungkol sa ginintuang guya (Exodo 33:7). Nagmumungkahi ang kuwentong ito na ang pagtakwil kay Jesus ng mga hindi mananampalataya ay nagpapahiwatig ng pagtanggi sa Diyos, gaya ng ginawa ng Israel sa kanilang pagtalikod dahil sa ginintuang guya (Exodo 32; Exodo 33). Kaya’t, ang landas ng pagdurusa at kahihiyan ay ang landas din ng Diyos.

Inaanyayahan ni Pablo ang mga mambabasa na sundan si Jesus bilang “nagtatag at nagpasakdal” ng kanilang pananampalataya (Hebreo 12:2), na nagpapahiwatig ng pag-anyaya rin sa kanila na tingnan ang kanilang kasalukuyang pagdurusa bilang isang pansamantalang disiplina na magdudulot ng “mapayapang bunga ng katuwiran” (Hebreo 12:11). Kanilang iniiwan ang isang masamang lunsod o kampo para hanapin ang isang lunsod na darating,” na ang nagtatag ay ang Diyos (Hebreo 13:14; Hebreo 11:10, 16).

`Ano ang kahulugan para sa iyo na sumunod kay Jesus “sa labas ng kampo”? Anong mga aspekto ng buhay ng pananampalataya kay Jesus ang magbibigay ng “pagdurusa” at “kahihiyan” sa mga nakapaligid sa iyo?`