---
title:  Mag-ingat sa Sari-sari at Kakaibang mga Turo
date:  23/03/2022
---

`Paghambingin ang Hebreo 13:9; Hebreo 2:9; Hebreo 4:16; at Hebreo 6:19, 20. Saan nakukuha ang biyaya? Paano pinatitibay ang ating mga puso?`

Ang relasyon sa pagitan ng mga huwad na aral at mga pagkain, na tinalakay sa Hebreo 13:9, ay marahil hindi tumutukoy sa pagkakaiba ng malinis at maruming pagkain.

Bakit?

Una, tila hindi alintana ni Pablo sa liham ang pagkakaiba ng malinis at maruming pagkain. Alam natin mula sa Gawa 15 na tiniyak ng naunang iglesya ng mga Cristiano na ang mga mananampalataya ay iniligtas sa pamamagitan ng biyaya (Gawa 15:7-11) at dapat magpatuloy na tuparin ang ilang alituntunin sa pagkain (Gawa 15:19, 20). Ang pagkakaiba ng mga malinis at karumaldumal na pagkain at iba pang mga regulasyon sa Biblia ay hindi laban sa biyaya. Sa katunayan, iginiit ni Pablo na ang bagong tipan ay inilagay ang kautusan sa puso (Hebreo 8:10-12). Gayunman, ang lubusang nilinaw ng manunulat ay ang mga handog na hayop at ang pamamagitan ng mga paring Levita sa santuwaryo ay pinalitan ng mas nakahihigit na handog at ang makaparing pamamagitan ni Jesus (Hebreo 8:4, 5; Hebreo 10:1-18).

Pangalawa, ang konteksto ay nagmumungkahi na pinupuna ni Pablo ang mga mambabasa hindi sa pag-iwas ng ilang mga pagkain kundi sa pagkain sa mga ito na umaasang makatatanggap ng biyaya (Hebreo 13:9). Marahil nagbabala siya laban sa pakikibahagi sa ilang mga ritwal ng Judio o pangkultong pagkain na ipinagdiriwang bilang karagdagan sa mga handog na hayop sa templo na kung saan ay inaakalang magbibigay ng kabutihang espirituwal, o biyaya. Ngunit ang biyaya ay hindi ipinagkakaloob sa pamamagitan ng mga pagkaing ito; dumarating lamang ang biyaya sa pamamagitan ng sakripisyo at makaparing pamamagitan ni Jesus Cristo. Ang mga mananampalata “ay may isang dambana” (Hebreo 13:10), ang krus ni Cristo, kung saan maaari silang kumain (Juan 6:47-58).

Sa Hebreo, ang “biyaya ay” dumarating mula sa trono ng Diyos (Hebreo 4:16). Ang biyayang ito, na ang tagapamagitan ay si Cristo, ay isang “angkla,” “tiyak at matatag,” na nakakabit sa mismong trono ng Diyos (Hebreo 6:19, 20; ihambing sa Hebreo 4:16). Ang biyayang ito na ating tinanggap sa pamamagitan ng sakripisyo ni Cristo, ay ang nagkakaloob ng katatagan at katiyakan sa ating mga puso. Kapag ang puso ay naitatag sa ganitong paraan, hindi ito “nadadala” ng mga bagong doktrina (Hebreo 13:9), ni hindi ito “matatangay palayo” mula sa Diyos (Hebreo 2:1).

`Pag-isipan ang buong sakripisyo ni Cristo. Bakit, kung ganon, ang ideyang anumang ating gawin na “dumadagdag” sa sakripisyong ito ay laban sa ebanghelyo at sa biyaya na matatagpuan kay Jesus?`