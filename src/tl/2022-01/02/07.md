---
title:  Karagdagang Kaisipan
date:  07/01/2022
---

Sa kabila ng lahat ng mga katotohanang mabuti at puno ng pag-asa sa aklat ng Hebreo, ay mayroon ding serye ng mga babala na naabot ang kanilang kasukdulan sa kapitulo 10–12. Ang mga bahaging ito ay mayroong dalawang karaniwang elemento. Una, inihahambing nila ang henerasyon ng mga nasa disyerto sa mga mambabasa ng Hebreo. Ikalawa, hinihikayat nila tayo na magkaroon ng pananampalataya.

Ang henerasyon ng mga nasa disyerto ay ang mga nakakita ng mga kahangahangang kapangyarihan ng Diyos na ipinakita sa mga tanda at kababalaghan sa kanilang pagkaligtas mula sa Ehipto. Narinig din nilang sinalita ng Diyos, mula sa bundok ng Sinai, ang Sampung Utos. Nakita nila ang haliging apoy at ang naglalambong na ulap kapag araw. Kumain sila ng manna, ang tinapay na mula sa langit. Uminom din sila ng tubig na umagos mula sa mga bato saan man sila nagkakampo. Ngunit nang sila ay nakarating sa hangganan ng Lupang Pangako, hindi nila nagawang magtiwala sa Diyos. Nagkulang sila sa pananampalataya, na siyang pinakapuso ng hinihiling ng Diyos. “At kung walang pananampalataya ay hindi maaaring kalugdan ng Diyos” (Hebreo 11:6).

Sinabi rin ni Pablo na tayo, tulad ng henerasyon na nasa disyerto, ay nasa hangganan din ng Lupang Pangako (Hebreo 10:37–39). Gayunman, ang ating mga pribilehiyo at responsibilidad ay mas dakila. Hindi natin narinig na nagsalita ang Diyos sa Bundok ng Sinai, ngunit nakita natin sa pamamagitan ng Kasulatan ang isang mas dakilang pagpapakita ng Diyos sa Bundok ng Zion: Ang Diyos na nasa laman, si Jesu-Cristo (Hebreo 12:18–24). Ang tanong ay: Magkakaroon ba tayo ng pananampalataya? Hinihikayat tayo ni Pablo na sumunod sa halimbawa ng napakaraming mga tao [ng pananampalataya), na nagtapos mismo kay Jesus.

**Mga Tanong Para sa Talakayan**:

`Natutunan natin na si Jesus ang ating Kampeon na nauuna sa harap natin upang makipaglaban sa diyablo. Paano tayo makikipaglaban nang magkakasama, nagkakaisa, bilang isang iglesya sa likod ng ating Kampeon? Ano ang mga bagay na humahadlang upang maganap ang pagkakaisang ito? Ano ang mga paraan na maaaring gamitin ni Satanas upang pahinain tayo bilang isang iglesya? Paano pinahina noon ni Satanas ang Israel?`

`Bilang mananampalataya, tayo ay isang komunidad ng mga pari sa ilalim ng pamumuno ng Diyos. Sa anong mga paraan na ang iyong lokal na iglesya ay makapaghahandog ng mas mabubuting handog ng papuri at mabubuting gawa sa Diyos? Maging tiyak at praktikal.`

`Sa anong mga paraan na ang ating katayuan ay kagaya ng kalagayan ng henerasyon ng mga nasa disyerto bago sila tumawid patungo sa Lupang Pangako? Anong mga liksyon ang matututunan natin mula sa mga pagkakahalintulad na ito?`