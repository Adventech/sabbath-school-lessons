---
title:  Namamagitan si Jesus sa Isang Mas Mabuting Tipan
date:  06/01/2022
---

Ang Hebreo 8–10 ay nakatuon sa gawain ni Jesus bilang Tagapamagitan ng isang bagong tipan. Ang usapin tungkol sa lumang tipan ay isa lamang itong anino ng mga mabubuting bagay na darating. Ang mga ginagawa rito ay idinisenyo upang ipakita, ilarawan, ang tungkuling gagawin ni Jesus sa hinaharap. Kaya't ang mga pari ay lumalarawan kay Jesus, ngunit sila ay may kamatayan at makasalanan. Hindi sila maaaring magbigay ng kasakdalan gaya ng ginawa ni Jesus. At sila ay naglilingkod sa isang santuwaryo na isang “anyo at anino” (Hebreo 8:5) ng santuwaryo sa langit.

Naglilingkod si Jesus sa tunay na santuwaryo at nagbibigay sa atin ng daan tungo sa Diyos. Ang mga handog na mga hayop ay umaanino sa kamatayan ni Jesus bilang isang handog para sa ating kapakanan, ngunit ang mga dugong ito ay hindi makalilinis ng konsensya. Gayunman, ang kamatayan ni Jesus ay dumadalisay ng ating konsensya upang may katiyakan tayong makalapit sa Diyos (Hebreo 10:19–22).

`Basahin ang Hebreo 8:8–12. Ano ang ipinangako ng Diyos sa atin sa bagong tipan?`

Sa pagtatalaga kay Jesus bilang ating Pinakapunong Pari, pinasinayaan ng Diyos ang isang bagong tipan upang magsakatuparan sa kung anong maaasam lamang ng lumang tipan. Ibinigay lamang ng bagong tipan kung anong maibibigay ng isang sakdal, walang hanggan, tao at Diyos na Pari. Hindi lamang ipinaliliwanag ng Pinakapunong Pari ang utos ng Diyos kundi itinatanim din ito sa ating mga puso. Naghahandog ang Paring ito ng isang handog na nagdadala ng kapatawaran. Nililinis at binabago ng Paring ito. Binabago Niya ang ating mga puso mula sa bato tungo sa laman (Ezekiel 36:26). Tunay na nililikha Niya tayong muli (2 Corinto 5:17). Pinagpapala tayo ng Paring ito sa isang lubhang kahanga-hangang paraan, sa pamamagitan ng pagkakaloob sa atin ng daan patungo sa mismong presensya ng Ama.

Idinisenyo ng Diyos ang lumang tipan upang ituro tayo patungo sa hinaharap, patungo sa gawain ni Jesus. Maganda ito ayon sa disenyo at layunin nito. Ngunit, may ilan na hindi naunawaan ang layunin nito. Hindi nila gusto na iwan ang mga simbolo, mga anino, at yakapin ang mga katotohanan na itinuturo ng mga simbolong ito, nawala sa kanila ang mga kahanga-hangang kabutihan na inihahandog sa kanila ng paglilingkod ni Jesus.

“Si Cristo ang pundasyon at buhay ng templo. Ang mga serbisyo rito ay sumisimbolo sa handog ng Anak ng Diyos. Ang pagkapari ay itinatag upang kumatawan sa namamagitang karakter at gawain ni Cristo. Ang buong panukala ng paghahandog na pagsamba ay isang paglalarawan sa kamatayan ng Tagapagligtas upang tubusin ang mundo. Wala ng bisa ang mga handog na ito kapag ang dakilang kaganapan na itinuturo ng mga ito sa mahabang panahon ay maganap na.”—Ellen G. White, THE DESIRE OF AGES, p. 165.